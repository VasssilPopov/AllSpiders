{"url": "https://duma.bg/sportat-po-televiziyata-futbol-ot-angliya-ski-v-bansko-i-tenis-n207639", "text": "22.00 Нортхемптън - Дарби Каунти 21.45 Ница - Рен 21.45 Бреша - Милан 10.45 СК в Банско за жени (спускане) 1.55 \"Аустрелиън оупън\"", "date": "2020.01.24", "title": "Спортът по телевизията, футбол от Англия, ски в Банско и тенис "}
{"url": "https://duma.bg/borisov-poiska-da-vzeme-i-levski-ot-bozhkov-n207644", "text": "Премиерът Бойко Борисов поиска да вземе футболния клуб Левски от ръцете на Васил Божков, както се очаква да направи с лотарийните игри в скоро време. На среща с организираните фенове на „сините“ той им подхвърли, че ще е най-добре акциите на клуба да са именно в привържениците, а не в бизнесмена. Разговорът на „Дондуков“ 1 беше иницииран от феновете, които са загрижени, че Левски може отново да остане без пари. Преди дни самият Божков предупреди, че ако държавата национализира лотариите му, ще спре парите на „сините“, защото няма да има от къде да ги взима. „Аз съм левскар. Но вие сте тези, които обвързахте двете теми. Левски е нещо, което го има, ще го има и пак ще го има. Ако искате да го има този футболен клуб, във вида, в който вие си го представяте, акциите трябва да са си при вас. И да си държите управлението на клуба\", обяви Борисов по време на срещата, която продължи над час и половина.  \"Не сме тук, за да защитаваме корпоративни, частни интереси, лицензи и не ни интересува Законът за хазарта. Това, което нас ни интересува, е единствено и само какво се случва с Левски, какви са вашите виждания и как ще я караме оттук нататък\", заяви Степан Хиндлиян, председател на Националния клуб на привържениците на Левски. \"Беше ни предложено да си вземем акциите, каквото и да значи това. Ще си помислим. Това не е първото подобно предложение към нас. Спас Русев също ни бе предложил да си вземем акциите. Не е имало обещания. Ние казахме няколко пъти, че под някаква форма Левски изглежда стабилен през последната година, но знаем, че този модел не е устойчив. Това също е видно\", добави още той на брифинг след срещата. \"Левски е политически заложник от поне 6-7 години и това го виждаме вече от няколко ръководства. Това няма как да стане без съдействието на управляващите. На тази среща бяха зададени конкретни въпроси. Случайност ли е, че различните сигнали и проектозаконите на Валери Симеонов съвпадат? Отговориха ми, че не се знае и че е случайност. Проектозаконът на Симеонов е противоконституционен и носи загуби за България. Беше ми казано, че ще се провери дали е незаконно и дали противоречи на Конституцията, което ми се струва крайно несериозно. Да предлагаш закон без да провериш последствията за държавата… Категорично се обявявам против този модел и случващото се от толкова години насам. За първи път от 6-7 години има собственик, който заявява, че наистина е такъв. Финансовото министерство потвърди, че парите, които се влагат в Левски са под формата на дарения. Левски беше изправен на прага на фалит и всъщност все още е, предвид случващото се и прокарващите се проектозакони”, заяви  лидерът на фракцията \"Ултрас Левски\" Адриан Петров. Той представлява тази част на привържениците, която посещава мачовете в новия сектор \"А\".", "date": "2020.01.24", "title": "Борисов поиска да вземе и Левски от Божков"}
{"url": "https://duma.bg/mladezh-zagina-pri-katastrofa-mezhdu-tramvai-n207615", "text": "Млад човек загина, а шестима бяха ранени при катастрофа с три трамвая в София вчера. Инцидентът е станал на бул. \"Искърско шосе\" в кв. \"Дружба\" 1. Младежът най-вероятно е слязъл от един от трамваите и е решил да мине между първия и втория в колоната. На мястото е имало повредена мотриса, а след нея още две, като последната е блъснала човека. Вследствие на удара има счупен пантограф, а един от трамваите е и с огънати ламарини. Ватманката, която е пострадала при сблъсъка, има 31 години трудов стаж и е изключително опитна. Говорителят на \"Спешна помощ\" Катя Сунгарска каза, че ранени хора от трамвая са настанени в ИСУЛ и \"Св. Анна\". Последният ранен е закаран към болница с кола на пожарната. Няма опасност за живота им. ", "date": "2020.01.24", "title": "Младеж загина при катастрофа между трамваи"}
{"url": "https://duma.bg/kmetat-na-mladost-spira-samnitelna-porachka-za-sanirane-n207618", "text": "Кметът на столичния район \"Младост\" арх. Стефан Стефанов обяви, че временно спира съмнителна обществена поръчка за саниране на седем блока в квартала. Тя е на стойност 7 млн. лева и е била обявена през юни 2019 г., като е форсирана точно преди изборите. Една от основните причини за връщането й за преразглеждане на комисията, отговаряща за процедурата, е липсата на подписи на нейни членове в два от четирите протокола за работата й. Позицията на арх. Стефанов е по повод обявени протестни действия на жители на 4 блока от \"Младост\", които трябва да бъдат санирани. Хората настояват да разберат защо се бави процедурата.  \"Категорично заявявам, че няма да извърша незаконни действия, след като членове на комисията не се пожелали да подпишат протоколи, свързани с избора на фирми изпълнители на санирането\", обясни кметът на района. Той припомня, че ако пусне компрометирана поръчка, ще стане обект на разследване за незаконни действия от АДФИ. Освен това има риск и от обжалване на процедурата от отхвърлените фирми, което е възможно да продължи над година и да забави още повече осъществяването на проекта. Реализирането на напълно нов конкурс пък изисква 6 месеца. Арх. Стефанов смята, че не е изключено да изникнат още нередности в процедурата при детайлно разглеждане на документацията. \"Затова смятам, че съм взел най-правилното и отговорно решение към жителите на \"Младост\", връщайки за преразглеждане поръчката, и смятам, че това е най-отговорното отношение към тези 7 милиона лева, платени от нас - гражданите, от нашите данъци\", заявява Стефанов в своя позиция. Той недоумява и защо недоволните първо не са се обърнали към него за изясняване на въпроса, а за протеста им разбира от медиите. ДУМА припомня, че от началото на мандата си досега арх. Стефанов организира всяка седмица срещи с жителите на \"Младост\" от различни части на района, за да чуе проблемите им. ", "date": "2020.01.24", "title": " Кметът на \"Младост\" спира   съмнителна поръчка за саниране"}
{"url": "https://duma.bg/kabinetat-prie-plana-za-pernik-chaka-se-reshenie-ot-sos-n207623", "text": "Правителството прие решение, с което официално поиска от София пренос на вода за Перник. Според него министрите на икономиката, на регионалното развитие и благоустройството и на околната среда и водите отправят искане до Столичния общински съвет да разгледа възможността за възмездно преминаване на водни количества от 300 л/сек. през водопреносната мрежа на София, необходими за подпомагане на водоснабдяването на Перник. Водата ще дойде от язовир \"Белмекен\", ще премине през яз. \"Бели Искър\", а оттам през водопроводите на София ще стигне до Мало Бучино. След това трябва да бъдат изградени допълнително 13,5 км тръбопроводи до кв. \"Изток\" на Перник. Регионалният министър Петя Аврамова обяви, че е имало среща на представители на Камарата на строителите в България с премиера Бойко Борисов, на която са заявили готовност да помогнат за изграждането на помпената станция и водопровода. Икономическият министърът Емил Караниколов съобщи, че са намерени нужните тръби за свързване на водопреносната мрежа в чужбина, като за транспортирането им ще са нужни около 300 камиона. Част от тръбите вече са произведени, а другите ще бъдат готови в кратък срок. Все още не е ясно обаче кога ще бъде подготвен и внесен доклад в Столичния общински съвет. Най-ранният възможен вариант е извънредно заседание да се свика в понеделник 27 януари, като преди това решението трябва да мине и през ресорна комисия към СОС. Вчера на редовното заседание на съветниците в отговор на въпрос на лидера на БСП в София Калоян Паргов кметът Йорданка Фандъкова заяви, че е поискала от концесионера на ВиК мрежата на столицата \"Софийска вода\" да изготви информация и анализ по въпроса, за да може колкото се може по-бързо да стане готов и окончателният доклад. Паргов призова съветниците да получат документа поне два дни преди сесията, за да вземат информирано решение. Той припомни, че яз.\"Бели Искър\" работи на полуавариен режим, а по водопреносната мрежа на Перник се губи около 70 на сто от водата. Според предварителните разчети на кабинета за осъществяването на плана ще трябват около 45 дни, което означава, че тръбопроводът може да е готов най-рано в средата на март. В същото време министър Караниколов преди 5 дни заяви, че Перник има вода за още 32 дни. Кметът на града Станислав Владимиров обяви, че продължаващата липса на вода създава риск от епидемия от хепатит. Във водата е открито и завишено нивото на манган. Общината е поръчала 10 химически тоалетни с мивки, които да разположи из града. ", "date": "2020.01.24", "title": "Кабинетът прие плана за  Перник, чака се решение от СОС"}
{"url": "https://duma.bg/nzok-shte-dade-270-hil-leva-za-samoleti-i-hoteli-n207616", "text": "Обществена поръчка за 270 хил. лв. без ДДС за осигуряване на самолетни билети за превоз на пътници и багаж и организиране на хотелско настаняване за нуждите на НЗОК е обявила осигурителната институция. Изискванията са пътуванията да са директни или, ако има прекачвания, те да са с минимален престой. В по-голямата си част средствата са предназначени за пътуванията на пациенти, предимно деца, които се нуждаят от лечение в чужбина, и техни придружители, а при необходимост и лекар, поясниха от НЗОК за ДУМА. Договорът ще бъде 12-месечен, но може да е и по-кратък, в случай че в рамките на действието му се достигне прогнозната стойност на поръчката от 270 хил. лв.  ДУМА припомня, че от 1 април 2019 г. функциите на Фонда за лечение на деца към здравното министерство бяха поети от НЗОК. Тогава НЗОК пусна обществена поръчка конкретно за дирекция \"Лечение в чужбина и координация на системите за социална сигурност\", която бе свързана с осъществяване на лечение на нуждаещи се. Сумата, в рамките на която трябваше да се справи изпълнителят, бе 275 хил. лв. без ДДС.  ", "date": "2020.01.24", "title": "НЗОК ще даде 270 хил. лева за самолети и хотели"}
{"url": "https://duma.bg/ns-glasuva-bez-debati-karierni-bonusi-za-chlenovete-na-vss-n207620", "text": "Народното събрание гласува на второ четене промените в Закона за съдебната власт, с които членовете на ВСС получават кариерен и финансов бонус. След изтичане на мандата на съдебните кадровици или при подаване на оставка те ще могат да се върнат на същата длъжност, която са заемали преди това, или на едно стъпало по-високо в системата. По този начин членовете на ВСС ще могат да заобиколят конкурсното начало. В допълнение депутатите решиха, че за членовете на ВСС, както и за съдебните инспектори ще важи текстът, че при освобождаването от длъжност на съдия, прокурор или следовател с повече от 10 години стаж се получава правото на еднoкpaтнo пapичнo oбeзщeтeниe в paзмep нa тoлкoвa бpyтни мeceчни възнaгpaждeния, колкото  пpocлyжeни гoдини имa в opгaнитe нa cъдeбнaтa влacт, нo нe пoвeчe oт 20. Припомняме, че НС вече прие кариерни бонуси за ВСС през лятото на 2012 г., но те бяха отменени след наложено президентско вето. Беше отхвърлено искането на Валери Симеонов да се забрани финансирането на сдружения на магистрати от чужди държави или организации. То дойде след предсрочното освобождаване на Джок Полфрийман, което стана факт благодарение и на положително становище на БХК. В закона за съдебната власт се предвижда създаването на помощни комисии по атестация към съдилищата. Те ще подпомагат Комисията по атестирането и конкурсите при съдийската колегия на ВСС, като се намалява броят на атестациите и поводите, по които ще се извършват. Няма да се налага автоматично временно отстраняване от длъжност на съдии, прокурори и следователи заради образувано наказателно производство срещу тях, както сега, а ще става след преценка на съответната колегия на ВСС.", "date": "2020.01.24", "title": "НС гласува без дебати кариерни бонуси за членовете на ВСС"}
{"url": "https://duma.bg/prof-hristina-vucheva-hidroinzhener-a-ne-yurist-shte-razreshi-vodnata-kriza-n207622", "text": "За експертен подход в решаването на водната криза призова бившият финансов министър в първото служебно правителство (1994-1995) проф. Христина Вучева, цитирана от БГНЕС. Тя сравнява ситуацията в Перник с водната криза в София от ноември 1994 г. и посочва подходите за справянето с проблема тогава и сега. За основна причина тогава се смята сушата, но има и съмнения за източване на яз. \"Искър\" и яз. \"Огняново\" от \"Кремиковци ЕАД\" и други ползватели. През 1994 г. се приема специално постановление с лимит за ползване на вода от яз.\"Искър\" за София, ограничава се водоподаването от язовира за \"Кремиковци\", а подземните съоръжения за водовземане при бент Панчарево се предават на държавното предприятие \"Язовири и каскади\". По специална програма от държавния бюджет се отделят пари за реконструкция на мрежата за водоподаване в София и започва изграждане на връзката Скакавица-Джерман, за да се докара вода от каскадата Белмекен-Сестримо към язовир \"Бели Искър\" и оттам - в яз. \"Искър\". Строителството се осъществява за 35 дни и съоръжението е завършено в срок и открито на 1 март 1995 г. от Жан Виденов. \"Активно участват всички хидроинженери, които работят в тогавашната организационна структура \"Национален съвет по водите\", който се ръководи от професор хидроинженер. Този съвет е държавният орган, отговорен за управлението на водите в България. Няма данни в създадения правителствен щаб по кризата с водата да участват прокурори и следователи\", подчертава проф. Вучева.  Ексминистърката отбелязва, че проблемите сега и преди 25 г. са едни и същи, но при настоящото обсъждане на решенията не участва нито един хидроинженер. \"Въпросите по управление на водите не са в отделно управленско звено и вместо от професор-хидроинженер тази дейност е поверена на министър с прозвище Ревизоро. На съвещанието присъства и най-много обяснява как ще реши проблемът юрист с голям опит в приватизацията и в управлението на холдингови структури. Той сега е министър на икономиката. Неговото ведомство обещава през 2018 г., че с получените около 800 млн. от държавния бюджет ще ремонтира всички язовири в страната. Задачата за ремонт на язовирите възниква, защото от няколко години много медии напомнят за лошото състояние на язовирите, установено по повод тогава на многото дъждове и буквалното удавяне на няколко града. Не е известно министерството на икономиката да е започнало да ремонтира, или пък да обяснява къде са сега тези 800 млн. лв. бюджетни пари\", възмутена е тя.  Вучева припомня, че преди почти 10 г. НС одобри заем от Международната банка за възстановяване и развитие за реконструкция на яз. \"Студена\" и водопреносната мрежа на Перник. В МРРБ е създадено специално звено, което да осъществи този проект до края на 2015 г., след многократно отлагане той е отчетен като завършен чак на 31 декември 2019 г. В одит на Сметната палата от 2017 г. пък са отчетени многобройни нарушения, а като отговорни за нарушенията са посочени всички регионални министри в периода 2010-2017 г. - Росен Плевнелиев, Екатерина Захариева, Десислава Терзиева и Лиляна Павлова.  Вучева критикува идеята на правителството за воден мегахолдинг, тъй като според експерти децентрализацията е начинът да се осигури ефективност и добра организация за водния сектор. \"Връщането към централното организиране и управление изисква да се разгледа проектът, приключил в края на 2019 г.; да се анализира одитният доклад на Сметната палата от 2017 г.; да се осмислят причините за лошото състояние на сектора и едва тогава да се реши дали е подходящо да се хвърля така бързо един милиард от общите пари по начин, който беше разкритикуван от всички европейски специалисти по бюджета още в далечната 2006 и 2007 г.\", категорична е професорката.", "date": "2020.01.24", "title": "Проф. Христина Вучева:   Хидроинженер, а не юрист ще разреши водната криза"}
{"url": "https://duma.bg/dva-dni-dopalnitelen-otpusk-za-nepushachite-iska-vmro-n207617", "text": "ВМРО внесе законопроект за допълнение на Кодекса на труда, с който се дава възможност на работодателите, по тяхно усмотрение, да дават до два дни допълнителен платен годишен отпуск на своите служители, които са непушачи. С  предложението си се опитваме да допълним тоталната забрана за пушене, която засяга всички обществени места, заяви депутатът Александър Сиди.  \"Знаем, че пушенето кара служителите да излизат извън работни помещения и да получават нерегламентирана почивка между 10 и 15 минути на всеки час. По този начин служителите, които не пушат, се поставят в дискриминационни условия\", посочи Сиди. Депутатът призна, че самият той е пушач и прави същото. Според ВМРО, ако промените бъдат приети, биха могли да доведат до намаляване на хората, които пушат и по този начин вредят на здравето си. \"Така даваме и бонус на онези, които са избрали да живеят по-здравословно\", обясни Сиди. Депутатът от \"БСП за България\" Георги Гьоков определи идеята като популистка и излишна, тъй като и сега работодателите могат по своя преценка да дават бонуси на работниците си.", "date": "2020.01.24", "title": " Два дни допълнителен отпуск за непушачите иска ВМРО"}
{"url": "https://duma.bg/kasha-vav-vlastta-zaradi-hazarta-n207624", "text": "Разнопосочни сигнали за бъдещето на хазарта даде властта в един ден. Финансовото министерство предлага законови изменения, с които регламентира по-ниските такси за организаторите на лотарии. Така министър Владислав Горанов се опитва да узакони по-малките плащания, заради което е проверяван и атакуван в последните дни Васил Божков. В проекта се предвижда Комисията по хазарта да стане държавна агенция към финансовото министерство. В същото време Бойко Борисов нареди да се задвижи проектът на Валери Симеонов, който предвижда одържавяване на лотариите. ГЕРБ щели да подкрепят проекта, само ако има гаранции, че хазартът ще е само държавна дейност. В законопроекта на Горанов обаче няма забрана на лотарийните игри, организирани от частници. Предвижда се държавната такса да бъде 25% върху разликата между стойността на направените залози и изплатените печалби. Изключение се прави за онлайн залозите, където и в момента разликата се облага, но с 20%. По този начин министерството на Владислав Горанов на практика узаконява казуса, в който влезе покрай конфронтацията си с Васил Божков. Предвижда се повишаване на годишните вноски за социално отговорно поведение, като те ще започнат да се събират вместо от всеки организатор, за всеки отделен лиценз. Предлага се още Държавната комисия по хазарта да премине към МФ като Национална агенция по хазарт. Законопроектът е публикуван за обществено обсъждане до 22 февруари. \"Промените са продиктувани от констатираните недостатъци и проблеми в работата на сегашния регулатор и целят преодоляването им чрез мерки за повишаване ефикасността, бързината, прозрачността и непротиворечивостта при правоприлагането в хазарта. С премахването на комисията като колегиален орган и замяната й с едноличен, в лицето на изпълнителния директор на НАХ, ще се осигури бързина в производствата на държавния орган и персонализиране на отговорността\", мотивира се Горанов. В сряда спецпрокуратурата влезе в Комисията по хазарта по разследване, че с нейно съдействие частните лотарии на Васил Божков са ощетили държавата с невнесени поне 210 млн. лв. такси за 5 години. От агенцията съобщиха вчера, че несъбраните вземания от частните хазартни игри са \"значително по-голяма сума\" от посочените 210 млн. лв. На правителственото заседание вчера Бойко Борисов отрече обвиненията на Божков, че се опитва да му вземе бизнеса. Думите за одържавяване и национализация са дълбоко неверни, но когато държавата дава лиценз на фирми да упражняват бизнес и те трябва да плащат такси, а не го правят, се взима лицензът и нищо друго, настоя премиерът. \"Създава се много грешно впечатление с умисъл или от незнание, но в публичното пространство вървят странни заключения. На бюрото си имам доклад на АДФИ, адресиран до финансовия министър и главния прокурор, който касае разликите в плащане на такси за стотици милиони. Има много фирми, но тъй като прокуратурата вече е направила изземвания, няма да коментирам имена. Ако докладът е верен, ще имат проблем много хора\", закани се Борисов.   В изказването си в МС Борисов нареди на шефката на бюджетната комисия Менда Стоянова да задейства законопроекта на Валери Симеонов. Проектът обаче е с коренно различна насоченост от предложението на МФ и предвижда лотарии с билетчета за търкане да могат да се организират само от държавния тотализатор. С него той иска вид национализация на частния бизнес и преминаването на тази дейност само към държавата. На заседанието на комисията бе обявено, че са постъпили положителни становища от няколко министерства, включително и на финансите. Бойко Борисов обяви, че ГЕРБ ще подкрепят проекта, само ако има пълни гаранции, че хазартът оттук нататък ще е само държавна дейност. Парадоксално, но в законопроекта на Владислав Горанов няма забранителни текстове за организиране на лотарийни игри от частници.", "date": "2020.01.24", "title": "Каша във властта заради хазарта"}
{"url": "https://duma.bg/balgariya-ostava-nachelo-v-es-po-koruptsiya-n207621", "text": "България остава начело в Европейския съюз по корупция, показва поредният доклад на международната неправителствена организация \"Трансперънси интернешънъл\". Тя публикува своя традиционен индекс за възприятие на корупцията за 2019 г. и класира България на 74 място сред 180 наблюдавани държави. Индексът поставя страната на първо място в Европейския съюз по \"усещане за корупция\". По скалата от 0 до 100, където 0 е най-високо, а 100 - най-ниско усещане за корумпираност, България има 43 пункта. На върха на класацията с 87 пункта застават Нова Зеландия и Дания, а на дъното са Сомалия и Южен Судан. И тази година, както и всички предишни от 2012 г. досега, България е с най-висок индекс на корупцията сред държавите в ЕС. В световен мащаб през 2019 г. страната се е покачила от 77 на 74 място. \"Когато сте под средната стойност на индекса от 50 пункта, това означава, че има системни или дълбоки проблеми с корупцията. В последните 7 г. ние устойчиво се задържаме на това ниво. Липсва съществен напредък в борбата с корупцията\", коментира изпълнителният директор на асоциацията Калин Славов.  Най-близко до България в индекса са Унгария и Румъния, които в последната година претърпяха сериозни критики по отношение на борбата с корупцията и правовия ред.", "date": "2020.01.24", "title": "България остава начело в ЕС по корупция"}
{"url": "https://duma.bg/reket-daden-reket-priet-n207627", "text": "От близо месец насам върви подмолна война между играчите в хазартния бизнес, а държавата се е заела уж да раздава справедливост, но удобно мълчи за собствените си вина и отговорности. Обект на проверки този път е не друг, а един от маститите олигарси на прехода Васил Божков, за когото АДФИ твърди, че две от фирмите му са ощетили хазната с много над 210 млн. лева. Това е и поводът Валери Симеонов, подкрепен \"изненадващо\" от ГЕРБ, да изиграе ролята на таран с внесените от него промени в Закона за хазарта. Целта им е лотарийните игри да станат само държавни, което на практика би означавало закриване на частните \"Национална лотария\" и \"Лотария България\", контролирани от Божков. Самият той пък провидя зад атаката опит да му бъде отнет бизнесът и го удари на рекет към държавата, въвличайки феновете на ФК \"Левски\", който финансира.  В целия пасианс обаче изплуват още маса нелицеприятни въпроси без отговор. Оказва се, че от 2015 г. до момента \"Национална лотария\" не плаща дължимия по закон данък 15%, а само 20% такси от комисиони, което е задължение за друг вид хазартен лиценз.  Новината лъсна след сигнал до институциите от собствениците на конкурентната на Божков фирма \"Ефбет\" Цветомир и Боян Найденови. Двамата братя нададоха вой, хвърляйки \"бомбата\", че Божков ги е заплашил с убийство.      В същото време Държавната комисия по хазарта (ДКХ), ръководена от Александър Георгиев, се държи повече от странно, пазейки пълно мълчание по темата. Струва си да подчертаем, че не друг, а точно тази комисия е въвела въпросните правила, по които Божков минава \"тънко\" и ощетява държавата. Нейна отговорност е и контролът, който очевидно отсъства. И не че Божков не е за разследване, но какво правеше Горанов цели 5 години, та чак сега се сети да праща АДФИ на проверки? Не е ли видял по отчетите през тези 5 години, че не са плащани тези пари, та трябваше институциите да се разтичат, едва след като Найденови пуснаха сигналите си? По същия начин проспа и хакването на НАП, и извличането на лични данни на милиони българи.  Голямата изненада обаче дойде едва вчера - в разгара на скандала със съмненията за неплатените стотици милиони от частните лотарии на Божков, Горанов предлага... вместо сегашните 15% върху стойността на залозите таксата да падне с около 30-40% и да бъде 25% върху разликата между залозите и изплатените печалби на участниците. На практика това означава да се узакони за в бъдеще \"врътката\", от която досега се ползваше самият Божков и заради която е обект на проверки. Няма как човек да не си зададе сакралния въпрос не разчиства ли властта терена, като подготвя почвата за новия и благосклонно оставен монополист на пазара в лицето на онзи прословут КОЙ? Защото това е всичко друго, но не и защита на държавния интерес.  Нещо да ви присветва? Не беше ли подобна и историята с КТБ, когато бе смачкан един човек, а останалите замесени излязоха херувимчета. Да не говорим, че целият цирк идва в удобно подбран момент - да се разсее кризата за Перник, за боклука и за вота на недоверие в парламента.   ", "date": "2020.01.24", "title": "Рекет даден, рекет приет"}
{"url": "https://duma.bg/imotite-v-sofiya-sa-poskapnali-sas-713-prez-2019-g-n207613", "text": "Средните цени на имотите в София през 2019 г. са се увеличили със 7,13%, сочат данни на \"Адрес\". Покачването обаче не се дължи на действително поскъпване на жилищата, а по-скоро е резултат от засиления интерес към обзаведени и ремонтирани жилища, което води до сделки за по-скъпи жилища. Оттам идва и покачването в средните нива на реализираните продажби, коментира Гергана Тенекеджиева изпълнителен директор на \"Адрес\". Според нея в повечето квартали на столицата се наблюдава задържане на цените на стандартния профил на имотите. Минимално покачване има в районите с ограничено предлагане на новото строителство, където има засилено търсене. В част от източните райони пък са налице надценени оферти от индивидуалните продавачи. В южната част, където преобладава новото строителство, сделките се сключват в етап на строеж, заради по-изгодните условия, с което се обяснява и по-малкото покачване в квартали като \"Манастирски ливади\". В страната пазарът на жилища се характеризира с висока активност. Основен двигател в повечето градове са ниските лихви по кредитите, макар делът на покупките с ипотека в областните градове да е по-нисък от този в столицата. Средните цени на имотите бележат умерен ръст около 5 на сто.  Бургас изпреварва столицата по ръст на сключените сделки, като на годишна база повишението е с 6.42%. Клиентите, избиращи жилище за лично ползване, се ориентират към новото строителство. Интересът е основно към функционални сгради с висока енергийна ефективност. Засилен интерес за покупка на жилище в курортните комплекси около Варна отчитат експертите за миналата година г. В градската част на морската ни столица най-търсени са двустайните и тристайните апартаменти. Предпочитани са централните части и районът около Морската градина. В Пловдив до средата на годината се наблюдава задържане от страна на купувачите, продиктувано от очакванията за покачване на лихвите. К По данни на компанията покупките с цел инвестиция бележат ръст спрямо предходната година и вече достигат 24%. Традиционно предпочитаните имоти са двустайните апартаменти, с добра транспортна обезпеченост, заради високата ликвидност. \"Ако при покупките за собствено ползване най-силно влияят характеристиките на имота и сградата, усещането и комфортът, които създават, то при спекулативните сделки цената е водеща\", пояснява Тенекеджиева. Заради увеличеното предлагане на ново строителство натискът върху по-старите имоти ще се увеличи. \"Собствениците на стари и панелни жилища, които обмислят продажба, трябва да се възползват от текущите условия на пазара. Тяхната конкурентност спрямо новите проекти, които се реализират в  момента, намалява и това ще повлияе върху времето за откриване на купувач и цената, която той би платил за дадения имот\", коментира Тенекеджиева.  ", "date": "2020.01.24", "title": "Имотите в София са поскъпнали със 7,13% през 2019 г."}
{"url": "https://duma.bg/bez-sdelka-za-libiya-do-otmyana-na-sporazumenieto-tripoli-ankara-n207603", "text": "Европейският съюз няма да се съгласи на политическо решение на конфликта в Либия, освен ако Турция и Либия не се откажат от морското споразумение, което подписаха през ноември, заяви в четвъртък гръцкият премиер Кириакос Мицотакис. \"На всички засегнати ясно дадох да разберат, че в Либия няма да има политическо решение, с което ЕС ще трябва да се съгласи“, уточнявайки, че съгласие няма да има, „освен ако тези споразумения не бъдат отменени\", заяви Мицотакис пред конферентен панел На Световния икономически форум в в Давос, Швейцария. ЕС също се противопоставя на морската сделка на Турция и Либия. Председателят на Европейския съвет Шарл Мишел заяви, че този месец той е казал на Сарадж, че споразумението „нарушава суверенните права на трети държави и не е в съответствие с морския закон на Организацията на обединените нации“.", "date": "2020.01.24", "title": " Без сделка за Либия до отмяна на споразумението Триполи-Анкара"}
{"url": "https://duma.bg/32-km-opashka-ot-kamioni-na-kapitan-andreevo-n207614", "text": "32 км опашка от тежкотоварни автомобили се вие с дни от българска страна на ГКПП Капитан Андреево в посока Турция, обяви вчера Георги Петърнейчев, председател на УС на Асоциацията на българските предприятия за международни превози и пътищата (AEBTRI), цитиран от economic.bg. \"Толкова години работя в транспорта, но такова чудо никога не съм виждал. Минавайки покрай колоната с колата си, той е измерил 32 км - от границата почти до Харманли\", разказа той.  Имаме водачи, които не могат да минат границата вече пет дни, алармира Петърнейчев и посочи, че в опит за решаването на проблема е посетил както нашия генерален консул в Одрин, така и митническите власти. \"Оказа се обаче, че никой дори и не е знаел за тези огромни колони от автомобили, нито могат да посочат някакви логични причини\", обясни Петърнейчев. Призоваваме и органите на Червения кръст също, за да помогнат на хората с вода, храна и с каквото могат, апелира той. ", "date": "2020.01.24", "title": " 32 км опашка от камиони на Капитан Андреево"}
{"url": "https://duma.bg/kitay-zatvori-5-opasni-grada-n207605", "text": "Паника обзе Ухан, след като централният китайски град беше блокиран от властите в опит да се постави под карантина смъртоносният коронавирус, чийто произход се смята, че е оттам. Вчера властите наложиха забрана на всички транспортни връзки от града с население от около 11 млн. души, като спряха автобусите, системата на метрото, фериботите, а летището и жп гарите са затворени за заминаващи пътници. По-късно през деня властите в Китай са забранили пътуванията от още четири града, които се намират близо до Ухан. Местните жители заявиха, че аптеките са разпродали маските за лице. Видеоклипове, публикувани онлайн, показаха, че магистралите край града също са блокирани. Специални полицейски сили са били видени да патрулират из жп гарите. В китайската столица Пекин решиха да отменят големите събития около китайската Нова година. Затворен е и Забраненият град. Блокадата на Ухан беше предприета, след като най-малко 617 души бяха заразени с коронавируса, който е от същото семейство вируси, които породиха преди години смъртоносния ТОРС (SARS). Заразени хора вече има в повече от половината от провинциите на Китай, както и в САЩ, Тайван, Южна Корея, Тайланд и вероятно Хонконг. Китайските власти обявиха, че 95 пациенти са в критично състояние. Досега 17 души са починали от откриването на вируса в края на декември насам, всички в Ухан. Средната възраст на починалите е 73 години, като най-възрастният починал е бил на 89 години, а най-младият - на 48 години. Лекари посочват, че характерни симптоми за коронавируса са хрема, кашлица, болки в гърлото и стягане в гърдите. Възможни са също главоболие и треска, която може да продължи няколко дни. Рискови групи са лица с отслабена имунна система, деца и възрастни хора. Световната здравна организация заяви, че засега няма да обявява международно извънредно положение в сферата на общественото здраве заради появилия се в Китай нов коронавирус, предаде ДПА. Нашето външно министерство препоръча на българите, пътуващи до Китай, да избягват близък контакт с хора, страдащи от остри респираторни инфекции и често да си мият ръцете.", "date": "2020.01.24", "title": " Китай затвори  5 опасни града"}
{"url": "https://duma.bg/biznesat-organizira-protest-sreshtu-naredbata-za-kasovite-aparati-n207606", "text": "Представители на българския бизнес организират национален протест срещу спорната наредба 18 за касовите апарати на финансовото министерство. Протестът е планиран за 12 часа на 29 януари 2020 г. (сряда) на площад \"Народно събрание\". Създаден е и Национален Организационен Комитет в защита на малкия и среден бизнес в България, подкрепен от Българската асоциация на заведенията, Сдружение на заведенията, Българската хотелиерска и ресторантьорска асоциация и други представители на малкия и среден бизнес. Организаторите искат отлагане влизането в сила на наредбата до изчистване на всички основни проблеми, касаещи прилагането й. Също и отмяна на текстовете, касаещи запечатването на търговски обекти без изрично доказана вина от страна на търговеца, стопанисващ обекта. Настояват за сформиране на работна група за въвеждането на диференцирана ставка на ДДС за храните и сектора на обществено хранене и развлечение, категоризирани по Закона за туризма, на 5%, каквато е практиката в страните - членки на Европейския съюз. Досега търговците на няколко пъти се обявиха против наредбата, защото считат, че тя създава допълнителна финансова тежест за легалния бизнес и най-вече за малките и средните предприятия. Исканията на бранша ще бъдат внесени отново в деловодствата на Министерство на финансите и Националната агенция по приходите. ", "date": "2020.01.24", "title": " Бизнесът организира протест срещу наредбата за касовите апарати"}
{"url": "https://duma.bg/naredbata-za-parnoto-ne-garantira-po-spravedlivi-smetki-n207612", "text": "Омбудсманът Диана Ковачева обяви, че новата наредба за парното не гарантира по-справедливи сметки. Общественият защитник е изпратил становище до министъра на енергетиката Теменужка Петкова по проекта на наредбата за топлоснабдяването, предложен от ресорното министерство на 13 януари 2020 г. за обществено обсъждане. В него пише, че по отношение на проблемите, свързани с топлофикационните дружества, има големи очаквания относно справедливото заплащане на реално ползваното парно, в това число и такса сградна инсталация. Проектът на наредбата не отговаря на обществените очаквания за по-ясна и справедлива методика за разпределение на топлинната енергия в сгради - етажна собственост, смята омбудсманът. Нормативният акт не съдържа нови предложения по отношение на това как се формира дяловото разпределение на топлинна енергия в сгради етажна собственост. По тази причина новата \"стара\" наредба не дава на гражданите дълго търсената и очаквана справедливост, а именно фактуриране на консумираното количество топлинна енергия, въз основа на действителното потребление най-малко веднъж годишно - принцип, залегнал в Закона за енергетиката, пише омбудсманът. Диана Ковачева смята още, че не е намерен и балансът между икономическите интереси на участващите в процеса страни и гарантиране правото на потребителите на заплащане на реално ползвана услуга. В становището до енергийния министър общественият защитник припомня аргументите на Върховния административен съд (ВАС), който на първа инстанция отмени разпоредби в действащата наредба за топлоснабдяването. Аргументите на съда, свързани с нарушения на административните правила при изработване на нормативни документи и при определяне на формулата за сградна инсталация, важат с пълна сила и за новата наредба, пише Ковачева. В мотивите към проекта липсва описание на очакваните финансови резултати, както и анализ за съответствие с правото на ЕС (Директивата за енергийна ефективност). Освен това във формулата за сградна инсталация не са отчетени всички параметри, относими към количеството топлинна енергия, отдадена от сградната инсталация. Представена по този начин, новата \"стара\" наредба не решава проблемите на хората и не представя нова концепция за по-справедливо заплащане на услугата \"топло\", смята омбудсманът.", "date": "2020.01.24", "title": "Наредбата за парното не гарантира по-справедливи сметки "}
{"url": "https://duma.bg/sobstvenitsi-na-luksozni-avtomobili-ukrili-nad-22-mln-lv-n207607", "text": "Трима души без никакви доходи са си купили \"Ролс Ройс\". През 2019 г. около 47 ревизии спрямо физически лица, които притежават такъв тип автомобили, показват несъответствие в размер на около 2,2 млн. лв. Това коментира пред БНТ говорителят на Националната агенция за приходите (НАП) Росен Бъчваров. По думите му всяка година данъчните провеждат между 1500 и 1800 такива проверки за съответствие на имущество и доходи на физически лица, а проверките на хора с \"Ролс Ройс\" са част от тази програма. \"Всички тези хора, за които има ревизионни актове, са се оказали в ситуация, при която доходите, които официално са декларирани, не са достатъчни за покупката на такъв тип вещи. През 2019 г. са извършени малко над 370 проверки. Това са онези процедури, при които НАП изследва дали човек има достатъчно официално деклариран доходи, за да води начина на живот, който води - дали притежава недвижим имот или луксозен автомобил\", обясни Бъчваров. ", "date": "2020.01.24", "title": "Собственици на луксозни автомобили укрили над 2,2 млн. лв. "}
{"url": "https://duma.bg/ruskata-duma-odobri-na-parvo-chetene-konstitutsionnite-promeni-n207604", "text": "Държавната дума одобри на първо четене законопроекта на президента Владимир Путин за изменение на конституцията. Предложенията бяха внесени в долната камара в понеделник. Те са насочени към разработване на разпоредби, залегнали в основите на конституционната система, правата и свободите на човека и гражданите. В законопроекта президентът предложи да се определи на конституционно ниво задължителното изискване да не се допуска чуждо гражданство и разрешение за пребиваване на лица, заемащи ключови длъжности в Руската федерация, включително министър-председателя, министрите и губернаторите. Предлага се и затягане на изискванията към кандидатите за президент: те трябва да са живели в Русия поне 25 години и никога да не са имали друго гражданство. Изменението изключва и клаузата за не повече от два последователни мандата за президента на Русия. ", "date": "2020.01.24", "title": " Руската Дума одобри на първо четене конституционните промени"}
{"url": "https://duma.bg/bnb-pak-poiska-bankite-da-namalyat-loshite-zaemi-n207608", "text": "Сегашният дял на необслужваните кредити  налага търговските банки да предприемат по-активни действия за намаляване на техния обем. За това настоява БНБ в най-новото си издание \"Банките в България\". В края на септември делът на брутните необслужвани кредити и аванси е бил 7,4%, при 7,2% в края на юни. В централната банка изчисляват, че делът на нетните необслужвани кредити и аванси в края на тримесечието възлиза на 3,9% при 3,7% в края на юни. Според централната банка влошаването на икономическите и пазарните условия може да доведе до рязко нарастване на лихвените равнища по кредитите.  Оттам отчитат, че през третото тримесечие на миналата година банковият сектор осъществява дейността си в среда, в която, макар нагласите на предприятията и домакинствата да се запазват сравнително оптимистични, върху икономическите условия на България започват да се отразяват изгледите за забавяне на глобалния икономически растеж. По-широкото използване на интернет банкирането се утвърждава като средство за подобряване на общата ефективност на разходите на кредитните институции, уверяват от централната банка, но потвърждават, че то е свързано с нарастване на отделни видове разходи, например тези по поддръжка на информационните системи и защита срещу киберрискове.", "date": "2020.01.24", "title": " БНБ пак поиска банките да намалят лошите заеми"}
{"url": "https://duma.bg/biznesat-gotov-za-protesti-zaradi-tsenata-na-toka-n207609", "text": "Има готовност за протести заради цената на тока за бизнеса. Това каза пред БНТ Васил Велев, председател на Асоциацията на индустриалния капитал в България. \"От началото на годината ние сме с най-скъпия ток на свободния пазар, без да броим надбавките за неправомерна държавна помощ за американските централи. На свободния пазар има монопол - той изцяло зависи от БЕХ и БЕХ се държи абсолютно неадекватно. И в момента ТЕЦ \"Марица изток 2\" работи с 50% по-малко от капацитета си. За нас ситуацията е скандална и за това ще разберат много наши членове с февруарските си фактури, ние тогава очакваме и протести\", каза той. ", "date": "2020.01.24", "title": "Бизнесът готов за протести заради цената на тока"}
{"url": "https://duma.bg/prodavat-dyuneri-ot-promito-s-belina-meso-i-s-maznina-za-sapun-n207610", "text": "Използване на мазнина за правене на caпун и месо, кoeтo ce трeтирa c бeлинa - това са основните нарушения при правенето на дюнери в световен мащаб с цел евтин краен продукт. За това алармира председателят на международната федерация на дюнерджиите (UDOFED) Мехмед Мерджан, цитиран от турски медии. \"Ако едно месо е започнало да се разваля, те просто го промиват с белина и го пекат. Особено пилешкото, което по-бързо се разваля. А те взимат точно такова месо от борсата, защото е на половин цена\", казва Мерджан. Той посочва, че евтините дюнери съсипват индустрията с нелоялна конкуренция. \"В тях слагат до 40% животинска мазнина, използвана в производството на сапуни. Нека хората, които се редят на опашка за дюнери пред евтините будки, да знаят, че утре ще стоят на опашка пред кабинета на лекаря. Това е хранителен тероризъм\", допълва Мерджан. Той нacтoява зa строги мeрки зa кoнтрoл върху пригoтвянeтo нa мecoтo зa дюнeрджийницитe и прeминaвaнe към индуcтриaлнo прoизвoдcтвo cпoрeд eврoпeйcкитe хигиeнни cтaндaрти. Международната федерация на дюнерджиите прeдлaгa прoдaжбaтa нa мecoтo дa бъдe oтдeлeнa oт нeгoвoтo прoизвoдcтвo, a дюнeрджийницитe дa бъдaт ceртифицирaни и дa пoлучaвaт бaркoд, бeз кoйтo дa нe мoгaт дa oпeрирaт. От UDOFED нacтoявaт още зa прocлeдимocт нa мecoтo зa дюнeри \"oт фeрмитe дo вилицaтa\". Пo думитe на Мерджан 80-85% oт дюнерджийниците не са регистрирани, което означава, че и мecoтo в тях нe e рeгиcтрирaнo, освен, че не се плащат данъци. Това, според Мерджан, не става само в Турция, а в цяла Европа. В Германия например този бизнес е с обем от 15 млрд. евро годишно. Според заместник-председателя на организацията Ирфан Сойлер, всички дюнерджийници в Европа купуват замразено месо от цехове.", "date": "2020.01.24", "title": "Продават дюнери от промито с белина месо и с мазнина за сапун"}
{"url": "https://duma.bg/za-vazrazhdane-na-rodovoto-imenie-n207595", "text": "Разнищва ни времето на сладникави реклами, времето на богатите и бедните по света и у нас. Времето на разруха и всекидневни катастрофи под път и над път, денем и нощем. Родовото ни имение запустя, заедно с него чезнат и следите на родовата памет, легендарната воденица с просторните ливади край Илинденската река. Родовата памет ни зове, а разпиляното потомство очаква байрактарите от София, Пловдив, Копривлен, Гоце Делчев да ги поведат по пътя за Драма към Илинден. Процесът на световното разнищване няма да допуснем до сърцата на нашето потомство. Как да сторим това? Като се вдигнем от градовете и посрещнем пролетта в запустелия двор на дядовата воденица в Либяхово (Илинден). Там сред бурените да засадим брезички. Двеста и една години родова летопис имаме. Двеста и една брезички да засадим и между брезичките бели и червени рози, здравец и семенца. Те ще изтласкат бурените. Символично да възродим родовото имение. Символично, защото легендите за рода ни са раждани там, сред ливадите, край огнището на воденицата. Ще засяваме, ще разговаряме за палавата Митра и за дяволитото арнаутче от Елбасин - воденичарчето. Ще разговаряме за паметника на любовта и майчината клетва. Митра - лелята на дедите ни, и воденичарчето - калекото на големия род. Дядо Борис ще \"стъкми\" огнището на родовата памет, ще ви \"нагости\" със слова за поп Харитон - собственика на воденицата, за Борис и Кръстьо Сарафови, за братовчедите им Радой и Кочо Гърневи, за дузина и половина Симеоновци, Николини, Кольовци, Гергьовци... Байрактарите от Пловдив, София, Копривлен, Гоце Делчев да стегнат \"четите\", да огласят родовата среща, да преборят разнищването на родовото имение. дом \"Илинден\", Пловдивско", "date": "2020.01.24", "title": "За възраждане на родовото имение"}
{"url": "https://duma.bg/prozabeni-bairi-n207596", "text": "Уважаеми дами и господа, Моля ви да прочетете пак \"Диви разкази\" на Николай Хайтов\" и \"Горски дух\": \"...изгуби се Метю, а след него - малко по-малко - и гората. Палиха я, грабиха я, сякоха я, бичиха я, нарязаха я, дъвчеха я, дърво по дърво, парче по парче, докато най-сетне се прозъбиха тия голите баири накъдето ги видиш... В тъмни нощи може да се чуе оня глас: \"Е-е-ей хорааа, не кърдисвайте гората, лошо ще ви стигне!\" Самостоятелното горско ведомство е отдавна заличено. Частни фирми безнаказано вилнеят из горите. Бракониери отсичат и крадат дървесина. Главният проблем - отглеждане на горите, си стои нерешен. Никой не влага средства за това. На практика цялата организация на работата в гората е порочна. В богатия на води Еленски балкан в резултат на сечта - изворите пресъхнаха. Сече се безразборно във вододайните зони в Габровско и Севлиевско! От планината изчезват дървените трупи с ТИР-ове. Цигани с коне свличат дървесина по местата за товарене. Горите са осеяни с мръсотия и всякакви отпадъци! Сегашното стихийно експлоатиране на цветущите ни гори ще доведе не само до влошаване на жизнената среда, но и до афганистански (лунни) пейзажи. Всяко отсечено дърво - е престъпление към България и към света. Безводието в град Перник и мръсният въздух са резултат от изсичане на горите! Проблемът  ескалира по цяла България, на фона на световния проблем с пожарите и сечта, можем да кажем, че този проблем направо унищожава живота. Нужен е закон, въвеждащ порядък в лесовъдството! Както и разпореждане към всички общински и горски стопанства, които да залесяват веднага обезлесените площи! Това трябва да стане СЕГА, ВЕДНАГА! Защото последствията вече ни стигнаха!", "date": "2020.01.24", "title": " Прозъбени баири "}
{"url": "https://duma.bg/gerb-prevarnaha-stranata-ni-vav-vonyashta-kloaka-n207597", "text": "Чета, слушам, гледам... И в главата ми се завъртя един рефрен от стара градска песен: \" И се чудя, и се мая де ще му излезе краят...\" Да, чудя се и се мая и стигам до извода, че няма такъв народ като нас - нито на Балканите, нито в Европа... Е, няма да кажа в света, защото може да се намерят още 1-2 народа като нас... Няма да говоря за хубавите неща, които ни характеризират като нация... Безспорно има много неща, с които можем да се гордеем. Не обичам да хуля народа си. Не обичам, но, Боже мили - не мога, ама никак не мога да си обясня това овчедушие и необосновано търпение, които са ни обхванали... Които така яко са ни стиснали за гушата и са ни превърнали в една аморфна маса от безсилни сякаш същества. Обезкръвени и обездвижени. Живите мъртви. Страшно прозвуча, но е истина... Не казах безропотна маса... Неслучайно, защото роптанието се превърна в най-силното и характеризиращо ни качество. Това го можем най-добре в момента. В главата ми се промъкна една мисъл на Стайнбек: \"Истината, в която не искаме да повярваме, е много по-болезнена от всяка лъжа.\" Дали не искаме да повярваме в това, в което управляващите безродници превърнаха страната ни. Превърнаха тази прекрасна страна във воняща клоака, в едно огромно сметище на Европа, което ни трови и убива... Затънали в блатото на лъжите, кървим и болим от истината, в която не искаме да повярваме. И търпим... Търпим с безнадежността на агнеца, обречен на ритуално заколение. Обезкръвени и обезсилени за действие за разлика от всички други народи, които ни заобикалят на Балканите и народите от Европа, които намират сили и се обединяват в общонародни каузи. Защитават правата си и в повечето случаи - успяват. Без въздух, без вода търпиме! Докога?!", "date": "2020.01.24", "title": "ГЕРБ превърнаха страната ни във воняща клоака"}
{"url": "https://duma.bg/da-kradat-vazhnoto-e-da-mu-sluzhat-n207598", "text": "Саид бей, първи секретар на султан Абдул Хамид (Червения, Кървавия), му докладва, че високопоставени служители крадат много, разграбват империята. - Да крадат - отговорил султанът, който е и халиф - важното е да ми служат! От време на време султанът отсичал някоя глава и вземал краденото. В България не секат глави, защото тези, които са призвани да секат глави, са в първите редици на разните кумгейтовци, апартаментгейтовци. Най-високопоставеният Цв.Цв. беше съден, осъждан за някакви си апартаменти, та се наложи, преди да потърси адвокатската помощ на чужд професор и на школувани защитници от опитни адвокати, защитаващи главно криминални типове. Сега крадат по новооткрит, демократичен начин (начини и форми). Променя се и формулата: да крадат, щом го правят с демократичната помощ на герберската мафия и в името на герберската кауза. Ново проявление получи и народната поговорка: \"Крадецът вика: Дръжте крадеца!\" Събира стари политически трохи, за да спре пълзящата диктатура. Няма я оная ГЕРБ от първите за нея избори. Колкото повече отминава времето на гербаджиите, толкова повече се засилва демагогията им, подплатена с \"бели пари за черни дни\". Няма закон за корупцията, това, което има, е имитация. Само че корупцията не е имитация - тя е зловещо явление. Политическият фронт, създаден от люспи и трохи, не предвещава нищо добро. Политическите патерици от типа на омаскарените патриоти се изнасят и дават път на нови корупционни сили, чувствително огладнели от липсата на държавна софра. Видната европейска и геополитична полуграмотна личност оглави дьонметата и продаде македонските българи, подпомогнат от родолюбивите (извинете!) дьонмета, оглавяващи ВМРО. Пловдив", "date": "2020.01.24", "title": " Да крадат, важното е да Му служат"}
{"url": "https://duma.bg/asen-lichev-pernik-ima-voda-za-55-dni-n207599", "text": "- Цинично е, когато язовир за питейна вода е източен законно за пръв път от 2000 г. насам, откакто действа Законът за водите. Цинично е в ХХI век да лишиш хората от жизненоважна услуга от обществен интерес. Спомням си 1994 г., когато софиянци гледахме тъжно празния яз. \"Искър\" - най-големия в България, и се мъчехме посред лято на воден режим. Някой да беше виновен? Случаят си замина. По повод оправданията с \"незапомнена суша\", ще цитирам зам.-директора на НИМХ проф. Нинов, че \"водните ресурси за 2019 г. още не са валидирани и не може да се направи легална преценка за характера й\". Суша има, но тя не е прецедент, казва професорът. Затова логично е това да не е основната причина за пресушаването на яз. \"Студена\". Други фактори са изиграли сериозна роля. За съжаление обаче не мога да навлизам в темата, тъй като съм привлечен като свидетел по делото за Перник от Специализираната прокуратура и съм подписал, че не мога да коментирам факти и обстоятелства, които са предмет на разследването. - Това са ваши предположения. - Какво разбрахте вие самата за мегахолдинга \"ВиК\"? Знаете ли какви са му функциите, структурата му? Освен едно кратко и нищо незначещо съобщение, че по смисъла на Търговския закон това е фирма-майка \"ВиК\" София холдинг\", която контролира държавните ВиК дружества и такива с държавно участие, които са нейни дъщерни фирми. Нещо друго да чухте? - Хвърлено число, което никъде не се вижда, няма финансово-икономическа обосновка. 1 млрд., които ще дойдат от прибирането на активите на съществуващите  \"ВиК\"-дружества. Не мога да коментирам, докато не разбера какво ще прави този холдинг. Не виждам обаче къде е ролята на общинските и частните \"ВиК\" фирми, които в момента са оператори в много територии, включително \"Софийска вода\", която е оператор на София-град и част от София-област. Единствената приложима в момента мярка е изграждането на 14-километровия водопровод. Вместо толкова да умуват разни общински съвети, разни политици, да се доверят на експертите, които са предложили този проект. Колкото повече се бавят, толкова по-голям е рискът от хуманитарна катастрофа за перничани. Перник просто не може да чака. Защото и днес, като отворих картата за снежната покривка на синоптиците, видях, че във водосборната област на река Струма във Витоша има незначителна снежна покривка и тя не може да напълни язовира. Краткосрочните и по-дългосрочни прогнози говорят за суха и по-топла зима и Перник може да разчита само на внасянето на вода от други поречия. На картата се вижда, че на Рила и Пирин има най-много снежни запаси, гарантиращи източника на допълнителна вода, която да премине през софийски водоснабдителни съоръжения, поне до пролетното снеготопене, когато може да се запълни \"Студена\". - Като хидролог не съм вещ по тези технически въпроси. Но не виждам проблем да се прокарат 13,5 км тръби от Мало Бучино до водопроводната мрежа на Перник, като се има предвид скоростта на строителството на магистрали и на газопроводи в България. - Нека не изправяме на нокти хората, а да се концентрираме върху ключовите язовири от стратегическа гледна точка, които водоснабдяват най-големи групи с питейна вода. Това са яз. \"Искър\", \"Бели Искър\", \"Среченска бара\", \"Христо Смирненски\", \"Йовковци\", \"Тича\", \"Камчия\", \"Ясна поляна\", \"Асеновец\", \"Боровец\", \"Студена\" и \"Дяково\". Те са публично-държавна собственост и неслучайно се намират в Приложение 1 към Закона за водите. Водите в тях се управляват чрез месечен график от министъра на околната среда и водите, а състоянието им може да се проследи в сайта на МОСВ. В момента информацията, макар суха и обща, показва следното: Според основното им предназначение наличните в тях завирени обеми са както следва: за питейно-битово водоснабдяване - 64,1% от общия им обем. Мен обаче това не ме задоволява, затова се обръщам към автентичната информация за състоянието на язовирите към 1 януари, която се съдържа в месечния график за януари 2020 г., утвърден от екоминистъра. В нея са дадени общият, наличният и полезният обем към 1 януари. Оттам заключвам, че има данни за потенциална криза в Сливен, ако през средата на март няма достатъчно снежни запаси във водосбора на яз. \"Асеновец\". Защото полезният обем на язовира е само 6,8 млн. куб. м при общ обем 28,2 млн. куб. м, а необходимата вода за нормално водоснабдяване е 1,5 на месец. Тогава или ще се въведе по-облекчен режим, ако няма приток, или ще се стигне и до по-драстични мерки, но това зависи от природата.  - По информация от \"ВиК\" в Перник днес (вчера-бел.ред.) там водата е с 14 хил. куб. м по-малко от сряда и до официалния мъртъв обем остават 1,45 млн. куб. м. Това при променливата ежедневна консумация на вода от 18-19 хил. куб. м на ден означава, че мъртвият обем на язовира ще бъде достигнат до 56-57 дни - средата на март. Т.е. правителството няма никакво време и обещаните 45-50 дни за новата връзка трябва да се реализират много бързо. А понеже най-стратегическите язовири се управляват от екоминистъра, първата стъпка, която той може да предприеме, ако види, че някой от останалите язовири навлиза в критичен обем, е навреме, а не както в Перник, да въведе забрана за други водоползватели, които не са за питейно и битово водоснабдяване.  - Вместо да мислим за апокалипсис, по-добре да се подготвим превантивно, за да посрещнем двете крайности - суша или наводнение. В контекста на това пръв приоритет на ВиК фирмите е намаляване на загубите във водопреносните мрежи, макар че тази мярката е \"след дъжд - качулка\", но все някога трябва да започне. - Наляха, и ефектът какъв е? Вижте какво каза КЕВР за загубите във ВиК-Перник - че вместо предполагаемите или планираните 64,9 или и 64,7%, те били 75%. Само ефективното оползотворяване на наличните ресурси е гаранция, че в близките 50 години в България няма да има воден стрес. Не мога да разбера и защо управляващите забравят, че по северната ни граница тече най-голямата европейска река, използването на водите на която е занемарено, включително и за енергийни нужди. Този воден ресурс е 5-6 пъти по-голям, отколкото на вътрешните реки в България. Използването на тези води може да промени Северна България. Приоритет трябва да е строителството на яз. \"Черни Осъм\", който ще премахне веднъж завинаги ежегодни режими на най-голяма група засегнати българи - в областите Плевен и Ловеч. - Това последното клише за България, слава богу, не е вярно още, въпреки колективните усилия да го направим. За съжаление, израелският опит у нас е неприложим, защото там водомерите са на улицата и никой не ги краде и манипулира. У нас засега това не е възможно, да не говорим за масова практика да се краде вода без водомер. В Израел боготворят капката и загубите на вода са под 10% - у нас загубите на питейна вода са 60%, а на места и много повече. В Израел са схванали, че водата не е обикновена търговска стока, а наследство за идните поколения, която трябва да се съхранява и опазва. У нас водата е обикновена далавера в момента. Например \"черните\" кутии и \"черни\" каси на партиите са ВиК дружествата, \"Напоителни системи\" и други подобни структури. - Много хубав въпрос. Нено Димов ще го запомня, че с подписа си позволи \"законно\" източване на язовир за питейно водоснабдяване. Ще го запомня с думите на адвокатката му, че не разбирал от нивата за водите или от други специфики, които го обвиняват, че не е следил. С думите му, че \"Екологията е излишна, а научните консултации за климатичните промени са измама.\" С изказването му: \"Софиянци сте по-чувствителни към въздуха, защото живеете по-добре\". Всички тези спомени ще бъдат ароматизирани с боклуците на Ндрангетата, разхвърляни из цялата \"Швейцария на Балканите\". За финансовото бъдеще на Ревизоро съм много спокоен. След като: първо - се разведе със съпругата си; второ - прехвърли сметките на децата си; трето - си остави 1000 лв. в картата и седне в министерското кресло, тогава дори и да го арестуват и осъдят, няма какво да му вземат. ", "date": "2020.01.24", "title": "Асен Личев: Перник има вода за 55 дни"}
{"url": "https://duma.bg/nova-balgarska-zhivopis-v-galeriya-oborishte-5-n207591", "text": "Галерия зала \"Оборище 5\" ще покаже от 28 януари (откриването е в 18.30 ч.) до 3 март изложбата \"Нова българска живопис III\" с творби на художници, част от групата \"XXL\". Картини на Хубен Черкелов, Иван Кюранов, Генади Гатев, Димитър Яранов, Свилен Стефанов, Красимир Добрев, Росен Тошев и Петко Дурмана ще бъдат изложени в салонната зала, научи ДУМА от Надя Розева, мениджър на \"Оборище 5\". Изложбата \"Нова българска живопис\" за първи път се организира през 1996 г. по идея на Хубен Черкелов. Фактически тя е една от първите експозиции в новооткритата галерия \"XXL\". В нея участват тогава младите художници от едноименната група, заявили присъствието си със скандален манифест в началото на 1995 г. Идеята е да се покаже настъпването на едно ново поколение, което заявява ясно дефинирано иновативно отношение и към традиционните изобразителни полета. Тези автори са вече добре известни - Генади Гатев, Хубен Черкелов, Свилен Стефанов, Косьо Минчев, Георги Тушев, Иван Кюранов, Расим, Петко Дурмана, Димитър Яранов, Росен Тошев и др. Пак те са в основата на следващото издание на \"Нова българска живопис II\", проведено през 1999 г., отново в галерия \"XXL\". Съставът от автори се разширява, а търсенията им стават все по-широки - от неоекпресионизма, през фотореализма, до различни гранични форми на концептуалната живопис. Настоящата изложба е ново събиране на част от художниците от групата \"XXL\", но вероятно най-интересното в нея е отпечатъкът на времето, оставен върху тях от края на 90-те години до наши дни. Творбите им са изпълнени в живописна техника върху платно.", "date": "2020.01.24", "title": "Нова българска живопис в галерия \"Оборище 5\""}
{"url": "https://duma.bg/konkursi-za-detsa-i-yunoshi-za-literaturni-tvorbi-i-kukli-n207592", "text": "XXII Национален фестивал на детската книга ще се състои от 11 до 13 май в Сливен по инициатива на Регионалната библиотека \"Сава Доброплодни\" в партньорство с Министерството на културата, община Сливен и областната администрация, Асоциация \"Българска книга\", ДАБЧ и др. Наред с многобройните прояви, които се организират в рамките на фестивала, ежегодно се провеждат Национален литературен конкурс и Национален конкурс за изработване на театрални кукли на любими литературни герои. В тях се включват много деца и юноши от цялата страна и от българските общности в чужбина. Тази година темата на Националния литературен конкурс е \"Неразказани истории на един ловец на приключения\". В него могат да участват деца и юноши на възраст от 7 до 18 години, разделени в три възрастови групи: 7-10 години, 11-14 г., 15-18 г. Всеки участник има право да представи до 2 литературни творби (разказ, приказка, стихотворение), специално създадени за конкурса. Творбите да са с обем до 5 стандартни компютърни страници (60-66 символа на ред, 28-30 реда на страница) и да бъдат изпратени в печатен вид или на имейл. Компетентно жури ще оцени творбите. Отличените литературни произведения ще бъдат издадени в сборник. Наградите ще бъдат връчени на специална церемония в дните на XXII Национален фестивал на детската книга. Творбите за конкурса, с обозначени на тях: трите имена, възраст (навършени години), училище, адрес, телефон и имейл за контакти, се изпращат на адрес: В деветия Национален конкурс за изработване на театрални кукли на любими литературни герои могат да участват деца и юноши на възраст от 7 до 16 години, разделени в три възрастови групи: 7-10 години, 11-14 г., 15-16 г. Всеки участник има право да представи до 2 броя кукли, с височина, по-голяма от 35 см. Компетентно жури ще оцени творбите. Наградите ще бъдат връчени на специална церемония в дните на фестивала. Куклите за конкурса, с обозначени на тях: трите имена, възраст (навършени години), училище, адрес, телефон и имейл за контакти, се изпращат на адрес: Куклите на участниците в конкурса не се връщат. С тях ще бъде уредена изложба, която може да бъде посетена в дните на фестивала. Отличените кукли ще бъдат включени в експозицията на единствения в България Музей на театралната кукла на любимите литературни герои, уреден в РБ \"Сава Доброплодни\" в Сливен. В него и деца, и възрастни, в една фантастична и приказна атмосфера, могат да се наслаждават, както на много и интересни кукли, така и на смайващото и многообразно майсторство на техните създатели.", "date": "2020.01.24", "title": "Конкурси за деца и юноши за литературни творби и кукли"}
{"url": "https://duma.bg/sofiya-kvartet-predstavya-muzikata-na-shostakovich-n207593", "text": "София квартет и пианистката Надежда Цанова ще представят концерт с музика на гениалния руски композитор Дмитрий Шостакович на 29 януари в камерна зала \"България\". В програмата са Струнен квартет 2 и Клавирен квинтет. В творческия си път Шостакович обръща особено внимание на камерната музика. В нея той успява да представи най-съкровените си чувства, да преосмисли собствения си живот на фона на бурното време, в което живее. Тя е неговият пристан, неговото поле за експериментиране, неговата възможност да бъде себе си, далеч от политическата и социалната конюнктура, посочват организаторите. София квартет е марка за качество в класическата музика. Първоначално създаден като радиоквартет към БНР, през годините в състава му са били Васил Вълчев, Николай Беспалов, Николай Гагов, проф. Димо Димов, проф. Ангел Станков, Джефри Дийн и др. Днес, обновен с едни от най-добрите инструменталисти у нас, квартетът включва цигуларите Стоимен Пеев и Йордан Димитров, виолончелиста Любомир Ников и доайена на състава - виолиста Валентин Геров. Сега четиримата нестандартни музиканти от състава към Софийската филхармония си партнират с едни от най-добрите съвременни музиканти. София квартет е носител на най-престижната награда за музика у нас \"Кристална лира\" (2004). Съставът е отличен с националната награда \"Златен квартет\" за 2017 г., а през 2018 г. получава \"Златно перо\" за цялостен принос в развитието на културата в страната. Надежда Цанова е възпитаничка на НМА \"П. Владигеров\". Носителка е на повече от 20 награди и отличия от престижни български и международни конкурси. Концертирала е в много държави. Била е солистка на АСО \"П. Владигеров\" и на филхармониите в Сливен, Пазарджик и Харков - Украйна, под диригентството на Димитър Караминков, Манчо Досев, Григор Паликаров, Ангел Станков, Кръстин Настев, Ивайло Кринчев, Оливър Гилмур - Великобритания, и Мартин Клепетко - Чехия. Участва в телевизионни предавания и записва за БНР.", "date": "2020.01.24", "title": " София квартет представя  музиката на Шостакович"}
{"url": "https://duma.bg/vodniyat-sektor-v-omagosan-krag-n207594", "text": "В стремежа си да овладее водната криза правителството направи поредния закъснял и безполезен ход, създавайки \"Български ВиК холдинг\", който трябва да обедини всички държавни дружества в сектора. Регионалният министър Петя Аврамова обясни, че холдингът ще е изцяло с държавна собственост с капитал от 1 млрд., който ще се формира чрез парична вноска от държавата. Средствата ще бъдат предоставени от държавния бюджет за 2020 г. и ще бъдат преведени в бюджета на МРРБ. \"Български ВиК Холдинг\" ЕАД София ще придобива и управлява ВиК и други дружества, които са свързани с изграждане и ремонт на ВиК инфраструктура. Той ще координира и управлява инвестиционните дейности по нейната поддръжка. До половин година след учредяването му акциите и дяловете, които държавата притежава в съществуващите ВиК дружества, да бъдат внесени в капитала му чрез апортна вноска. Правата на държавата ще се управляват от министъра на регионалното развитие и благоустройството. Държавата е едноличен собственик на 15 от общо 52 водни оператора, в 14 има мажоритарно участие, а останалите са общински. Не се предвижда холдигът да бъде възложител на обществените поръчки. Новоизлюпеният министър на околната среда Емил Димитров също изрази подкрепа на предложението и допълни, че това е навременна мярка, която ще помогне за по-бързото усвояване на евросредствата, които досега са осигурени. Абсолютна наивност и заблуда. Преди една година и половина бяха дадени 500 млн. лв. за ремонт на язовири. Те обаче  потънаха в пясъка вече и няма следа от тях, нито ефект от тяхното харчене.  Реформата в този стратегически сектор трябваше да бъде завършена още преди влизането на България в Евросъюза, но повече от 20 години той се върти  в омагьосания кръг на огромните пари, които се наливат в него и изтичат като 65-те процента от питейната вода на страната. За да получаваме пари по европрограмите, трябваше да окрупняваме ВиК операторите и те да подготвят планове с точен разчет какви инвестиции са необходими. Това обаче така и не се случи. Въпреки това бяха пуснати първите 31 водни проекта по Оперативна програма \"Околна среда\". В тях обаче сметките за изграждане на пречиствателни станции и водни цикли бяха, съзнателно или не, масово надписани. Търпението на Еврокомисията се изчерпа и през 2009 г. започнаха да идват първите предупредителни писма с намеци за спиране на парите, ако няма реформа. Тогава бе решено с пари от заема на Световна банка да се финансира изработването на генерални планове, които да очертаят състоянието на отрасъла и размера на необходимите инвестиции за 28-те области. Тези намерения обаче се провалиха заради съпротивата на местната власт срещу окрупняването на ВиК дружествата и лобирането на депутати от всички партии. Така се стигна до компромиса да се направят 51 регионални плана, колкото са ВиК-тата, вместо да са 28. Това струваше на данъкоплатците 25 млн. лв., а парите бяха за сметка на изграждането на яз. \"Нейковци\", който щеше да реши проблема на Трявна и Плачковци с водния режим. \"Регионалните генерални планове ще очертаят реалното състояние на водния сектор. Те ще бъдат използвани години наред, уверяваше тогава фаворитката Му - министърът на регионалното развитие Лиляна Павлова. 51-те  регионални плана за ВиК сектора бяха одобрени от правителството, но те така и не свършиха някаква работа, защото не бяха конкретно за 28-те области. Така се наложи наливането на нови милиони за изработване на вече наречени \"регионални прединвестиционни проучвания\". Като дойде на власт, правителството на Пламен Орешарски написа специална програма за решаването на проблема с безводието, но предвидените за целта 35 млн. лв. така и не бяха дадени. В програмата бяха включени 28 проекта за изграждане на водопроводи и съоръжения в населени места, които целогодишно или сезонно са на воден режим. Не стана ясно обаче от реализацията на програмата колко души вече няма да бъдат на режим на водата. Трябваше да бъде направен пореден опит за рестарт на строителството на язовирите \"Луда Яна\", \"Нейковци\" и \"Пловдивци\", както и на ремонта на язовир \"Студена\". Тогавашният регионален министър Десислава Терзиева обаче не се ангажира със срок кога ще се случи. Този проект бе със заем от Световната банка и беше договорен още по времето на тройната коалиция, но спрян при Росен Плевнелиев, когато беше министър, поради липса на пари от бюджета за съфинансирането му. По времето на Лиляна Павлова тръгнаха търговете за избор на изпълнители за проектиране на съоръженията. Бяха изготвени идейните проекти за язовирите \"Луда Яна\" и \"Студена\" и техническият проект на язовир \"Пловдивци\". Това бе всичко. Тогава Терзиева твърдеше, че при предишното управление, т.е при първото правителство на Борисов, ВиК отрасълът не е бил приоритет, на практика са били замразени и спрени всички текущи инвестиционни проекти и това ... оказало катастрофален ефект върху икономиката и бранша. Тогава общата балансова печалба на ВиК дружествата се сви повече от два пъти - от 12 млн. лв. през 2009 г. на 5 млн. лв. в края на 2012 г. Съответно намаляха и приходите от дивиденти за държавата от близо 6.5 млн. лв. през 2009 г. на 4.7 млн.лв. през 2012 г. Заради лошите финансови резултати бяха сменени управителите на повече от половината дружества. Една от причините за сегашното състояние на отрасъла е порочната практика чрез цената на водата, както и на електроенергията, да се провежда социална политика, като тя се държи изкуствено ниска. Последният пример в това отношение е от началото на 2020 г. Тогава въпреки решението КЕВР, регионалният министър разпореди цената на водата в Перник да не се променя заради растящото недоволство от водния режим. Всичко това води до деформации, които в един момент няма как да бъдат скрити. Така се оформя и омагьосаният кръг, за който вече стана дума - големи загуби при преноса на вода, които обаче не могат да бъдат намалени, защото няма възможност да се набавят средства за инвестиции в мрежата заради ниските цени на водата. Затова средните загуби на жизненонеобходимата течност в страната не намаляват и остават около 60 процента. Освен това, авариите по мрежата у нас са двойно повече от европейския стандарт. Докато по еврокритериите на километър водопроводна мрежа трябва да стават 0.5 броя аварии, у нас те са 1.09. Нищожно малко са инвестициите в ремонт и подмяна на водопроводната мрежа, сочи статистика. По-голямата част от водопреносната мрежа в страната е изчерпала нормалния си експлоатационен живот. Опитът показва, че за да се поддържа една система в добро състояние, трябва да се подменят 2-3 до 5 процента от нея годишно, а у нас се подменят само 0.1 на сто. В същото време от европейските фондове са дошли не повече от 20% като капиталови вложения за подмяна и рехабилитация на водната мрежа. Останалите пари би трябвало да се дадат от държавния бюджет. И на фона на тази печална картина се оказа, че през последните години правителствата Му са похарчили над 100 млн. лв. за писането на стратегически документи за така и неслучващата се водна реформа. Това ставаше на фона на десетки селища на воден режим в летните месеци и липса на канализация дори в части от големите градове и столицата. Похарчените пари са достатъчни за строителството на поне пет нови язовира и решаване на проблема на стотици хиляди българи с безводието. След като през предишния програмен период до 2014 г. ОП \"Околна среда\" наля 20 млн. лв. в Министерството на регионалното развитие и благоустройството за изготвяне на стратегическите документи за реформата в отрасъл ВиК, през сегашния програмен период към тях бяха прибавени още близо 62 млн. лв. за изготвянето на 14 регионални прединвестиционни проучвания. МРРБ вече изхарчи близо 25 млн. лв. (12.3 млн. евро) за изготвянето на 51 регионални генерални плана за ВиК сектора, за които стана дума. Средствата бяха от заема от 101 млн. евро от Световната банка по проекта за развитие на общинската водна инфраструктура. Така сметката дотук вече е над 106 млн. лв., изхарчени за писане на документи и за сериозни хонорари на държавни чиновници и външни експерти. Затова не бива да се учудваме, че вода газим, жадни ходим.", "date": "2020.01.24", "title": "Водният сектор в омагьосан кръг"}
{"url": "https://duma.bg/demokratsiya-i-dogma-n207600", "text": "Човек става разноглед при запознаване с британското изследване за индекса на световната демокрация през 2018 г. на \"Иконъмист интелиджънт юнит\". Индексът оценява 167 държави по пет теми: избирателен процес и плурализъм, функциониране на правителството, политическо участие, политическа култура и накрая граждански свободи. И въз основа на тези категории индексът изръси тежка си присъда - демокрацията е в упадък, включително в Западна Европа. А най-забележимо този упадък се наблюдавал в Австрия, Италия, Унгария, Полша и Грузия. И защо мислите те са дамгосани като \"непълни\" или \"дефектни демокрации\"? Ами защото там на власт дошли или пък вече управлявали \"неправилните\" популистки сили. Това че изборните им победи са екстракт на народната воля, че са дошли на власт при спазване на петте критерия или че управляват, без да ги погазват, няма значение. Това не може да е демокрация. Полша не е цвете за мирисане и тя наистина прави миш-маш от съдебната и изпълнителната власт, но допълнително й се пише \"двойка\" по демокрация, защото взела собствеността на медиите в полски ръце. Излиза, че суверенитетът не е демокрация!  Отделно след 2016 г. отличничката Америка бе разжалвана от \"пълна демокрация\" на \"дефектна демокрация\". Да, Доналд Тръмп също не е цвете за мирисане, но спечели изборите и управлява точно според демократичния канон на петте категории. Той дори е най-осмиваният и обиждан човек в САЩ, но заради това никой не е хвърлен в затвора.  Така, хайде сега да обобщим. В доклада се казва, че влошаването на демокрацията е засилило партиите на антиелита - т.е. антисистемните партии. Ето, значи, къде бил скрит ключът на индекса. В упадък е елитът на държавите, а не демокрацията. Душа берат \"правилните партии\", отхвърляни от народната воля, а не \"неправилните\", подкрепяни от нея. Индексът май трябва да си ремонтира мерника. И друго, защо в критериите не фигурира социалната справедливост, която е неотделима от демокрацията? Тогава ще се види, че не само България е направо провалена демокрация. Но либералният иначе индекс явно не може да се отърси от догмата, че демокрацията не може да доведе държавите до провал.                    ", "date": "2020.01.24", "title": "Демокрация и догма"}
{"url": "https://duma.bg/ima-pari-nyama-mozak-n207601", "text": "Поредната безумна и скъпа управленска идея на гербавите. Да дават до 1200 лв. на месец на български висшисти, които поне 6 месеца са живели в чужбина и искат да се върнат. Щели наем да им плащат, деца да им записват в детски градини... На хартия изглежда красиво и... нелогично. Първо, това ще бъде дискриминация спрямо младите българи с висше образование, които са в България и си търсят работа или вече имат такава. Тоест, те ще са наказани, защото не са избягали в чужбина, и за тях помощ няма. Нито за семействата, нито за децата им! Да навлезем в дълбокото - с какви пари може да се компенсира липсата на перспектива, на сигурност, на добро здравеопазване и образование! Как да бъдат привлечени млади хора, които вече са видели навън какви условия се предоставят на хората дори без висше образование. И как не е необходимо ходатайство от самата държава, за да си запишеш детето на ясла или детска градина. И заплати, при които не е необходимо някой да ти помага за наем и сметки! Просто има едни пари за разпределяне. Акъл за разпределяне за съжаление няма. Резултатът ще бъде поредни похарчени пари и чувството, че най-големият дебил на територията е държавата. Липсва държавническо мислене. Мислене за бъдещето. Защо не се инвестира сега, тук на място в младите образовани хора? Защо държавата сега и тук не се грижи за младите семейства, в които поне единият е с висше образование? Защо в момента не се подпомагат поне като заплати младите български учени от БАН, които получават колкото чистачка в неголяма фирма? Отговор няма. Има едни пари за разпределяне. И никакъв, никакъв мозък. За какво да се връщат тези младежи? За да участват от пресантиман в последните мигове на държавата? Да разказват един ден на децата  \"Аз бях там... до края!\" Няма смисъл. Няма демографска програма, няма мисъл. Всъщност в националната стратегия за демографската политика се препоръчва приемане на повече мигранти и инвестиране в тях. Май вече са ни продали, а? Кадрите във властта са алфата и омегата на всичко. И ако искаме нещата да потръгнат, трябва да започнем от тяхната смяна. За предпочитане с ритници!                                  Фейсбук", "date": "2020.01.24", "title": "Има пари, няма мозък"}
{"url": "https://duma.bg/kratki-novini-n207602", "text": "Парламентът на Великобритания одобри късно в сряда законопроекта за условията по излизане на страната от Евросъюза. Великобритания ще напусне Евросъза в 23:00 ч. местно време на 31 януари. Британското министерство на финансите по-рано беше съобщило, че министър Саджид Джавид планира да представи на парламента на 11 март проектобюджета, съдържащ „амбициозни планове“ за развитие на икономиката след Брекзит. В четвъртък украинският президент Владимир Зеленски пък заяви, че \"една голяма държава се готви да излезе от ЕС, може би е време Украйна да влезе\". \"На всички засегнати ясно дадох да разберат, че в Либия няма да има политическо решение, с което ЕС ще трябва да се съгласи\", уточнявайки, че съгласие няма да има, \"освен ако тези споразумения не бъдат отменени\", заяви гръцкият премиер Кириакос Мицотакис пред конферентен панел На Световния икономически форум в в Давос, Швейцария. ЕС също се противопоставя на морската сделка на Турция и Либия. Въздушен танкер се е разбил след кълбовидна мълния, докато се е борил с горските пожари в Австралия, при което са загинали тримата души на борда. Повече от 80 пожара бушуват из целия щат, след като жегата се завърна, придружена от вятър. Самолетът се е разбил в активната зона на пожара на два часа път южно от австралийската столица Канбера. \"Днешният ден отново показва, че сезонът на пожарите далеч не е приключил\", посочиха властите. Правителството на Саудитска Арабия направило първия ход да затвори устата на убития саудитски журналист Джамал Хашоги още през 2016 г. след критичен коментар по адрес на новоизбрания президент на САЩ Доналд Тръмп. Това става ясно от доклад на ООН. Хашоги разкритикувал Доналд Тръмп през декември 2016 г. Впоследствие Рияд забранил на Хашоги да се появява в телевизии и дори да участва на конференции. През октомври 2018 г. той бе убит в Турция.", "date": "2020.01.24", "title": "Кратки новини"}
{"url": "https://duma.bg/izvestni-muzikanti-predstavyat-lyubimi-pesni-po-dzhaz-fm-n207590", "text": "Предаването на Джаз ФМ за клубен джаз \"Jazztronica\" започна представянето на любимата музика на влиятелни диджеи, музиканти и продуценти. По инициатива на водещия диджей Мистър Муун - Младен Димитров (на снимката), всяка седмица в програмата гостува колега-музикант със своите фаворити. В новото издание - днес, 24 януари, от 18 ч., ще чуем фаворитите на диджей Скил. След него любимите си песни със слушателите на Джаз ФМ ще споделят Белослава, Ангел Дюлгеров, Мирослава Кацарова, диджей Жижо, Маги Алексиева-Мей, диджей Деси, Мартин Ташев, Мирослав Турийски, Димитър Льолев и много други. \"Jazztronica\" представя модерното лице на джаз музиката в ефира на единственото в България радио за джаз, соул, фънк и блус музика. Предаването се излъчва в петък от 18 ч., с повторение в събота от 22 ч., научи ДУМА от Александра Гълъбова.", "date": "2020.01.24", "title": "Известни музиканти представят любими песни по Джаз ФМ"}
{"url": "https://duma.bg/indiya-izprashta-v-kosmosa-bozhestven-zhenski-robot-n207584", "text": "Индийската организация за космически изследвания представи робот-хуманоид, който ще бъде изпратен на безпилотен полет извън атмосферата на планетата ни, съобщи РИА \"Новости\". Разработката с женско лице и дълга коса ще се казва Виом Митра (от думите viom и mitra, които може да бъдат преведени като \"космос\", \"приятел\" и \"божество\"). Хуманоидът, който говори два езика - английски и хинди, ще изпълнява различни задачи. Изстрелването на космическия кораб с робот на борда е планирано да се осъществи до края на годината.", "date": "2020.01.24", "title": " Индия изпраща в космоса \"божествен\" женски робот"}
{"url": "https://duma.bg/obyaviha-pchelata-za-nay-vazhnoto-zhivo-sashtestvo-n207585", "text": "Институтът Earthwatch обяви пчелите за най-важното живо същество на планетата в последния си дебат на Кралското географско дружество в Лондон. Учените също напомниха, че тези летящи насекоми са изложени на риск от изчезване. Последните проучвания сочат, че около 90% от пчелите по света са изгубени. Причините за това са различни в зависимост от региона, но сред основните са масовото обезлесяване, липсата на безопасни места, където да правят гнезда, недостигът на цветя, използването на неконтролирани пестициди, промените в почва и т.н. Поводът пчелите да бъдат обявени за най-важното живо същество на планетата е проучване, установяващо, че тези насекоми са единствените, които не са носители на какъвто и да е вид патоген, независимо от това дали е гъбичка, вирус или бактерия. 70% от земеделието в света зависи от пчелите, тоест 70 от 100 храни са станали благодарение на тях. Без тези насекоми фауната скоро ще започне да изчезва, защото те опрашват растенията, което им позволява да се възпроизвеждат, а от тях се хранят милиони животни. Според цитат, приписван на Алберт Айнщайн, ако пчелите изчезнат, на хората им остават 4 години живот.", "date": "2020.01.24", "title": "Обявиха пчелата за най-важното живо същество "}
{"url": "https://duma.bg/nay-mnogo-raztrognati-brakove-ima-v-shvetsiya-n207586", "text": "С най-много разводи е Швеция (36%), следвана от Финландия и Латвия, установи ново проучване. България е сред страните с най-малко разтрогнати бракове в Европа през последните две десетилетия, с коефициент 20% на разделени съпрузи през първите 15 години от вдигане на сватба. С най-малко разводи и преди нас в тази група е Румъния (14%), следвана от Италия, Полша и Словакия. Изследването на английската организация Marriage Foundation показва, че нивата на разделите през първите 5 години от брака са намалели значително в цяла Европа. Изследването е на база данните на Евростат. Процентът на разводите у нас през първите 5 години от брака е 6,5% и не се е променил от 1990 г. Леко увеличение от 2 на сто се забелязва при разводите до 10-ата година от сватбата. Данните на Националния статистически институт показват, че броят на разводите у нас се е задържал без особена промяна в последните две десетилетия. През 2018-а, подобно на 2000 г., те са 10 596. Най-много двойки у нас се развеждат във възрастовата група от 40 до 49 години. Това съставлява 38% от разводите през 2018 г. След тях са разделите в групата между 30 и 39-годишните - 27 на сто. На трето място се нареждат партньорите на възраст между 50 и 59 години - 21 процента. За да се намали броят на разводите у нас, двойките следва да полагат повече усилия, особено между 40 и 49-годишна възраст, когато степента на разводи е най-голяма, съветват специалисти. С цел превенция на разводите и насърчаване на партньорите да поддържат близостта помежду си, за девета поредна година в България ще се проведе Международната седмица на брака. Инициативата се отбелязва ежегодно в над 25 страни по света от 7 до 14 февруари. През последните години известни личности, специалисти в сферата на семейното здраве, представители на неправителствения сектор и институциите, църквите от трите клона на християнството, предприемачи и стотици двойки се включиха в Седмицата на брака. От старта на инициативата у нас броят на сключените бракове е нараснал с 35%.", "date": "2020.01.24", "title": "Най-много разтрогнати бракове има в Швеция"}
{"url": "https://duma.bg/novi-grupi-kursove-po-cheshki-n207587", "text": "Курсове по чешки език за начинаещи с изходни нива A1 и А2 започват през февруари в Чешкия център в София. Лекциите са предназначени за ученици над 15 години и възрастни. Записването ще продължи до 7 февруари в Чешкия център, ул. \"Г. С. Раковски\" 100. Занятията ще се провеждат от 17 февруари до 30 май.", "date": "2020.01.24", "title": "Нови групи курсове по чешки "}
{"url": "https://duma.bg/s-dronove-shteli-da-kontrolirat-chumata-po-svinete-n207611", "text": "България ще ползва дронове за контролиране на заболяването африканска чума по свинете. Тази допълнителна мярка за овладяване на заболяването оповести в Народното събрание земеделският министър Десислава Танева. \"Водим разговори за същите системи, да ги приложим и тук по отношение на установяване на по-точен брой на дивата свиня\", каза Танева. Общият бюджет за животновъдите за биосигурност по линия на \"Програмата за развитие на селските райони\" е близо 70 млн. лева, информира Танева. В момента средствата, които държавата е дала по справяне с болестта африканска чума по свинете, са малко над 69 млн. лева. Те са за покриване на разходите по превенция, унищожаване на огнищата и компенсация на пострадалите ферми. Междувременно нова свинеферма във Варненското село Горица падна в капана на чумата. Сигналът е подаден на 20 януари до Световната организация за здраве на животните (OIE). Животните в стопанството са общо 58. На място са установени три смъртни случая. Останалите 55 прасета са умъртвени. Продължават случаите и на заразени диви прасета, като са открити нови седем в района на град Попово, област Търговище, и в софийското село Дреатин. Данните обаче са публикувани само на сайта на OIE.  На среща с ветеринарите Танева изнесе последни данни, според които у нас са намерени трупове на около 400 диви свине, а с други 36 хиляди популацията е намалена. По нейни изчисления това са около 45% от плана на Министерството на земеделието за депопулиране на дивата свиня. Ресорният министър цитира статистика на OIE, според която над 25% от поголовието на домашна свиня в света е унищожено от заразата, засегнати са 51 страни и над 10 млн. домашни свине. В Европа вирусът е открит в 12 страни.", "date": "2020.01.24", "title": "С дронове щели да контролират чумата по свинете"}
{"url": "https://duma.bg/kontsert-v-muzikalnata-akademiya-n207588", "text": "Академичният симфоничен оркестър ще изнесе концерт на 29 януари от 18 ч. в зала НМА, бул. \"Евлоги и Христо Георгиеви\" 94, с вход свободен. На диригентския пулт ще бъдат Реджеб Якъбов от класа на доц. д-р Георги Патриков и Каролина Койнова от класа на доц. д-р Деян Павлов. Солистка ще бъде Сабина Йорданова - фагот, докторант, с научен ръководител проф. д-р Сава Димитров. В програмата: Увертюра из оп. \"Дон Жуан\" от Моцарт, Концерт за фагот и оркестър от Росини и Втора симфония на Бетовен.", "date": "2020.01.24", "title": "Концерт в Музикалната академия"}
{"url": "https://duma.bg/detsa-sviryat-na-kitara-v-muzeya-boris-hristov-n207589", "text": "Концерт под наслов \"Деца и китари\" на учениците на Йордан Рибаров - НЧ \"Славянска беседа 1880\", НЧ \"Алеко Константинов 1897\", НЧ \"Джон Атанасов 1990\", започва днес, 24 януари, от 18.30 ч. в музея \"Борис Христов\" в София, ул. \"Цар Самуил\" 43. Входът е с покани.", "date": "2020.01.24", "title": "Деца свирят на китара в музея \"Борис Христов\""}
{"url": "https://duma.bg/svaliha-tamash-ayan-kato-shef-na-shtangite-n207577", "text": "Тамаш Аян беше свален от президентския пост на Международната федерация по вдигане на тежести (IWF). Унгарецът ще бъде разследван в следващите 3 месеца, преди да бъде взето окончателно решение. Отстраняването на 81-годишния властелин на щангите беше взето с решение на Изпълкома, който заседава 13 часа в Доха. Аян управлява спорта от 44 години, първо като генерален секретар, а в последните 20 години като президент. Правата му временно поема Урсула Папандреа (САЩ), която е първи вицепрезидент. Тя оглавява и комисията за разследване на обвиненията срещу Аян, които бяха отправени в документален филм на германската телевизия ARD. В комисията влизат още Маркус Стивън (Науру), Бирения Прасад Баишя (Инд) и Каролина Лундал (Фин). Квартетът трябва да докладва на конгреса на IWF през март в Букурещ. Срещата в Катар беше свикана заради филма на немците, озаглавен \"Тайният допинг - Властелинът на щангите\". В него се твърди, че половината от 450 медалисти от Олимпиади и Световни първенства в периода 2008-2017 г. не са били подлагани на допинг контрол през тренировъчния процес и върху тях е действал \"допинг чадър\".  Шефът на европейските щанги Антонио Урсо (Ит) разкри пред АРД, че от 1992 г. МОК е превел на IWF над $23 млн., които са прехвърлени в две швейцарски сметки без Аян да ги е отчитал във федерацията. Според немците унгарецът не е могъл да обясни пред контролните органи на МОК откъде има $5,5 млн. Той твърди обаче, че атаките срещу него ще бъдат оборени. \"Парите от резервните сметки на IWF в Швейцария бяха прехвърлени по сметките на федерацията в Унгария, за да се компенсират оперативните недостатъци. Те не са били тайни. Никога не съм се подписвал еднолично. Изпълнителният съвет винаги е знаел къде са парите. Вътрешните одитори го потвърждават, както и външните. Те не откриха нередности. Не се съмнявам, че независимите експерти ще потвърдят моята позиция\", каза Аян.", "date": "2020.01.24", "title": "Свалиха Тамаш Аян като шеф на щангите"}
{"url": "https://duma.bg/i-levski-poiska-nov-stadion-n207580", "text": "Левски планира да изгради наново ст. \"Георги Аспарухов\". Изпълнителният директор Павел Колев обяви, че арената е в плановете на ръководството, което иска модерен европейски клуб. Такъв може да има единствено с модерен стадион. Колев разкри, че в момента плановете са замразени заради неяснотите около лотарийния бизнес на собственика на клуба Васил Божков, който може да му бъде изцяло отнет. \"Част от стратегията за развитието на Левски включва построяването на нов стадион. Клуб, който иска да се развива, няма как да не разполага с модерен стадион, който да му носи приходи и да е максимално удобен за феновете. Липсата на модерни стадиони в България е голям минус за българските клубове в европейски план. Преговорите за момента са замразени поради неяснотата\", каза Колев след срещата на шефовете с феновете. \"Левски има нужда от санитарен минимум 1,5 млн. лв. на месец. Това е, ако не се покриват стари задължения и вноските към НАП. В краткосрочен план нямам притеснения за бъдещето на клуба. Работим по стратегията, която сме начертали. Ако има промени, ще трябва да изградим и нов план. За момента няма поводи за притеснение\", допълни Колев. Клубът няма просрочени задължения към момента. За 11 месеца Божков е покрил 7,348 млн. лв. стари задължения. НАП в момента очаква да получи 5,4 млн., като преди година парите бяха 8 млн. лв. От \"Главболгарстрой\" пък са завели дело за строежа на сектор \"А\", като претендират за 3 104 292 лв. \"Според нас Левски не дължи тези пари и ще се съдим\", каза председателят на Левски Георги Попов.  Изпълнителният директор на \"Национална лотария\" Димитър Ганев обяви, че \"Виваком\" е предявила претенция към \"сините\" за връщането на задължения на стойност над 3 млн. лв. Мобилната компания беше собственост на предишния шеф на клуба Спас Русев, който превеждаше пари като основен спонсор. Ганев разкри, че в клуба са влезли 19 млн. лв. от спонсорства и дарения, а още 5 млн. са заложени като дългосрочна инвестиция минимум до 2023 г. \"Дали ще помогне за здравето на нацията този закон (за одържавяването)? Вносителят Валери Симеонов закара вода и в Перник, както знаем. Феновете да кажат дали ще блокират София. Разговарям с тях за бъдещето на Левски и само за това. Информирал съм ги за последствията, които могат да станат. Готов съм да остана начело и виждам смисъл. Сега феновете ще направят среща с Красен Кралев и ще дискутират. Надявам се премиерът да вземе правилно решение. Кой съм аз да говоря с премиера?\", запита Божков на срещата с привържениците. Те ще се срещнат с Бойко Борисов днес, но не е ясно дали ще си тръгнат от \"Дондуков\" 1 с някакво решение. В сайта на Националния клуб на привържениците на Левски бяха обявени 5-има, които ще се срещнат с премиера. От НКП ще отидат Степан Хиндлиян и членът на УС Димитър Костадинов. Тръст \"Синя България\" ще се представлява от председателя Даниел Стрезов. „Ултрас Левски“ ще изпрати председателя Адриан Петров. Сдружение \"Сини сърца\" също ще бъде представено от председателя Илия Христов. Резултатите от срещата ще бъдат оповестени след нейния край.", "date": "2020.01.24", "title": " И Левски поиска   нов стадион"}
{"url": "https://duma.bg/naydenov-i-dzhurov-biha-amerikantsi-n207581", "text": "Впечатляващи победи над американски боксьори постигнаха Благой Найденов (81 кг) и Божидар Джуров (57) на старта на 71-вия турнир \"Странджа\". Найденов, олимпийски шампион за младежи от 2014 г., се наложи в много оспорван бой над Оберлтън Атиф с 3-2 съдийски гласа. Снощи в битка за медал и място на полуфиналите българинът се качи на ринга срещу Максим Котс (Укр). Джуров бе по-убедителен срещу Дейвид Наваро, като го свали в нокдаун. Американецът заигра предпазливо, но съдиите дадоха предпочитание с 4-1 за нашия боксьор, който снощи се би с Франческо Майета (Ит). Боян Асенов (57) бе категоричен в първата си битка. Вицешампионът на Европа от Владикавказ 2019 разби Кевин Годла, като гонгът спаси чеха от отказване още в I рунд. Съдиите присъдиха победа с 5-0 за Боян, който снощи се би на 1/4-финал срещу Рексепи Леутрим. На старта косоварът отказа в III рунд Дерислав Василев. И бронзовият ни медалист от СП във Вадикавказ 2019 Радослав Панталеев (91 кг) започна ударно на „Странджа“. Той съкруши с 5-0 Константин Пинчук (Изр), който игра нечисто и бе официално предупреден. Снощи Бомбата от Долна Митрополия се би с Дариус Флъгъм (САЩ). В същата категория Кристиян Димитров (91) отпадна след загуба от Абнер Жуниор (Браз). Венсан Киркоров (63) удари с 5-0 състезаващия се под неутрален флаг Весам Саламана. Палестинецът е бежанец, получил убежище в Германия. В края на III рунд Саламана след удар с глава отвори аркада на Киркоров, който обаче доигра срещата. В същата категория Кирил Русинов загуби с 1-4 гласа от Гурули Лаша (Груз), който успешно заложи на контраатаки.  След 2 години пауза Симеон Чамов (75) отбеляза с успех завръщането си на ринга. Той съкруши с 5-0 Ришард Левицки (Пол), а снощи в битка за медал излезе срещу Мухамад Адбиларсон (Фин). Носителката на купата за 2019 г. Станимира Петрова започна убедително защитата на трофея, като разби с 5-0 Аманда Миларе (Лат), но грипът не я пощади и световната и двукратна еврошампионка не се качи на ринга срещу Кинга Жлачич (Пол) снощи. Днес са полуфиналите в зала \"София\", като билетите и за утрешните финали са с цена 10 лв. ", "date": "2020.01.24", "title": "Найденов и Джуров биха американци"}
{"url": "https://duma.bg/amerikanka-prodava-mazha-si-zaradi-neskoposano-prane-n207582", "text": "Заради непростимата грешка да съсипе любимите маркови панталони на съпругата си, американец е предложен за продан, пише \"Дейли стар\". Засрамвайки благоверния си във фейсбук, дамата от Мичиган, чието име не се споменава, го предлага на желаещите да го купят за скромните 111 долара. Сумата отчасти ще покрие щетата, нанесена върху марковите й дрехи на стойност близо 200 долара. Ситуацията се влошила още повече, когато жената разбрала, че жълтеникавокафявият панталон на австралийска марка е изчерпан. Офертата за продан е придружена от снимка на унизения съпруг, стискащ здраво съсипаната плетена дреха, която след нескопосаното му пране може да стане само на малко дете. Историята за \"блестящите\" умения на мъжа явно не работи в негова полза, тъй като досега няма постъпили предложения за закупуването му. За сметка на това съпричастни дами споделят собствения си опит със съпрузи, окепазили любимите им дрехи, демонстрирайки неумение в прането. \"Забранила съм на мъжа ми да пере мои неща, след като съсипа любимата ми копринена риза, прекарвайки я през сушилнята\", пише потърпевша потребителка. Друга дама обяснява, че е оставила на видно място окепазената от благоверния й дреха, за да му напомня постоянно никога повече да не докосва нещата й.", "date": "2020.01.24", "title": "Американка продава мъжа си заради нескопосано пране"}
{"url": "https://duma.bg/hayku-sledi-varhu-glinata-n207558", "text": "Изложба скулптура и рисунки на Тодор Димитров със заглавие \"Хайку - следи върху глината\", представя до 30 януари столичната галерия \"Сезони\" (ул. \"Кракра\" 2А, Дом на културата \"Средец\"), научи ДУМА от Маргарита Видралска. Темата отразява дълбоко творческия характер на автора и се опитва да разнищи връзката между пластиката и словото, чрез паралелното съпоставяне на пластични форми с хайку поезия. Стиховете са на Александра Ивойлова.  \"Изкуството е начин да спасим идеите си. Спасяваме ги от другите, от самите нас и от забравата. Нека да спасим една идея - поезията на формите или формите на поезията. Каква е връзката между словото и пластиката? Това, разбира се, не е изобразяването. Може би има някаква подсъзнателна структура, някаква формула, обща и за двете, посочва Тодор Димитров. Образът на мига, енергията на преживяното, трайността на прозрението. Това са трите принципа на хайку поезията. Прекрасните стихове, които сподели с мен Александра, носят точно този характер. Така се роди идеята да се покажат паралелно, в съзвучие, две форми на едно и също състояние - вглъбеност, медитация и прозрение. В изложбата водеща е идеята за сетивността при възприемане на формите, повлияна от принципите на хайку поезията.  ...Формите, които моделирам от глина, ми напомнят за изгубеното време - хипнотични моменти, внезапно изплували от подсъзнанието. Те ми се присънват като мистични видения. Дали това е хайку? Следва действие на ръцете. Така, построявайки обем върху обем, се получават тези пластични обекти. Изпечени при 1100 градуса, те се насищат с материалност, присъстват в реалното пространство, виденията стават истински. В тях не съм вложил определена знаковост или символика. Ако все пак някой открие такава, то тя е привнесена от самия него\", уточнява авторът.", "date": "2020.01.24", "title": " Хайку - следи върху глината"}
{"url": "https://duma.bg/hristo-karaslavov-vdahnovyava-me-vsyako-neshto-koeto-ne-me-ubiva-n207560", "text": "- С усмивка бих ти отговорил, че водещото е да не губиш любопитството си към света, да не губиш нито смеха, нито яростите си, да не губиш смелост, да не губиш надежда, а и да се разбираш някак с другите и със себе си. Четирите титли, професии или призвания, споменати по-горе, са просто различни проекции на всичко това и често са въпрос на светоусещане.  - Това са 12 истории, писани на път. По различно време, на различни места, но винаги в движение. Именно пътищата, закодирани в тях, ги събират заедно. Ще се радвам, ако си намерят съмишленици, които да попътуват с тях. - Всеки език е опърничаво и жилаво животинче, което ежедневно се променя. Появява се някоя нова дума, а друга тихичко изпада. Това е естествен процес. Не смятам, че българският език би могъл да изчезне - достатъчно съвършена и комплексна система е, през вековете се е научил да приема и изменя чуждото, без да измени на себе си. Не прави изключение и в момента. Друг е въпросът, че не е зле да има закон, който да задължава медиите у нас да излъчват повече неща на нормален и коректен български език. Подобни закони има в много европейски страни.  - Помня, че баща ми, Слав Хр. Караславов, веднъж ми каза: \"Поезията е дете на младостта - когато всичките ти чувства и изживявания са много по-ярки, по-директни и по-разтърсващи.\" Помня, че ми каза и още нещо: \"Пиши, както ти харесва и както го усещаш, пък всеки да ти казва каквото си иска!\" Всъщност така и не го разбрах това делене на поети и прозаици. Стиховете, романите, песните - всичко е едно - знаци по пътя. Знаеш, че идват едни такива възрасти, когато човек поглежда назад. Толкова хора чух тогава да казват: \"Боже, къде изтече цялото това време!\" Нямам притеснения. Погледнах книгите си, погледнах онези над 100 песни, записани с приятели и странници по пътя, ръкописите в компютъра, несмесените писти по флашките. Близките ти са до теб. Мнозина от тези, с които някога си започнал, все още са наблизо и сте приятели. Това е времето. И не е изтекло напразно. И се почувствах добре и спокоен. - Почти всяко нещо, което не ме убива. - \"Пътуване\" е точната дума. Всъщност никога не съм се смятал за музикант, нито съм искал да живея като музикант, но винаги съм искал да правя музика. И така и стана. Звучи като оксиморон, но всъщност няма никакво противоречие. От хлапе главата ми е пълна с най-разни мелодии и хрумки, които някак се научих да изваждам на бял свят. Не ме интересуваше \"реализацията\" им в онзи, търговския смисъл на думата, интересуваше ме да ги има и да си хванат собствения път. \"Щастието е пътят\" - казали мъдрите. Нямаш представа колко щури, светли и свестни хора срещнах и продължавам да срещам в това \"пътуване по ноти\", както си го нарекъл. А най-хубавото е, че засега не му се вижда краят.  - Музиката е праезик, за да не кажа предезик. Ако питаш мен, строителите на Вавилонската кула са пеели някакви общи звуци, нещо като птиците, и така са се разбирали във всичко. Различните езици са им дали илюзията за сила, направили са ги надменни, но капсулирани и самотни. А музиката е останала да броди и да се опитва да надмогне човешката самота. Това е. Музиката може да достигне там, където и най-говореният човешки език на света би бил отчайващо безпомощен.  - Като хлапе ти се иска да крещиш чувства, като по-възрастен - да споделяш истории. - Големите неща за казване са вечни, ясни и изключително простички: \"Не се предавай, не спирай, винаги има надежда.\" Оттам нататък започва всичко за казване. - Повече ме интересува въпросът не колко, а какво четат българите. Защото, ако някой си е купил шест готварски книги и четири наръчника от типа \"как да стана богат\" и си ги препрочита всеки ден (без да става по-богат), какво отношение би имало към въпроса \"четат ли българите\"? Да, издателите ще отбележат, че човекът си е купил десет книги, и ще изпаднат в нирвана, но това дава ли ни някакъв смислен отговор на каквото и да било? (С цялото ми изконно уважение към готварските книги.) - От всичко по малко. Но най-добре го е казал баща ми - \"...не имената правят човека, а човекът твори имена.\" - Приключвам един нов роман - \"Някъде\" се казва. В известен смисъл това е продължение на \"Разпоредителите на смута\", предвид че \"Разпоредителите\" е нескончаема сага, разказваща живота на една момчешка компания, разпиляла се по света някъде към края на 90-те години. - Случи ни се да живеем в интересни времена, а за добро или за зло най-интересните сякаш предстоят. Системите са изчерпани не толкова откъм ресурси, колкото откъм доверие. Обществата се раздробяват и се капсулират, кастите си търсят народонаселение. Нищо ново. Новото идва след това. Да видим... - Много труден, а и малко тъжен въпрос. Защото България, погледната отвън, спокойно би могла да бъде страна с добри перспективи. България има ресурси, има ценз, има капацитет за прилично развитие - без да се сравняваме със супер силите и супер пазарите, но и без да подценяваме качествата си. Ние обаче твърде много обичаме фразата, че сме \"малка страна\". Любопитен е фактът, че нашата \"малка страна\" е близо три пъти и половина по-голяма като територия от Белгия и два пъти и половина по-голяма от Нидерландия. Всъщност сме 16-и по територия в Европа от 49 държави. Не го казвам като хвалба, а по-скоро като част от проблема. Имаме немалко ресурси и качества, но няма дух, някаква обща воля да задвижим нещата ни липсва. Няколко от големите градове изглежда се справят добре, но голяма част от страната стои като изоставена. Вече ясно се открояват три-четири различни Българии. Още преди двайсетина години те трудно комуникираха помежду си, сега сякаш не се и опитват. Връщам се често и основното усещане е за някаква тиха апатия, спокойна, без резки жестове, но изпиваща те отвътре - всеки се е вкопчил в себе си - вечното наше си спасение поединично, което и този път ще ни позволи да оцелеем, но както винаги ще ни оставя в миманса на случващото се. \"Заедно\" явно не е българска дума, но и аз не съм изключение от правилото, за да давам някакви рецепти и напътствия. Все пак хубаво е, че човек вижда и немалко млади хора и техните очи блестят по-силно от нашите. А това вече е нещо. - Когато бях хлапе, майка ми казваше: \"Не прави на другите това, което не искаш да ти правят на теб.\" Знам, че е детинско и наивно, но все пак си мисля, че ако хората по-често си спомняме подобни думи, светът би могъл да бъде по-ведро място. ", "date": "2020.01.24", "title": "Христо Караславов: Вдъхновява ме всяко нещо, което не ме убива"}
{"url": "https://duma.bg/rey-dzhelato-s-netarpenie-chakam-da-doyda-v-sofiya-n207559", "text": "- Никога не правим предварителен лист с песни за концертите ни, тъй като за мен е важно да усетя публиката - тя винаги е различна. В случая обаче сме подготвили изненада - поканили сме местен изпълнител да свири с нас. Ще трябва да изчакате, за да видите кой ще е този специален гост... Възнамерявам да изпълня и няколко авторски песни. Радвам се да споделя, че някои от тях вече са доста популярни. - Да, точно така, това е призив, но надали ще промени нещата... Големите корпорации са инвестирали прекалено много, за да пристрастят милиони хора към телефоните им. Това е пълна лудост. Разбира се, че има и позитиви от социалните медии, но специално за мен - негативите са повече. Натъжавам се, когато виждам как хората не могат да се насладят на живото изпълнение, а постоянно записват с телефоните си. Когато съм гледал световноизвестни музиканти като Рей Чарлс и Франк Синатра, съм се вълнувал от спектаклите, без дори да ми е минавало през ум да ги записвам. След толкова години тези концерти все още са живи в съзнанието ми. Да не говорим за психическите проблеми, които социалните медии предизвикват у децата... - Трудно ми е да отговоря, тъй като не познавам България толкова добре. Невъзможно е да се придобие представа за дадено място, когато разполагаш само с два дни. Но каквото съм успял да видя - много ми е харесало. Бих казал, че темпото на живот при вас е по-спокойно в сравнение с това във Великобритания. Храната е изключително вкусна и хората са много гостоприемни. - Бих казал, че реакцията е една и съща, където и да свирим. Разбира се, има известни разлики, но, общо взето, ни приемат с огромен ентусиазъм. Изключение прави концертът ни в Банско миналата година - с тази кипяща, пламенна публика. Почувствах се като един от \"Ролинг стоунс\" или като някоя мега рок звезда. Реакцията на зрителите беше изумителна! Единствените места, на които е по-трудно, са залите, в които публиката е седнала. - Лондонският джаз клуб \"Рони Скот\" е наистина култово музикално заведение и много се гордеем, че имаме възможност да свирим там. Това е специално място с неповторима атмосфера. Наистина е Мека на джаза. - Обичам италианските албуми, защото имат различен привкус. Малко са извън зоната ми на комфорт. Не бих казал, че са ми любими - всъщност нито един от моите албуми не ми е любим. Да ви призная, уморих се да слушам собствения си глас. Предпочитам да слушам други изпълнители. - Обожавам този албум, защото е проект, близък до сърцето ми. Без вокали. Единствено джаз, възпроизведен от тенор саксофона. Не е точно това, което хората очакват от мен. Музиката ми е повлияна от много изпълнители, но сред най-любимите ми са Лестър Йънг, Колман Хоукинс, Бен Уебстър, Илиной Джакет, Арнет Коб, Зут Симс, Стан Гец... - Обичам звука и наситеността на тенор саксофона. Звучи много близко до човешкия глас. - Обикновено не отговарям на въпроси, свързани с политиката, тъй като съм артист и вярвам, че хората идват да ни гледат, за да забравят всекидневните проблеми. Ще ви отговоря искрено: Аз лично гласувах да останем в Европейския съюз, но сега съм принуден да приема факта, че го напускаме. Така или иначе, ще стане реалност и трябва да направим възможното, за да извлечем най-доброто от ситуацията. Все още има хора, които се противопоставят на фактите, но това единствено може да навреди на здравето им. Не виждам смисъла от подобна съпротива на този етап. Нямам представа дали ще сме по-добре или по-зле икономически. Мисля, че никой не знае. Притеснява ме фактът, че Брекзит може да усложни живота на музиканти като мен, които разчитаме на концерти извън Великобритания. - Да, научавам някоя рецепта и после никога не готвя ястието по един и същи начин. Точно както нашите представления. Готварството ми е хоби и го правя, за да се разтоварвам. - С нетърпение чакам да дойда в София, разбира се. Предстоят ни интересни концерти на места като \"Блу ноут\" в Милано, джаз клуб \"Пица експрес\" в Лондон и джаз фестивала в Сан Себастиан в Испания. През октомври се връщам в Бърдленд джаз клуб в Ню Йорк. Скоро издадохме нов албум - \"Live in London\" (The Big Sound). Записахме го на диск, има и лимитирано издание винилови плочи за колекционери. Ще го представяме на нашите концерти през цялата година.", "date": "2020.01.24", "title": "Рей Джелато:  С нетърпение чакам да дойда в София"}
{"url": "https://duma.bg/ema-preporachva-30-novi-lekarstva-n207562", "text": "Европейската агенция по лекарствата (EMA) препоръча 66 лекарства за разрешение за употреба. От тях 30 са с ново активно вещество, което никога досега не е било разрешено в ЕС, става ясно от доклада на европейския регулатор по лекарствата.  30-те нови препарата са за лечение на рак, на хематологични, сърдечносъдови, ендокринни, неврологични, уро-нефрологични, инфекциозни, чернодробни заболявания, както и за лечение на алергии, на психиатрични състояния, за регулиране на метаболизма и не на последно място - ваксина против ебола.  Сред препоръчаните лекарства е осилодростат, известен преди като LCI699, който се приема през устата и е предназначен за лечение на възрастни със синдром на Кушинг. Активното вещество потиска ензим, наречен 11-бета-хидроксилаза, който участва в производството на кортизол. Блокирането на ензима предотвратява прекомерното производство на кортизол, като по този начин се нормализират нивата на хормона в организма. Друг препоръчан медикамент се използва за лечение на фенилкетонурия при възрастни и юноши от 16 г. Пациентите с това генетично заболяване не могат да преработят аминокиселината фенилаланин от диетичния протеин и в резултат на това аминокиселината се натрупва в кръвта до аномално високи нива, което води до проблеми в нервната система. Palynziq се използва при пациенти, чиито нива на фенилаланин в кръвта не са адекватно контролирани с други лечения. Ervebo е ваксина за предпазване на възрастни на 18 и повече години срещу ебола, причинено от ебола вируса Заир. Ваксината се прилага като единична инжекция от 1 мл в мускула около рамото или в мускул на бедрото. Ervebo трябва да се използва при лица, изложени на риск от заразяване с ебола вирус. Ваксинираните трябва да продължат да взимат предпазни мерки, за да се предпазят от вирусното заболяване. Най-честите нежелани реакции, които може да засегнат повече от 1 на 10 души), са болка, подуване и зачервяване на мястото на инжектиране, главоболие, повишена температура, мускулни и ставни болки, умора. Xospata е за лечение на възрастни с остра миелоидна левкемия, рак на белите кръвни клетки. Zynteglo е за лечение на кръвно заболяване, известно като бета таласемия при пациенти на 12 и повече години, които изискват редовни кръвопреливания. От ЕМА са категорични, че иновативните лекарства са от съществено значение за развитието на общественото здраве, тъй като носят нови възможности за лечение на определени заболявания, става ясно от доклада на регулаторния орган. ДУМА припомня, че след като едно лекарство е разрешено от ЕК и е предписано на пациенти, EMA и държавите членки на ЕС непрекъснато наблюдават неговото качество, съотношението полза/риск и предприемат регулаторни действия, когато е необходимо. Мерките могат да включват промяна в информацията за продукта, спиране или изтегляне на лекарство, или изтегляне на ограничени партиди.", "date": "2020.01.24", "title": " ЕМА препоръчва 30 нови лекарства"}
{"url": "https://duma.bg/hirurgiya-oblekchava-bazedovata-bolest-n207563", "text": "Иновативен метод за облекчаване симптомите на базедовата болест прилагат успешно от края на миналата година в Клиниката по неврохирургия на УМБАЛ \"Св. Иван Рилски\". За този период в нея са оперирани над 15 души, като резултатите са обнадеждаващи. До месец след интервенцията пациентите възвръщат нормалния си начин на живот, като досега не са регистрирани усложнения. Интервенцията, която продължава около 45 до 50 минути, е срединна орбитална декомпресия и се извършва ендоскопски - минимално инвазивно, като достъпът е през носната кухина. Няколко часа след операцията пациентът е на крака, а на следващия ден вече може да бъде изписан.  Методът не е нов за света, но не се прилагаше у нас, докато не се осъществи проект, ръководен от проф. дмн Марин Маринов, за изграждане  на енодскопска зала през 2015 г. \"Извършването на операцията през носната кухина е много по-нетравматично за пациента. Старите техники за декомпресия включваха кожен разрез по хода на веждата, през лицето, по \"рамката на очилата\", но това е козметична деформация, която е много стряскаща, особено за дамите\", обяснява д-р Асен Хаджиянев дм., началник на Референтния център за лечение на хипофизни аденоми към Клиниката по неврохирургия. Заедно със своя колега, неврохирурга д-р Деян Попов дм., те за първи път в България започват да прилагат иновативния метод. \"Важно е да уточним, че оперативната интервенция за намаляване на орибиталното налягане е само част от комплексното лечение на болестта\", обяснява д-р Хаджиянев.  Базедовата болест е автоимунно заболяване на щитовидната жлеза, вследствие на прекалено усилената й дейност. Когато са много завишени тиреоидните хормони, се наблюдава прекомерна изпъкналост на очите, което предизвиква напрежение, болка, двойно виждане и дори намаляване на зрението. Особено неприятна е невъзможността да се затворят клепачите по време на сън, което се дължи на увеличения обем на очния булб и промяната в налягането на очницата (кухина в лицевия череп, където се намират очната ябълка, очедвигателните мускули и зрителният нерв). Освен козметичен (възприятията за тези хора са, че са \"с очи изхвръкнали от орбитите\" и \"поглед на \"безумец\"), проблемът е и медицински, тъй като е свързан със силно напрежение в очите, проблеми със съня, умора, невъзможност да се затворят клепачите. ", "date": "2020.01.24", "title": "Хирургия облекчава базедовата болест"}
{"url": "https://duma.bg/vadyat-radioto-na-titanik-n207583", "text": "Американска компания иска да получи разрешение от окръжния съд в Източна Вирджиния, САЩ, да извади телеграфен предавател от потъналия кораб \"Титаник\", предаде \"Спутник\", като се позовава на информация на \"Вашингтон пост\". Така представителите на RMS Titanic Inc. планират да възстановят устройството, след като именно от него на 15 април 1912 г. екипажът на лайнера изпраща сигнала SOS на други кораби. За да издигнат артефакта от дъното на океана, учените планират да изпратят специален робот до \"Титаник\". Според експерта по потъналия кораб Паркс Стивънсън, ако не се побърза с експедицията, \"най-известното радио в света ще бъде погребано завинаги, защото състоянието на кабината, в която се намира предавателят, се влошава всяка година\".", "date": "2020.01.24", "title": " Вадят радиото на \"Титаник\""}
{"url": "https://duma.bg/magiyata-na-surva-e-zhiva-n207564", "text": "Перничани доказаха, че магията на древния обичай \"Сурва\" или \"Сурова\" е жива, независимо че заради водната криза тазгодишното 29-о издание на Международния фестивал на маскарадните игри беше отменено. Той трябваше да се проведе от 24 до 26 януари. Традицията обаче не може да бъде отменена и на 13 срещу 14 януари ритуалните огньове на Сурва лумнаха във всички населени места в Граово, Мраката, Знеполе и Краището. Маскирани мъже танцуваха около пламъците, възвестявайки с оглушителен шум на звонци победата на доброто над злото. На следващия ден сурвакари обикаляха къщите, благославяха стопаните за здраве и берекет и гонеха злото със страшни маски. В благословиите и молитвите си тази година сурвакарите се молеха и за вода. Домакините ги посрещнаха с пищни трапези от сурвакарски гозби. Традиционно на софрата се слагат свинска пача, вариво, вита баница, погача. Задължително присъстват виното и греяната ракия. В двора на всяка къща се разиграва обичаят \"сватба\", който символизира желание за женитба и пълен дом с деца. Според традицията дружината се състои само от мъже, които се превъплъщават в различни роли - ръсещ за здраве поп, кум и кума, булка и младоженец и др. характерни персонажи. Задължително присъстват мечкар и мечка, които играят за здраве. Но... все по-често в днешно време и жени надяват маските и лумкат тежките звонци. Огромните маски, наричани в Пернишко ликове, се изработват цяла година. Те са направени от дърва, кокали, пера, кожа и в тях са вложени най-различни материали, които човешкото въображение може да измисли. Често маските стигат до 2 метра и изобразяват фантастични животни. Колкото по-плашещи са ликовете, толкова по-голяма е силата им срещу злото. Изработването им е семейна традиция и се предава от бащи на деца. Преди празника маските задължително се държат в тайна, за да изненадат всички и да запазят магическата си сила. Често костюмите тежат над 50 кг, но всеки участник се стреми да покаже най-оригиналния. Обичаят \"Сурва\" е един от най-популярните зимни празници и е прекрасна илюстрация за неразривната двойка \"традиция и съвременност\". Той има своите корени назад във времето, когато момчетата от юношеска възраст са преминавали във възрастта на ергенството, когато могат да се женят. Празникът е изобразявал точно този преход от тийнейджърство към ергенство или към брачноспособност. Идеята е, че момчетата трябва да станат други, т.е. да преминат в един друг период от своя живот и на другия ден да се родят отново, но вече по-големи и преминали в друга възрастова група. Игрите с маски се практикуват при смяната на старата с новата година и с пролетното събуждане на природата. Посланията им са насочени към прогонване на злите сили, с пожелания за здраве и плодородие в периодите на т.нар. мръсни дни в годината. Групите се предвождат от бюлюкбашия, който ръководи шествието. Обичаят \"Сурова/Сурва в Пернишко\" е вписан в списъка на ЮНЕСКО за нематериално културно наследство. Международният фестивал на маскарадните игри пък e най-авторитетната изява на традиционни игри и обичаи с маски в България и на Балканите. Той се организира от 1966 г. и е еманация на живата маскарадна обредност. През 1995 г. Перник е приет за член на Федерацията на европейските карнавални градове.  Желание за участие в тазгодишното 29-о издание на фестивала бяха изявили над 8000 участници в 120 групи от България и над 15 от чужбина. Тази година маскарадни дефилета няма да има. Но независимо от отлагането на изявата много от предвидените събития ще се проведат. Малчуганите от детските градини ще участват в маскарадна щафета \"Да бъде!\" Перничани и гостите на града ще могат да посетят тематични изложби \"Лицата на Сурва\" и \"Сурва през погледа на Андон Тацев\" в галериите \"При кмета\" и \"Кракра\". Ще има вернисажи на детски рисунки и на приложни изкуства. Над 1100 участници събра фестивалът \"Сурова Брезник 2020\". Първи дефилираха сурвакарите от сурвакарската група на брезнишкото село Гигинци. След тях на площада навлязоха и маскираните от село Гигинци. Дефилето продължи с участието на сурвакарските групи на брезнишките села Велковци, Слаковци, Ребро, Кошарево и Ноевци. Мечкарите от кюстендилското село Пиперков чифлик пък гостуваха за втора поред година. Те грабнаха публиката с множество и оригинални персонажи. Групата наброява около 150 човека, но броят им по участие варира.  Най-малкият участник във фестивала беше 9-месечната Божидара от сурвакарската група на брезнишкото село Слаковци. Най-възрастният участник пък беше 82-годишният Огнян Стоянчев от сурвакарската група на брезнишкото село Банище.  \"Перничани сме подложени на голямо изпитание, но сме хора със силен характер и ще успеем да преминем и през него. Подготвяме се фестивалът \"Сурва\" през следващата година да е много по-различен, атрактивен, красив и мащабен\", обеща кметът на Перник Станислав Владимиров. По думите му още от сега започва проектирането и изграждането на голямо сурвакарско село. \"Искаме да превърнем \"Сурва\" в целогодишен продукт, който да води туристи в Перник през цялата година. При организирането на този мащабен фестивал, един от най-големите в Европа, досега общината не е могла да извлече икономическа полза от него. Догодина фестивалът ще бъде едно от добрите пера в приходната част на бюджета ни, което след това ще бъде изразходвано за култура\", категоричен е Владимиров. Стара легенда разказва, че ако сурвакар поиграе в дома ти, в теб непременно ще се всели доброто. Традицията повелява, че колкото по-силно звънят звонците, толкова по-далече ще избягат злите сили... А който играе на \"Сурва\", на следващия ден просто е друг човек, защото е прогонил злото от себе си. Затова хиляди ликуват по \"Сурва\" в Перник. И аз бях там, и аз поиграх край огъня...", "date": "2020.01.24", "title": "Магията на \"Сурва\" е жива"}
{"url": "https://duma.bg/universitetsko-srednovekovie-n207565", "text": "Скандалите в Академията за музикално, танцово и изобразително изкуство (АМТИИ) \"Проф. Асен Диамандиев\" в Пловдив, които са публично известни поне от три години насам, продължават с пълна сила, след като вторият мандат на ректора проф. Милчо Василев изтече на 16 декември 2019 г. Общото събрание на вуза обаче на последното свое заседание си избра нов председател и нов Академичен съвет, но изборите за ректор са оставени за 12 февруари. Трима зам.-ректори кандидатстват за поста. Според Закона за висшето образование това е възможно, досегашният ректор може да изпълнява функциите си до два месеца след изтичането на мандата му. Конфликтите в АМТИИ са свързани основно с действията на ректора Милчо Василев спрямо служители и преподаватели от вуза, които дръзват да критикуват нередностите там. В началото на 2018 г. в пловдивска медия остра критика за тоталитаризма във вуза и за шуробаджанащината там отправи Атанас Атанасов, бивш служител и наследник на основателя на висшето училище, известния композитор, музикален теоретик, педагог и хоров диригент Асен Диамандиев. След писмено уведомление до ректора за безобразия на администрацията и за роднинските кланове в АМТИИ Атанасов е бил уволнен. Скандалът ескалира през април 2018 г., след като двама професори, несъгласни с политиката на ректора, с нарушенията и шуробаджанащината - Юлиян Куюмджиев и Албена Димова, написаха сигнал до министър Красимир Вълчев. Ректорът ги заплаши с уволнение за това, че \"уронват престижа на академията\", както ДУМА писа тогава. Проф. Милчо Василев ги е обиждал и ругал непристойно пред Общото събрание, потвърдиха очевидци. Проф. Димова е била наказана с последно предупреждение за уволнение, проф. Куюмджиев е спасен от санкцията, защото има защита като синдикалист. Съюзът на музикалните дейци, в чието ръководство е той, застана зад позицията му. Възмущение от действията на ректора изрази с публично писмо и председателят на Международната федерация на музикантите Джон Смит. Така скандалът излезе на международно ниво. Студенти пък направиха петиция в защита на двамата преподаватели, която събра около 400 подписа. Студентите в АМТИИ според данните от рейтинговата система на вузовете са 700. Министър Красимир Вълчев назначи тогава проверка в АМТИИ.  В парламента пловдивският депутат от левицата проф. Иво Христов заяви, че въпросният ректор е в разрез с всякакви академични изисквания, че под етикета за академична автономия всъщност се извършват злоупотреби и че висшите ни училища са се превърнали в особена форма на задружна престъпна дейност. От отговора на министър Вълчев в НС стана ясно, че одитът на МОН е установил редица нарушения в АМТИИ и ширещи се семейни и роднински връзки; че един от факултетните съвети няма необходимия по закон числен състав; че има доказателства за конфликт на интереси, за което е сезирана тогавашната КОНПИ. Министърът предписа на ректора да отстрани нарушенията и да престане с преследването и репресиите над преподаватели. Както по-късно се оказва, КОНПИ \"не е открила\" конфликт на интереси във вуза, въпреки обратните констатации на МОН. (В скоба само да добавя, че времената явно се менят, защото завчера новата КПКОНПИ започна процедура срещу ректора на Икономическия университет във Варна например за семейственост и конфликт на интереси). Възмутеният проф. Куюмджиев през 2019 г. \"не мирясва\" и заедно със съпругата си проф. Полина Куюмджиева се обявяват против присъждането на звание \"почетен доктор\" на АМТИИ на финансистката Менда Стоянова, шеф на бюджетната комисия в НС. Тя тогава стана обект на подигравки в социалните мрежи, подредена карикатурно до знаменити музиканти като Марин Големинов, Николай Кауфман, Теодосий Спасов, Милчо Левиев. Оказва се, че наказанията на \"опозицията\" във вуза са били отменени, но сега ректорът Василев отново е намерил повод за \"последно предупреждение\" към Куюмджиев и съпругата му. Целта е сплашване на останалите - за назидание по принципа \"който не мълчи, си отива\". Нещо повече - на последното Общо събрание ректорът отново се е държал недопустимо грубо с колегата си, дори искал да изключи микрофона и да прекъсне изказването му.  Едно известно доскоро като отлично висше училище в културната столица Пловдив е превърнато във феодално владение, където царят страх и подчинение, пишат медиите. Да не е сама академията в Свищов... Дори направеният в началото на века прекрасен артистичен и функционален сайт на академията е сменен с нов - традиционен и оскъден. А ситуацията се усложнява и от това, че ректорът проф. Милко Василев през пролетта на 2019 г. е навършил... 70 години. Факт, който бе отбелязан с два негови авторски юбилейни концерта в Пловдив - със собствена негова музика, с диригентските му изяви, с фолклорни изпълнения, които са неговото дългогодишно професионално поприще. Не е законно след 65-годишна възраст човек да заема ръководна длъжност във висше училище, още повече, че при самия му избор за втори мандат Василев вече е бил преминал този сакрален праг, засилва се брожението в АМТИИ. Да, ама не. Това не беше законно до есента на 2005 г., до което време в Закона за висшето образование  (ЗВО) имаше изричен текст: \"Не може да бъдат избирани на ръководни длъжности хабилитираните лица, навършили 65 г.\" От 18 октомври 2005 г. обаче този текст бе отменен. Сега ЗВО постановява само едно - че професорите работят на щат до 65 г. с възможност по решение на Академичния съвет да са на трудов договор до 68 г. Само че законът е един тюрлюгювеч от поправки и преправяния на парче, които доведоха до това, че \"професор\" вече е длъжност, а \"ректор\" е друга длъжност. Ако си на длъжност ректор, преставаш да си на длъжност професор. Изобщо не е ясно важи ли ограничението 68 г. за ректора. Това докара много вузове до люти вътрешни спорове и главоболия, те се чудеха как да решат казуса, когато ректорите им надхвърляха 65 - УАСГ, филиала на ТУ-София в Пловдив, ТУ-София, Пловдивския университет... По искане на преподаватели Европейският съд в Люксембург (създаден с цел да тълкува по еднакъв начин националните законодателства на страните в общността) се произнесе, че може да се ограничава възрастта за щат на професорите, но договорите им от 65 до 68 г. стават срочни. Обаче. Длъжност \"ректор\" според ЗВО може да се заема само на безсрочен основен договор! Нещо повече - понеже ЗВО казва изрично, че академичният състав е на безсрочен договор, един професор, бидейки ректор, изпада изобщо от академичния състав! И тази безпрогледна правна и управленска мъгла се стеле до ден днешен - да се оправя кой как може. Направо сме си за Гинес. И още едно мошеничество. В сайта на АМТИИ ректорът е изписан дословно така: \"проф,-акад. Милко Василев\". Ха сега де, няма такъв академик! Близко до ума е, че човекът е титулуван от фалшивата академия БАНИ - едно НПО, което много иска да си присвои правата (и имотите!) на БАН и е нароило едни фалшиви \"академици\" на всяко кръстовище. Няма как да му се отвори парашутът, но Василев се пише академик и за капак си е подписал едни 150 лв. над заплатката - за \"титлата\". Одитът на МОН хвана тази врътка и Красимир Вълчев постанови ректорът да прекрати безобразието. Но докато МОН продължава да си трае за въпросните \"академици\" на БАНИ, кой знае още колко от тях претакат парици от държавните субсидии на вузовете към своя джоб!", "date": "2020.01.24", "title": "Университетско средновековие "}
{"url": "https://duma.bg/82-fakta-za-visotski-n207566", "text": "1. Роден е на 25 януари 1938 г. в Москва. 2. Кръстен е с русифицираното име на дядо си - Волф Висоцки. 3. В ранното си детство обитава комунална квартира в руската столица. 4. Родителите му се развеждат, когато е на 9 години 5. Остава да живее с баща си и новата му съпруга, която много обича. 6. Няколко години прекарва в Германия. 7. Научава се да свири на пиано. 8. В юношеството си тренира спортна акробатика и бокс. 9. Първото си стихотворение (\"Моя клятва\") пише като ученик, когато е в VIII клас, и го посвещава на Сталин. 10. През 1952 г. става член на Комсомола. 11. За 17-ия рожден ден неговата майка му подарява първата китара. 12. Приет е в Инженерно-строителен институт, но навръх Нова година се убеждава, че е сгрешил с избора си: цяла нощ прекарва над сложен чертеж, а когато го завършва, залива многочасовия си труд с мастило и решава да кандидатства във Висшето театрално училище. 13. През целия си професионален актьорски живот остава верен на Тeaтъра нa \"Тaгaнкa\". 14. Превъплъщението в Хамлет е най-известният  сценичен образ на артиста. 15. Има около 30 роли в киното. 16. Играе в 20 театрални постановки. 17. Участва в над 10 радиоспектакъла. 18. Изнася близо 1500 концерта. 19. Автор е на поема за деца. 20. Пише 4 романа. 21. Труди се върху два сценария (останали недовършени). 22. Неговото най-запомнящото се участие в телевизионен сериал е като Глеб Жеглов от \"Мястото на срещата не се променя\". 23. Обича да импровизира, забравяйки за сценария. 24. Често е несъгласен с колеги и режисьори. 25. Пред камерата прави само един дубъл. Не понася повторенията: \"Един и същи момент може да се изиграе отново и отново, но не и да се изживее...\" 26. Записва видео обръщение към американския режисьор Уорън Бийти, надявайки се да получи роля във филма му \"Червените\". Уви. 27. \"Татуировка\" се смята за първата му песен. 28. Докато е жив, музикалните му произведения не звучат в радиоефира. 29. По телевизията не излъчват негови концерти, не показват негови интервюта. 30. Правят се опити да му забранят да се снима и във филми. 31. Канят го да озвучи вълка в \"Ну погоди!\", но заради намесата на властимащите избират на негово място Анатолий Папанов. 32. Все пак в знаменитата анимация звучи неговата \"Песня о друге\". 33. \"Специалисти\" му казват, че с такъв глас никога няма да стане певец. 34. През 1978 г. официално получава званието на естраден солист-вокалист висша категория. 35. В рамките само на малко повече от четвърт век създава близо 850 композиции и 1100 поетични текста. 36. Свири на 15-ина китари - свои и чужди, направени от именити и неизвестни майстори и увековечени в снимки, филми и аудиозаписи. 37. Когато е на 31, Висоцки има тежък пристъп с кръвотечение от гърлото и лекари близо 18 часа се борят за живота му. 38. Крадци изпразват апартамента му в Сочи, но, разбирайки кого именно са ограбили, не само връщат всичко, но и прилагат извинителна бележка. 39. Първият му чуждестранен автомобил е BMW, после предпочита да кара мерцедес. 40. Много обича колите, обаче шофира безразсъдно бързо - с над 200 км/ч, и неведнъж катастрофира. 41. Публична тайна е, че злоупотребява с алкохол и цигари. 42. Развива тежки сърдечни и бъбречни патологии. 43. Лекари неведнъж го връщат от онзи свят само с помощта на наркотични медикаменти. 44. Пристрастява се към морфина. 45. Един от партийните функционери го определя като \"морално занемарен човек, разложен до самото дъно\". 46. Първата му законна жена е актрисата Изолдa Жукoвa. 47. Често вдига скандали в заведения. 48. Запознава се с втората си съпруга именно по време на такава кавга. Людмила Абрамова, смятана за най-красивата артистка на СССР, му подарява фамилен аметистов пръстен и така той успява да плати за вечерята си. 49. По време на техния брак се раждат синовете им Аркадий и Никита. 50. Среща третата си жена - Марина Влади, през 1967 г. 51. Най-хубавите му любовни балади и стихотворения са посветени именно на френската актриса с руски произход. 52. В Париж полицай го подозира в намерението да открадне автомобил, след като по стар съветски навик започва да маха от колата си чистачките и огледалата, за да не му ги задигнат. 53. Въпреки че му забраняват, изнася концерти из цяла Русия, както и във Франция, CAЩ и др. 54. Лиричните и сатиричните му текстове и ноти години наред се разпространяват нелегално. 55. През 70-те неговата музика може да се чуе във всеки дом, където има магнетофон. 56. Cтиховете му се предават от уста на уста, като постепенно се приемат за народно творчество. 57. Заема второ място в списъка с кумирите на ХХ век, отстъпвайки по популярност челната позиция на Юрий Гагарин. 58. Според скорошно проучване името му е известно на 98% от жителите на Русия. 59. Близо 70 на сто от запитаните заявяват, че обичат и слушат негови песни. 60. Поне два пъти в живота си прави опити за самоубийство. 61. През 1979 г. изпада в клинична смърт. 62. Последното стихотворение написва върху рецепта на някакво лекарство, малко преди да си отиде от този свят, като предсказва наближаващия край на живота си. 63. Тези поетични редове са купени на търг за 200 хиляди евро от Музея на Висоцки в Екатеринбург. 64. Умира в съня си на 25 юли 1980 г., когато е едва на 42. Тогава в Москва се провеждат Летни олимпийски игри, бойкотирани от някои държави. 65. Официалната версия за кончината му е сърдечен удар, но по-вероятно е тя да е следствие на злоупотреба с алкохол. 66. Не е върнат нито един от билетите за спектакъла \"Хамлет\", който трябвало да се играе на \"Таганка\" в деня на смъртта на изпълнителя на главната роля. 67. Съветската преса не съобщава за неговата кончина с изключение на вестника \"Вечерняя Москва\", който публикува информацията три дни по-късно. 68. Десетки хиляди го изпращат в последния му път. 69. В деня на погребението му хора има дори по покривите на съседните сгради. 70. Траурната колона се простира от \"Таганка\" до стените на Кремъл. 71. Първият голям сборник с произведенията на Владимир Висоцки вижда бял свят през 1981 г. с името \"Нерв\". 72. Излиза и първата дългосвиреща грамофонна плоча (\"диск-гигант\") с песните му. 73. На барда е кръстен астероид, открит на 22 август 1974 г. от астрономката Людмила Журавльова и регистриран в Центъра на малките планети, Харвард, САЩ, на 28 януари 1983 г. като 2374 Vladvysotskij. 74. Званието \"Заслужил артист на РСФСР\" е присъдено на актьора посмъртно през 1986-а. 75. Година по-късно е удостоен и с Държавната премия на СССР. 76. Съществуват поне три музея, посветени на Висоцки. 77. На територията на бившия Съветски съюз има повече от 20 паметни плочи с името му. 78. Поне 30 монумента са издигнати в чест на Висоцки в родината му, а 4 от тях са зад граница. 79. На барда, поета и актьора са кръстени над 30 улици, включително в Германия и в България. 80. Повече от 20 скали, планински върха, каньона и ледника носят неговото име. 81. Легендарният артист е увековечен в названието на театри, кораби, самолети, 200-метров небостъргач, кафе и цвете. 82. Горното плато на архипелага Огнена земя се нарича Висоцки...", "date": "2020.01.24", "title": "82 факта за Висоцки"}
{"url": "https://duma.bg/hristo-karadochev-abiturientite-tryabva-da-badat-praktichni-n207567", "text": "- Завършил съм в Художествена академия във Велико Търново изобразително изкуство - графика. Фамилията ми е занаятчийска. На Богдана Карадочева нейният баща и моят са братя. Още преди 9 септември и след това са се занимавали с кожени облекла. Баща ми ме е учил от малък на занаята и щом завърших, реших да търся вариант това, което умея като художник, да мога да го претворя в кожите. Започнах с кукерски маски, после ги оставих. След това се посветих на направата на кожени пана - големи, по 3-4 метра, които навремето бяха изложени в Ловно-рибарския съюз на булевард \"Витоша\" и на много други места. Даже лорд Карингтън ми е поръчвал такива картини и ги е носил в Англия. - Сега всеки си мисли, че прави изкуство. Но не е достатъчно само да бършеш четката и да си въобразяваш, че си художник, а същевременно да \"произвеждаш\" абсолютен кич. Преди всяко нещо минаваше през държавна комисия от 20 човека, затова имаше и някакво качество, имаше истинско изкуство. С моите картини от кожа първоначално не ме приемаха в творческите среди. Спомням си как покойният Здравко Мавродиев, който е изкуствовед, рече: какво да го правим - нито е текстил, нито е живопис, създава нещо за пръв път виждано. Но аз се амбицирах да се докажа. Започнах да правя от кожа големи пана на животни, портрети на домашни любимци. И същият този Здравко Мавродиев вика: \"А, това прилича на моето куче...\" Та станах член на СБХ. След това започнах да правя по-екстравагантни облекла, организирах ревюта с манекени и всички ме чакаха - не толкова да видят тоалетите, колкото да гледат момичетата. Защото някой веднъж ми каза: \"Аз нищо не разбирам от облекла, ама гледам, че твоите всички ги харесват. Как става това?\" И знаете ли какво отговорих? \"Правя ги за кеф, правя ги с любов, правя ги за удоволствие.\" И така продължавам цял живот. - Не обичам поръчки. Примерно, ако някой ми каже да му направя пано за вилата или за къщата, искам първо да видя мястото и после предлагам поне 2-3 картини. Ако ги харесат - добре, но няма как да ми определят как и какво да творя. - Да, повечето занаяти са на изчезване. Останали са един-двама грънчари, няма кожухарство, нито медарство. Наскоро коментирахме тази тема с моя приятел Антон Сомлев, с когото правим кукерски маски. Навремето той работеше в Музея за народни и художествени занаяти в Троян. И даже му предложих там да се направят работилници, където да има стари майстори, да показват какво могат. - Уж има. Обаче примерно в гимназиите по моден дизайн не учат младите на това, което трябва: те една пола не могат да ушият! И на Греди Асса съм му казвал: \"Произвеждате безработица. Научете ги хората да си изкарват хляба, а не да ушият 1-2 пеньоара и вече да смятат, че са висша мода и големи творци.\" - Гледам да работя повече с кожи на животни, чието месо се консумира - телешки, агнешки... Не ходя по планините да стрелям дивеч. Използвам кожи, от които се правят обувки и облекла. С Бриджит Бардо сме първи приятели, тя ми е разрешила (усмихва се). - Бих ги попитал най-напред - с какво се хранят? Макар че доста от тях сигурно са и вегетарианци. Според мен просто искат да се изтъкнат, да бъдат по-различни, да станат известни, какви ли не ги измислят: стачкуват, снимат се голи и т.н. Но много индустрии - за производство на обувки, чанти, лепила, се крепят именно на кожите, от тях се правят. Да отидат тези защитници на животните при ескимосите и да се опитат да им бутнат юртите, да ги съблекат, да им дадат дантели... Хората открай време отглеждат животни, използват кожите им. Какво сега - да ги хвърлят ли, в земята ли да ги заравят?! Ако го направят, става екологична катастрофа. Някои не обичат кожите, но има и други, които не могат без тях. Какво да ги правим? На мен не ми пречи и от изкуствена кожа да си правя нещата, но няма да посегна към китеници, нали разбирате... - Започнахме с колегите от СБХ първо да правим смесени изложби, в които участваха бижутери, автори на рисувани шалове, аз - с кожени облекла... После се роди идеята за форумите \"Авангардна мода\" и \"Българска мода\". От 20 години организирам изложение за абитуриенти в музея \"Земята и хората\". Някъде към 20-25 хил. души го посещават. Но в него участват само български дизайнери, не допускам китайски и турски рокли. Този път ще има 80 колекции, 80 дизайнери и модни къщи с над две хиляди модела абитуриентски рокли и мъжки костюми. - Така е. Даже преди 6-7 години някой ми каза: \"Карадочев, поздравявам те!\" Викам: \"За какво? Аз съм само организатор.\" И знаете ли какво ми отговориха? \"За това, че ние не можахме да опазим границите, а вие го направихте - само български дизайнери допускате.\" - Напротив. Форум \"Българска мода\" събираше преди между 80-100 дизайнери. Сега са останали двама-трима. Аз на някои им казвам: \"Не може с една кройка цял живот да караш. Ако си се изчерпал и вече нямаш идеи, има млади дизайнери. Вземи ги, както правят на Запад, използвай им енергията, идеите. Хем ще им помогнеш, хем и ти ще се обогатиш.\" Но всеки пази да не му откраднат кройките, да не му копират моделите... - Поканил съм много известни дизайнери - Стоян Радичев, \"Алегра\", \"Холидей\", гримьори от Националната опера, майстори шивачи от театри. Искам на изложението да се представят творците! Търся, обикалям, кръстосвам улиците, както се казва. Защото тези, които са талантливи, са по-скромни, те не отиват да се предлагат сами. А са като диамантите - трябва да се открият, да се шлифоват... - Много го харесвам този музей - той е приказен, в него има енергия. Сигурно малцина знаят, че \"Земята и хората\" е вторият по големина в света след парижкия музей. Всички чужденци, правителствени делегации, дипломати, съпруги на президенти ги водят там. Изложението за абитуриенти много добре се вписва в тази обстановка - сред прекрасните минерали и скъпоценни камъни. А е и обичано място от учениците, от родителите, има положителна атмосфера вътре. - С родителите стават големи проблеми: майката иска тоалетът да е от известен дизайнер и, ако има възможност, да е скъп. Бих препоръчал родителите да дадат свобода на децата си сами да изберат роклята или костюма за бала. Това е единственият празник, който не се повтаря. Човек може да се жени много пъти - колкото си поиска, но абитуриент ще бъде само веднъж в живота. - Помолил съм участниците в изложението, като се спрат при тях майка с дъщеря или семейство, да ги попитат с какви пари разполагат. И лично държа дизайнерите да присъстват, за да могат да съветват, да ориентират, да подсказват. Дори да се съобразят със сумата, която хората са готови да похарчат, да намалят малко цените, да направят щастливо някое дете. За да може и със средствата, които има, да бъде уникално на бала. Препоръчвам също така продавачите да си записват: с даден модел рокля къде ще се появи абитуриентката, от кое училище е, че да не се повтаря същият тоалет, да не стане гаф. За много неща съм помислил. И знам, че българинът открай време гледа по-отрано да задели някакви пари за бала на сина или дъщерята - едни имат възможност само 100 лева да похарчат, други ръсят хиляди. - Има доста отворени деца. Радвам се, че чалгата почти отшумя и вече няма дизайнери, които да правят такива тоалети. Но добре е абитуриентките да си вземат рокли, които да може да ползват и след това. Нека бъдат практични. За да не отиват ей така парите за бала, заради който родителите са готови да продадат кон, каруца, нива, теглят заеми - само и само да купят хубави тоалети на децата. тпс Част от уникалните картини от кожа на Христо Карадочев Снимки авторката и личен архив", "date": "2020.01.24", "title": "Христо Карадочев:  Абитуриентите трябва  да бъдат практични"}
{"url": "https://duma.bg/datata-n207574", "text": "1848 - ЗАПОЧВА КАЛИФОРНИЙСКАТА ЗЛАТНА ТРЕСКА. Истерията за търсене на злато предизвиква масова миграция към Калифорния предимно на мъже, искащи бързо да забогатеят. Повечето търсачи обаче намират злато колкото да покрият всекидневните си разходи. Златната треска в Калифорния приключва през 1858 г., когато започва Колорадската златна треска. 1891 - В ПАЗАРДЖИК СЕ РАЖДА ИВАН БАТАКЛИЕВ, УЧЕН (УМИРА 1973 Г.). Географ, историк и геополитик, \"баща\" на българската геополитическа наука. Професор, декан на Историко-филологическия факултет, директор на Географския институт на СУ, съосновател и председател на Българското географско дружество, член-кореспондент на географските дружества в Берлин, Прага, Белград, Вюрцбург, Грайфсвалд. Специализира в Австрия, Англия, Германия, Франция и Холандия. Полага основите на ландшафтното изучаване на България, автор е на над 110 научни труда. 1903 - УМИРА ПЕТКО КАРАВЕЛОВ, ПОЛИТИК И ДЪРЖАВНИК (Р. 1843 Г.). По време на Руско-турската освободителна война (1877-1878) служи в щаба на руската армия. Депутат в Учредителното събрание (1879), участва в изработването на Търновската конституция (1879). Няколко пъти още е народен представител, министър и министър-председател, председател на няколко НС, кмет на Пловдив. Основател и председател на Демократическата партия. 1905 - РАЖДА СЕ ЕЛЕНА НИКОЛАЙ, ОПЕРНА ПЕВИЦА (УМИРА 1993 Г.). Рожденото й име е Стоянка Савова Николова. Учи вокално майсторство в Миланската консерватория. В продължение на 21 г. е първи мецосопран в \"Ла Скала\". Гастролира по всички големи оперни сцени в света. След 1963 г. играе във филми на италианския режисьор Виторио де Сика. Умира в Рим. 1921 - РАЖДА СЕ ДОБРИ ЖОТЕВ, ПИСАТЕЛ (УМИРА 1997 Г.). Рожденото му име е Добри Александров Димитров. Редактор е в издателство \"Народна младеж\" (1954-1968), както и на в. \"Стършел\" (1968-1976). Автор на любовна лирика, сатирични поеми, стихотворения, разкази, произведения за деца и три пиеси. Сред по-известните му творби са \"На гости у дявола. Поеми\" (1962), \"От дявола до кибернета. Сатирични поеми и стихове\" (1968), \"Делфийският оракул\" (1983), \"Слънчев сплит\" (1988) и др. 1922 - АМЕРИКАНЕЦЪТ КРИСТИАН НЕЛСЪН ПАТЕНТОВА СЛАДОЛЕДА ЕСКИМО. Идеята се родила през 1919-а, когато собственикът на магазин за сладолед в Айова видял клиент, чудещ се дали да си купи сладолед или шоколад. Нелсън намерил решение - сладолед, покрит с шоколадова глазура. Нарекъл го \"ескимо пай\" или \"кифличката на ескимоса\". Рекламирал го, като прожектирал и филм за ескимосите. С времето думата \"пай\" отпаднала.", "date": "2020.01.24", "title": "Датата"}
{"url": "https://duma.bg/shveytsarka-nay-barza-na-trenirovkata-v-bansko-n207575", "text": "Йоана Хелен бе най-бърза на тренировката в Банско вчера преди двете спускания за Световната купа днес и утре. Швейцарката фиксира 1:30,69 мин., а втора на пистата \"Марк Жирардели\" завърши Федерика Бриноне (Ит) - на 0,10 сек. Трета изненадващо между лидерките се вклини Тамара Типлер (Ав) - на 0,15 сек., пред лидерката за Световната купа Микаела Шифрин - на 1,08. Американката по принцип е най-силна в слалома и гигантския слалом. Олимпийската шампионка в спускането от ПьонгЧанг 2018 София Годжа (Ит) е пета на 1,14 сек от Хелен. От 52 заявени се пуснаха 51, като на старт не се яви само Аликс Уилкинсън (САЩ). Тренировката вчера сутринта беше отложена с почти два часа заради ураганния вятър под връх Тодорка. Поривите му на моменти достигаха над 120 км/ч. По тази причина журито първо реши да се ползва резервният старт. След като вятърът утихна, стартът отново беше даден от оригиналната позиция на 2415 м надморска височина. Днес от 10.45 ч. е спускането, отменено във Вал Д'Изер през декември заради лошото време.", "date": "2020.01.24", "title": "Швейцарка най-бърза на тренировката в Банско "}
{"url": "https://duma.bg/taybrek-reshava-novata-svetovna-shampionka-v-shahmata-n207576", "text": "Новата световна шампионка по шахмат ще бъде решен след тайбрек днес. В последната 12-а партия във Владивосток Александра Горячкина (Рус) постигна победа с белите фигури и изравни за 6:6 общия резултат от двубоя с настоящата носителка на короната Цзю Вънцзюн (Кит). 21-годишната рускиня изоставаше с 5:6 т., но победи азиатката на 60-ия ход и така доведе мача до тайбрек по ускорен шах и блиц. Той започва днес от 7,30 часа бълг. време и ще определи новата шампионка, която ще грабне лъвския пай от наградния фонд от $500 000. Горячкина се опита да бъде максимално агресивна още от началото на партията, но придоби предимство чак след 27-мия ход. Това доведе до серия от неточни ходове на Вънцзюн и тя нямаше никаква контраигра, с която да спре атаката на съперничката си. 21-годишната рускиня, двукратна световна шампионка за девойки, допреди мача, който се игра и в Шанхай, нямаше победа над китайката, но успя да спечели 3 от  6-те партии, в които започна с белите фигури. ", "date": "2020.01.24", "title": "Тайбрек решава новата световна шампионка в шахмата "}
{"url": "https://duma.bg/hibernatsiya-n207549", "text": "Най-възпитано похлопах на вратата на академията, портиерът отваря и ми вика: -Тука няма никой. Няма пари, няма кадри. Ти кого търсиш? -Честно казано - викам му - не знам. Ама знам, че е тука някъде. -Давай - вика онзи - кажи го на мен, пък ще видим. -Предавам се - признавам аз. -  Не издържам вече този живот. Само празни приказки от властта, люпим семки и по цял ден претакаме от пусто в разно. Нищо от това, дето го говорят, не става. Портиерът ме гледа. -И за тези глупости ти чак до тука би път, така ли?  -Не! Идвам в академията на науките с една конкретна задача. Искам да ме замразят! Давам тялото и душата си, да ме затворят в една капсула, да ме турят във фризера и да ме събудят, когато трябва. -А кога трябва да се събудиш? -Когато животът у нас стане по-добър. Когато нещата в държавата се подредят. Когато най-после властта удържи на думата си и направи нещо от край до край. Портиерът пак ме оглежда. -Трябва да спреш алкохола. В този вид няма да те приемат за замразяване, а за изтрезняване. -Отдавна не пия - казвам - нямам пари. Но искам да съм жив, когато поне едно нещо, което правителството говори, е изпълнено.  Портиерът ме гледа още по-внимателно: -Скоро ходил ли си на лекар? Махвам с ръка: -Хич не ме слушаш, ти! Уморих се да живея в бъдеще неопределено време! Излиза правителството и казва: след половин година животът ви ще е друг, по-добър. Минава срокът и нищо не се случва. Или обещават други доходи - след година-две всичко ще бъде друго. След година-две нула, дупка от геврек! Слушам нови обещания, нови срокове, други хоризонти, водопад от думи. Мизерията си стои, глупостите нямат чет, а животът си отива. Портиерът казва: -Ако ти предпишат нови хапчета, трябва редовно да ги пиеш, да знаеш, че понякога помагат. -Страх ме е - викам му, - че никога няма да видя обещаното от правителството и властта, да е готово и завършено в моя човешки живот. За това искам да ме замразят и когато нещо се сбъдне или просто се изпълни - да ме събудят, да го пипна, да му се порадвам. Не ща повече да живея с обещания, нито с лакардиите на властта. -Добре, де - вика портиерът - замразяват те и подписват, че когато нещо обещано от правителството се изпълни, ще те събудят. Ами ако този ден никога не дойде, а? Кво правим? Признавам: -Мислил съм. Значи - властта е нефелна, нищо не се променя, аз си лежа във фризера и спя вечен сън. Но поне ще спя, без да сънувам кошмари. Той ми вика: -Ако случайно те приемат и те приспят във фризера, да знаеш - при тази власт твоят сън ще е много по-дълъг от живота, много. Отварям уста да отговоря, ама не се сещам как!", "date": "2020.01.24", "title": "ХИБЕРНАЦИЯ"}
{"url": "https://duma.bg/novo-petolinie-n207548", "text": "Я го помна тоа ден... Се едно чи вчера беше... Перничане с мургав тен дОйдо'а да крЕпат Гешев... Без да зна'ат за какво, щот' не бе'а им казАле... Щот' ей тъй, по същество, с автобус ги докарАле... И плакат им бе'а дале... На прът бе'а го побиле... И к'во пише им казАле... Ама те пък забравИле... Разгеле, във важен миг, със голЕма предвидливост ги светнА'а тез от ПИК, че дошлЕ за справедливост... .................................................. С'я съ чуда, грех, не грех - уж пред нищо съ ни спират, ма така ги не видех за вода да протестират...", "date": "2020.01.24", "title": "НОВО ПЕТОЛИНИЕ"}
{"url": "https://duma.bg/lavitsa-n207550", "text": "\"ДРАМАТА И АНГЛИЙСКИЯТ РОМАНТИЗЪМ\" от Асен Терзиев издава изд. \"Петко Венедиков\". Книгата представя и анализира слабо познат у нас проблем, свързан с произведенията на едни от най-големите фигури на световната литература - английските поети романтици Уърдзуърт, Колридж, Байрон и Шели и техните опити да пишат драма и пробият в театъра. Авторът е театровед и театрален критик с интереси в теорията и историята на театъра и театралния мениджмънт. Главен асистент е по История на европейския театър в НАТФИЗ и гл. координатор на фондация \"Виа Фест\". Има над 200 публикации в специализирани издания за театър и култура. \"QUO VADIS\" от Хенрик Сенкевич издава \"Хермес\" в своята поредица \"Клуб Класика\", в превод на Евгения Манолова. Рим по време на управлението на Нерон е привидно бляскаво място. Организират се богати пирове и поетични състезания, а забавленията в Циркус Максимус сякаш нямат край. От другата страна на монетата обаче са развратът и липсата на морал, бедността на народа и лудостта на императора, който подпалва собствения си град. В тези мрачни дни на упадъка на Римската империя младият войник Марк Виниций се влюбва в Лигия - пленената дъщеря на варварски цар. Но той не подозира, че любимата му изповядва християнската вяра, заради която мнозина вече са загубили живота си. \"ДОВИЖДАНЕ, ПТИЦО\" от Арам Пачян издава \"Парадокс\" в превод на Антоанета Ангелова. За 28-годишния разказвач, уволнил се от казармата няколко години по-рано, завръщането към цивилния живот все така се явява непреодолимо препятствие. Всеки опит за ресоциализация е откровение. Всяка стъпка, жест, дума или образ го връщат към началото, към времето, в което реалността е изгубила формата си и се е превърнала в непознат и неуловим свят. В спомените му изплуват някогашната му приятелка, неговите другари от детството и армията, всички те отдавна изчезнали. Книгата не дава отговори, а поставя въпроси. Тя е като пъзел, който читателят сам трябва да нареди. \"МЪРТВА ТОЧКА\" от Греъм Нортън издава \"Колибри\" в превод на Надежда Розова. С присъщата си язвителна откровеност авторът е създал покъртителен, мрачно комичен роман за различните лица на любовта, за изгубени и бъдещи възможности, за вероломство и почтеност, населен с пълнокръвни герои. Животът в отдалеченото ирландско село Дънийн е спокоен и монотонен, но само привидно. Брид Риърдан посяга към чашката за утеха, изисканата Ивлин Рос смята живота си за пълен провал, а симпатичният сержант Колинс се е превърнал в лаком шишко. Тъмните тайни на селото постепенно започват да излизат наяве, когато на строителен обект случайно са открити човешки кости...", "date": "2020.01.24", "title": "Лавица"}
{"url": "https://duma.bg/da-otkrivash-nadezhda-tam-kadeto-ya-nyama-n207551", "text": "Да си героичен означава да откриваш надежда там, където я няма. Да драснеш клечката и да осветиш празнотата. Да видиш възможността за един по-добър свят, но не свят, какъвто искаш, а такъв, какъвто дори не си подозирал, че може да има. Да попаднеш доброволно в ситуация, където сякаш всичко е абсолютно прецакано и въпреки това да я обърнеш в нещо добро.  Две години след публикуването на българското издание на \"Тънкото изкуство да не ти пука\", ИК \"Хермес\" издава най-новата книга на Марк Менсън - \"Всичко е прецакано. Книга за надеждата\" (превод Огнян Алтънчев). В навечерието на датата на публикуване авторът даде откровено интервю и сподели за напрежението, под което се е намирал след успеха на предишното заглавие. Съзнавайки, че от него се очаква да напише почти същото, но с други думи, както правят немалко успели автори, той избира трудния път да е честен със себе си и читателите. И измисля напълно нова тема и концепция, поемайки предизвикателството да не се хареса на всички, но пък да каже каквото иска.  Още по-провокативен и безкомпромисен, Марк Менсън анализира кризите на съвременното общество и дава необичайно предложение за преодоляването им. \"Вместо да търсиш надежда, опитай следното: Не се надявай. Но не се и отчайвай. Не се ласкай, че изобщо знаеш нещо. Точно тази сляпа, пламенна и емоционална увереност ни вкарва в подобна неразбория. Не се надявай на по-добро. Просто бъди по-добър.\"", "date": "2020.01.24", "title": "Да откриваш надежда там, където я няма"}
{"url": "https://duma.bg/lyubovta-sashto-kato-zhivota-e-izkustvo-n207552", "text": "Според Антоан дьо Сент-Екзюпери истината се вижда само със сърцето, а според германския психоаналитик и хуманист Ерих Фром любовта е единственият разумен и задоволителен отговор на въпроса за смисъла на човешкото съществувание. \"Сиела\" публикува в ново луксозно издание най-емблематичната творба на представителя на Франкфуртската школа - \"Изкуството да обичаш\" (превод Владимир Ганев). Книгата допълва теоретичните принципи за човешката природа, които Фром развива в първите си два труда - \"Бягство от свободата\" и \"Човекът за самия себе си\". В нея любовта е представена не като мистерия, а като умение, което може да бъде научено и развито. Като нещо, което е невъзможно, без \"действителна скромност, смелост, вяра и дисциплина\". Прочутият психолог разглежда различните видове емоция: братската обич, майчината обич, еротичната обич, обичта към себе си, обичта към Бога и други. На достъпен език той показва защо изкуството на обичането е процес, а не въпрос на късмет - и какво е нужно на практика, за да обичаме и да бъдем обичани истински. Ерих Фром разбива схващанията, че няма нищо по-лесно от това да обичаш и няма общо с вярата и дисциплината. А \"няма друга дейност, друго начинание, които да започват с такива колосални надежди и очаквания и да пропадат винаги, както любовта.\" Любовта е акт на вяра, на активност и на себеотрицание. Книгата обхваща теми като природата на човека, самотата на индивида, отношението към ближния и религията в съвременното западно общество и напомня, че \"любовта, също като живота, е изкуство\". Както и че \"човечеството не може да съществува нито ден без обич\".", "date": "2020.01.24", "title": "Любовта, също като живота, е изкуство"}
{"url": "https://duma.bg/zhil-zhakob-52-pati-v-kan-n207553", "text": "Книгата \"За фестивала в Кан с любов\" от Жил Жакоб (превод Екатерина Лимончева, Йоана Панкова) издаде \"Милениум\". Авторът е дългогодишен артистичен директор на авторитетния кинофорум (1978-2000), а след това и президент на събитието (2001-2014). Както самият той пише в предговора: \"Бил съм в Кан петдесет и два пъти по три седмици - близо пет години от живота ми.\"  Забележителното четиво може да се чете избирателно - като енциклопедия на киното, като пътеводител в света на Десетата муза, написан от вещ гид, като социологическо проучване и своеобразен психоаналитичен поглед към една \"човешка комедия\", но също и като роман за историята, географията и действащите лица на най-престижния световен филмов фестивал. На нейните страници присъстват велики режисьори, актьори, филмови шедьоври, журитата, но също и публиката, критиката, медиите, афишите, трескавата атмосфера, адреналинът, триумфите и провалите - цялата ексцентричност и светският блясък на онова, което става на сцената и зад кулисите на фестивала от 60-те години до ден днешен. Тези проницателни портрети и откровения са изпъстрени със забавни, любопитни истории и анекдоти, лични преживявания, впечатления и гафове. Жил Жакоб е личност, чийто усет за майсторското кино е повлиял не само върху развитието на фестивала в Кан като барометър на тенденциите в световното кино, но и върху кариерата на най-важните творци от последните 40 години, и най-вече върху формирането на нашите собствени вкусове и ценности - на всички нас, зрителите, които активно съпреживяваме киното днес. \"За фестивала в Кан с любов\" е приятно и интригуващо четиво, премерена смесица на сериозното със забавното, на информацията с анализа и компетентната оценка на един човек, за когото фестивалът в Кан е професия, страст, целият му живот. Стойностното издание среща почитатели на седмото изкуство с идолите им от различните епохи на кинематографията - Педро Алмодовар, Уди Алън, Микеланджело Антониони, Ингмар Бергман, Вим Вендерс, Катрин Деньов, Жерар Депардийо, Леонардо ди Каприо, Акира Куросава, Мартин Скорсезе, Андрей Тарковски, Франсоа Трюфо, Федерико Фелини, Милош Форман и още много други звезди, които блестят не само на киноекраните, но и в реалния живот.", "date": "2020.01.24", "title": "Жил Жакоб - 52 пъти в Кан"}
{"url": "https://duma.bg/dzherami-ayrans-rakovodi-zhurito-na-berlinale-keyt-blanshet-na-venetsianskata-mostra-n207554", "text": "Именитият британски актьор Джеръми Айрънс ще ръководи журито на 70-ия Международен филмов фестивал в Берлин (20 февруари - 1 март), съобщи пресслужбата на Берлинале.  \"Знаковите персонажи, които Джеръми Айрънс е претворил на екрана, и неговият уникален стил на игра са ме придружавали в моето пътешествие в света на киното и нагледно са демонстрирали сложността на човешката природа\", заявява художественият ръководител на фестивала, италианският кинокритик Карло Шатриани. \"Много се радвам, за мен е голяма чест да получа ролята на председател на журито на Берлинале - фестивала, на който отдавна се възхищавам и винаги съм посещавал с удоволствие\", отговаря в своя изискан стил знаменитият британец.  71-годишният Джеръми Айрънс още от 70-те години на ХХ в. вълнува ценителите на седмото изкуство с ролите си в \"Лолита\" на Ейдриън Лайн, \"Жената на френския лейтенант\" на Карел Рейз, \"Мисията\" на Ролан Жофе, \"Превратности на съдбата\" на Барбет Шрьодер (печели \"Златен глобус\" и \"Оскар\"), \"Китайска кутия\" на Уей Уанг и др. Номиниран е или е носител на всички най-престижни филмови и театрални награди.  Междувременно стана ясно, че известната австралийска актриса и продуцентка Кейт Бланшет ще оглави журито на 77-ия Венециански кинофестивал (2-12 септември). 50-годишната звезда ще ръководи работата на седем експерти в областта на киното и културата. По думите на самата Бланшет, тя всяка година внимателно следи този уникален и самобитен фестивал, който според нея е \"един от кинофестивалите в света с най-специфична атмосфера - празник на провокационната и вдъхновяваща среда, която представлява киното във всичките му форми\". Тя също оценява отправената покана като голяма чест и удоволствие за нея да влезе в ролята на председател на журито, информира сайтът на Венецианската Мостра. Кейт Бланшет е притежателка на две статуетки \"Оскар\", по три на БАФТА и \"Златен глобус\" и две отличия на Гилдията на киноактьорите в САЩ. Сред филмите с нейно участие се открояват \"Елизабет\" и \"Елизабет: Златният век\" на Шекхар Капур, \"Странният случай с Бенджамин Бътън\" на Дейвид Финчър, \"Авиаторът\" на Мартин Скорсезе, филми от поредицата \"Властелинът на пръстените\" и др.", "date": "2020.01.24", "title": " Джеръми Айрънс ръководи журито на Берлинале, Кейт Бланшет - на Венецианската Мостра"}
{"url": "https://duma.bg/sedmitsa-s-nay-dobrite-filmovi-myuzikali-n207555", "text": "Своеобразен фестивал на мюзикълите организират продуцентите на \"Киномания\" от 27 януари до 4 февруари в НДК. В кино \"Люмиер Лидл\" почитателите на този жанр ще видят най-запомнящите се образци от последните 50 години. Сред тях са класически заглавия от 70-те години на миналия век като \"Ах, този джаз\" и \"Кабаре\" на режисьора Боб Фоси, \"Брилянтин\" на Рандал Клайзър и \"Исус Христос суперзвезда\" на Норман Джуисън. Почитателите на мюзикъла ще се насладят и на най-новите заглавия, сред които притежателят на 6 награди \"Оскар\" \"Ла ла ленд\", както и една от най-нашумелите и рекламирани ленти на 2019 г. - \"Котките\" на Том Хопър. Мегапродукцията на \"Юнивърсъл пикчърс\" буди противоречиви мнения напоследък, което е още една причина запалените почитатели на мюзикъла на Андрю Лойд Уебър да видят най-новата му екранизация. Сред заглавията  е и \"Романс и цигари\" с цяло съзвездие от актьори - Джеймс Гандолфини, Сюзън Сарандън, Кейт Уинслет, Стийв Бушеми и Кристофър Уокън. Откриването е на 27 януари от 19 ч. с прожекцията на отличения с 8 награди \"Оскар\" \"Кабаре\", по мюзикъла на Джон Кандър. Чрез историята на фриволната певица Сали и нейното обкръжение, Боб Фоси предлага на широката публика фин анализ на един от най-мрачните епизоди в световната история. Музикалните изпълнения са стилизирано ехо на частните и историческите събития, а Церемониалмайсторът, като хор от древногръцка трагедия, ги представя с дълбокомислен и саркастичен коментар. \"Исус Христос суперзвезда\" на Норман Джуисън ще представи живота на Христос като човек от плът и кръв - нещо, което съвсем малко филми се осмеляват да направят. В изпълнението на Тед Нийли той изглежда объркан на моменти от статута си на първата суперзвезда, а визията на филма е изключително зрелищна. Персонажите непринудено разказват своята история, сякаш не става дума за крайъгълния камък на християнската религия, а за кариерата на обещаващ млад мъж. Тази спираща дъха екранизация на едноименната рок опера може да се види на 28 януари от 19 ч.  Забавен, привидно маниерен, но също така ироничен, дори пародиен, \"Брилянтин\" печели с лекота сърцата на публиката. Филмът на Рандал Клайзър създава гротесков портрет на цяла епоха, избягвайки злонамерената подигравка. Сюжетът смесва младежки главоболия с класическите елементи на мюзикъла и романтичната комедия по американски. Ритъмът увлича със симпатия и деликатност в любовната история и танцовата надпревара на Дани и Санди (29 януари от 19 ч.).  Само ден по-късно - на 30 януари от 19 ч., любителите на седмото изкуство ще могат да проследят хаотичния живот и саморазрушителния край на твореца Джо Гидиън в \"Ах, този джаз\" на Боб Фоси. Филмът излъчва безспорно очарование, въпреки че подчертаната болезненост, характерна за творбите на Фоси, достига връхната си точка. Суров и тъжен като завещание, този безкомпромисен портрет на един завършен егоист с изключителна кариера и провален личен живот напомня също за режисьора в криза от \"Осем и половина\" на Фелини.  Един от най-забавните мюзикъли от 80-те - \"Блус брадърс\", ще предизвика истински комичен екшън на 31 януари от 19 ч. Това лято се навършват 40 години от създаването на филма, който и днес продължава да печели сърцата на милиони хора по света. Ако трябва да използваме три думи, които най-добре описват този мюзикъл, със сигурност бихме го определили като смешен, увлекателен и екстравагантен. Тихата лудост, която движи братятa Джейк и Елууд, ще ни позволи да споделим чудесни моменти на забавление и хлапашко удоволствие, перфектно съчетали комичния екшън и отличните музикални изпълнения. Сред звездния актьорски състав са едни от най-добрите соул изпълнители - Джеймс Браун, Арета Франклин и Рей Чарлс, както и джаз легендата Каб Калоуей. Тематичната седмица продължава традицията за развитие на \"Киномания\" след успешния формат \"Танц филм фест\", който представи подбрана селекция от филми, свързани с класическото и модерното танцово изкуство. Вдъхновението за \"Ах, този мюзикъл\" идва от последното издание на \"Киномания\" през 2019 г., което продуцентите от НДК отчитат като най-успешното през последните 10 години. Само прожекциите в зала 1 са били посетени от над 16 300 зрители, информира Мария Йоцова.", "date": "2020.01.24", "title": "Седмица с най-добрите филмови мюзикъли "}
{"url": "https://duma.bg/dimitar-rashkov-vinagi-perfekten-i-prikazno-igriv-n207556", "text": "Пловдивската галерия \"Възраждане\" започва новата година с великолепна изложба скулптура и бронзов релеф на обичания Димитър Рашков. \"Виртуозният майстор отново ни сюрпризира с най-новите си ваяния - 12 бронзови релефа със зодиакалните знаци. Сътворени, както винаги, с много хумор и елегантна доза еротика, творбите, още един път, са доказателство за яркия талант и фантазия на един вечно млад дух. Експозицията се допълва от още десетина скулптури в класическия стил на автора - богове и сатири, музиканти, животни и хора, всички - вплетени в амалгама от неповторимия и оригинален Димитър Рашков. Винаги перфектен, винаги закачлив, еротичен и мъдър - приказно игрив! Да се порадваме на Майстора!\" С тези слова галеристката Краси Алексиева кани почитателите на изящното да видят до 10 февруари изложбата в арт салона на ул. \"Стоян Чалъков\" 1. Димитър Рашков е роден в Карлово през 1954 г. Завършва скулптура през 1981 г. в НХА в София. Има над 50 самостоятелни изложби и 7 награди, между които и \"Сребърно Възраждане\" за постижения в скулптурата. Живее и работи в Карлово. В периода 1981-1985 г. е преподавател в Художествената гимназия в Казанлък. От 1986-1992 г. е главен художник на община Карлово и уредник на Градската художествена галерия, на която до 2004-а е и директор. ", "date": "2020.01.24", "title": "Димитър Рашков - винаги перфектен и приказно игрив"}
{"url": "https://duma.bg/loko-pd-udari-tima-na-stoycho-n207578", "text": "Локо Пд победи тима на Стойчо Младенов Кайсар с 1:0 в първата контрола от лагера си в Белек. Успеха за носителя на Купата на България срещу актуалния носител на Купата на Казахстан вкара Лукас Салинас (49). Аржентинецът е на проби при \"смърфовете\" и се разписа след пас на Момчил Цветанов. Пловдивчани бяха по-активни през по-голямата част от срещата, но пропуски ги лишиха от по-изразителна победа.  Пред гола се провалиха Анте Аралица (16) и другият на проби Кенан Муслимович (21). Стражът на казахстанци  Александър Григоренко пък парира удари на Бирсент Карагарен и на Первиз Умарбаев. \"Трябва да бъдем доволни от мача. Ще вземем трима души. Дошлите на проби показват добри неща, имат качества. Важно е да видим как ще се адаптират. За първата шестица сме сигурни. Това, което сме постигнали, ще опитаме да го задържим. Не знам какво се случва в Левски. Пожелавам им успех. Дали може да се случи това, което стана с ЦСКА? Не вярвам. Левски е много голям клуб, имали сме и други затруднения през годините. Смятам, че най-голямата инвестиция на Левски е публиката. Левски ще го бъде. Не мога да кажа какво ще стане с нещата между собственика и държавата\", обяви пред Спортал спортният директор на \"смърфовете\" Георги Иванов-Гонзо. Избягалият от Локо Стивън Езе (Ниг) пък подписа с друг казахстански отбор Тобол, където помощник-треньор е Саид Ибраимов. Той единствен остана в Казахстан, след като беше в щаба на Станимир Стоилов, уволнен като национален селекционер. Тогава с хасковлията си тръгна другият му помощник Цанко Цветанов.", "date": "2020.01.24", "title": "Локо Пд удари тима на Стойчо "}
{"url": "https://duma.bg/pardon-n207547", "text": "ЛАФ НА БРОЯ От всички инструменти на икономическата политика на нас ни остана само барабанът. КОЛЕЛОТО ЗА ЛЕТИЩЕТО Пита ме докторът: -На кое място най-много те боли? Викам му:  -Пред банкомата! ДОКТОР СПАС И НЕГОВИТЕ ПАЦИЕНТИ Явявам се на интервю за работа и там един ме пита: -Представете си: на гости идва вашият шеф. Събрали сте се вие, тъща ви, жена ви, шефът ви, децата ви. Изведнъж в дома ви нахлува терорист, дава ви пистолет с един патрон и казва: \"Ако застреляте някого, само един, ще пусна останалите\". Тежък избор! Кого ще застреляте? Викам му: -А, бе, ти в ред ли си? Естествено, че ще гръмна терориста... ДЖЕЗВЕ -Скъпи, цяла нощ сънувах, че карам колело! -А аз, че цяла нощ правя любов! -С мен ли? -Не, ти отиде някъде с колелото! ПАРДОН Днес Бойко Борисов посети родилен дом. Минути преди посещението му там се родиха близнаци, които в чест на премиера бяха кръстени Бойко и Борис. Нищо, че са момичета. ФОЛКБИТАК Имам приятел с липсващ пръст. Всички си мислят, че е дърводелец, а той е зъболекар. АКО се вслушаме във вътрешния си глас,  не сме за пред външни хора. ---------- КОЙТО не знае за какво живее, преживя… ----------- ОБЩО взето - от общото много е взето ---------- ВСИЧКО е преходно. Най-вече приходите. --------------- В РОДНИТЕ общини е като в кибритена кутийка - пълно с клечки… ------------------ ГОДИНИТЕ на робство някак преживяхме.  Сега преживяваме в годините на тиранство. ------------------ ЗА ДА ИМАТЕ здрави зъби, не си вадете поуки. ----------------------- ОНЕЗИ, които говорят зад гърба ви,  обикновено се крият зад него. ------------------- ДОКАТО изкореняваха организираната престъпност,  цъфна и организираната посредственост. ------------------ МЯСТО под слънцето има за всички,  но под сенките - не гарантирам! ПЪРВА ЧАСТНА, ВТОРА ГЛУХА -Къде беше? -Тичах! -А защо ти е мокър панталонът, а не тениската? -Не дотичах…", "date": "2020.01.24", "title": "ПАРДОН"}
{"url": "https://duma.bg/sevda-poturlyan-opoetizira-zhiveeneto-na-choveka-n207557", "text": "Около 20 маслени картини на художничката Севда Потурлян, всички - мотиви от различни европейски страни, са подредени до 31 януари в столичната галерия \"Арте\" (ул. \"Бузлуджа 31\"). Съкровени кътчета, \"Паважи и обиталища\" - реални, но и пречупени през нейното богато и деликатно въображение, научи ДУМА от галеристката Гергана Борисова. \"Севда Потурлян притежава специфичен дар да опоетизира \"живеенето\" на човека в неговите делнични, битови измерения. Тя открива достойни за вниманието на художника обекти дори и в най-тривиалните и непретенциозни ежедневни ситуации и аспекти на съществуването. Нещо повече - очевидно преди всичко именно подобни насоки се фокусират в нейния художнически поглед. Онова, което има значение, обаче, е не мотивът сам по себе си, а извличането, така да се каже, на неговата съкровена пластическа и оттук - емоционална характеристика, посочва проф. Чавдар Попов. Ето защо живописта й излъчва една тиха, ненатрапчива и естествена съзерцателност и съответно настройва нашите възприемателни способности в същия ключ. Художничката провижда екзистенциалното в бита, в градската среда и в природата, населени от човека, като се стреми директно, без помощта на сюжета и на фабулата, да предаде на зрителя своите настроения и усещания. Поради това можем да кажем, че наивизмът на пластическия й изказ е логична и закономерна проекция на тази цялостна нагласа към творчество. Подобна образна доминанта на картините й им придава неподправена искреност и жизненост\", смята проф. Попов.", "date": "2020.01.24", "title": "Севда Потурлян опоетизира \"живеенето\" на човека"}
{"url": "https://duma.bg/iztarkanite-taloncheta-na-zhivota-ni-n207573", "text": "През последните дни се разрази истинска полемика покрай идеята дали да бъдат национализирани частните лотарии. Покрай \"за\" и \"против\" останаха встрани въпроси, които никой не смее да зададе, и факти, пред които си затваряме очите.  Има един виц, че замърсяването на въздуха в градовете у нас се дължи на \"фините прахови частици\", които се отделят при търкането на лотарийните талончета от българите.  Тъжно е и да гледаш как на всяка крачка никнат казина. Капани за илюзии и разбити съдби. Как от телевизията те заливат с реклами на хазартни игри.  Няма нищо странно. В една държава, пропита от корупция, управлявана де факто от олигархични кръгове и мутри, но където голяма част от населението едва свързва двата края, където заплатите са тъй ниски и шанс да успееш с честен труд нямаш на практика никакъв, ти остават два варианта: да направиш компромиси със съвестта си и да търкаш талончета, разчитайки на късмета. Който така е разчетен, че никога да не дойде при теб, а да пълни банковата сметка на даден олигарх. Замисляте ли се къде отиват жалките ви левчета и каква е печалбата - не за вас, а за акулите? Хазартът е зловеща зависимост. Описана по блестящ начин в \"Играчът на рулетка\" от Достоевски. Известно е, че геният в продължение на десетина години е бил обсебен от злия демон. Губи всичко, което има, изпада в дългове. Той обаче успява да се справи с порока си.   Естествено, че зад национализацията на лотарията съвсем не седят идеалистични подбуди народът да се предпази от тази зависимост.  Съмнявам се и че парите ще отидат в спорта. По-скоро ще пълнят нечии партийни каси. Или някой крупен играч ще бъде заменен с друг.  При капитализма случайни неща няма. И държавата се управлява от едрия капитал.  Хазартът е освободен от ДДС. Но хазартът е в ръцете на акулите. Дребните рибки търкат талончета с надеждата един ден и те да станат акули. Но това няма как да се случи, защото акулите имат нужда от малките рибки - за храна.  В същото време книгите са обложени с 20% ДДС. Скъпи са. Не всеки може да си ги позволи. И тук пазарът е залят с масова литература. Но ако внимателно подбереш и четеш умни книги, те събуждат мисленето, въпросите и евентуално надеждата... Но трябва да умееш да четеш.  Обаче по-лесно и на пръв поглед по-евтино е да дадеш пари за талончета.  Масово опростачване, затъпяване. Издигане в култ на материалното. Парите като висша и единствена ценност. Изтърканите талончета на живота ни. Апатия.  Търкайте, хора, търкайте... Ама по-добре си разтъркайте очите, дано се събудите.", "date": "2020.01.24", "title": "Изтърканите талончета на живота ни"}
{"url": "https://duma.bg/nedyalko-yordanov-na-80!-n207569", "text": "Тия светли дни след Рождество и след започването на Новата 2020-а с колеги и приятели си говорихме и споделяхме, озарени от обаянието на може би най-големия ни жив поет, че той влиза в своята осемдесетгодишнина... Без куртоазност, без апломб, звучи невероятно! Всъщност чудесно е, че ще го честваме, че ще ни подари щедрата си усмивка, гласа си, словото си! Някак неусетно - израснали сме с него. Пораснали сме с него. Възмъжали сме... Все с оная \"Не остарявай любов\", припявана като магическо заклинание. Все с онзи вечен Михаил Белчев, напреднал и той сериозно във възрастта... Ала, каква ти тук възраст? Недялко Йорданов е така витален! Както преди две десетилетия, когато много от нас бяха студенти и ходехме да гледаме мюзикъла \"Ще те накарам да се влюбиш\"... Спомням си, пишеше това свое мащабно произведение и големият писател и теоретик проф. Симеон Янев го покани на среща в Софийския университет. Цял двучасов спектакъл! С Недялко! Всяка година започна да радва своите по-читатели с ново томче стихове! Като тяхното раждане е електронно датирано! Така правеше и един друг магьосник на словото, когото също ще честваме през април - великият Валери Петров, от чието рождение се окръгля цял век! А довчера можеше да бъде засечен из някой митинг - я на БАН, я на друга обществена организация... Някак Недялко Йорданов е свързан и с В. Петров, и с ония вселени - Радой Ралин, Иван Радоев... Ала и с бунтаря Стефан Цанев, и с естета Любомир Левчев... От това съзвездие оцеляха само Недялко и Стефан Цанев. Последният продължава да е опозиция и бунт в същината си. А Недялко? Някога го нарекох Рицар, Трубадур на любовта. Ами той все още е такъв! И то именно на любовта! Продължава да й служи. Сега вече като неин Жрец. Сега вече Патриарх. На словото. На народа ни. Защото той е от оная породи поети като Дядо Вазов - общественик, достоен гражданин, изразяващ винаги позицията си, народен. А на всичко отгоре може да пише и в оная старозаветна стилистика: Това са части от \"Обръщение\" - стихотворение, което е и упрек, и завет, и молитва. Творба, в която звучат гласовете я на Чинтулов, я на Ботев, я на Вазов. Дочуваме въпроса, пълен с болка и тъга, изплакан от сливенския учител и просветител: \"Къде си вярна ти, любов народна?\" Проследяваме анализа на барда, в който набързо ни припомня как разрушиха нашата България, нашите недостойни властници. По вазовски Недялко Йорданов изплаква народната болка и страдание. Единствен днес само той припомня, че някога нашите словотворци са съзнавали, че носят отговорност пред народа си, че имат мисия пред същия тоя народ, като негови духовни наставници и водачи. Днес лидери нямаме. Днес духовниците ни са заети с по-делнични въпроси, свързани по-скоро с безделието. Единствено изпъква фигурата на Побелелия Поет. Онзи неостаряващ в духа си младеж, бунтар, \"пич\", който припомня за големите, които той сам е наследил - Далчев, Геров, Багряна. Ето така се създава традиция. И така се пази и продължава! Безброй са песните, които си тананикаме понякога. Нямат чет веселите закачки на Трендафил Акациев - дали под това артистично име наистина се крие той, или това е Емил Стоев, или някой друг, няма значение. Но ето дори и в този акт артистичната природа на юбиляра проличава. Дълго време великолепните актьори от Клуб \"НЛО\" пееха някои от песните му - Велко Кънев (така обичан и така липсващ!) \"Честна жена\" или \"Ваничка\"  - пак в изпълнение на големия актьор, съпровождан от другите легенди - Павел Попандов и Георги Мамалев. Със своите песни, стихове, изпълнения Недялко Йорданов се превърна в любим и така обичан! Творческият тандем Недялко Йорданов и Хайгашот Агасян е търсен, актуален, пълни салони, зали. Ала най-същественото е, че пълни душите ни. Нужен ни е този Недялко Йорданов! Обичаме си го! Искаме си го! Защото е наистина духовен водач в бездуховното ни време. Защото носи памет в безпаметните ни дни. Защото ни кара да мислим, да се смеем и да плачем. А това е, това е ролята на изкуството - да се почувстваме една общност и чрез словото да достигнем сплотеността и чистотата на катарзиса. Оная молитвата на поета - \"Бог да пази България!/ В тази безумна лотария!/ За да изтегли билета,/ в който се крие късмета\" намира своята трансформация или продължение в припомненото вече стихотворение \"Обръщение\": Пак е бунтарско! Пак е актуално! Пак е Молитва! Ще помоля и аз Всевишния да ни закриля и да ни пази, да ни радва по-дълго с нашия виталния и неостаряващия Недялко Йорданов! Последният Голям Поет на нашата България.", "date": "2020.01.24", "title": "Недялко Йорданов на 80!"}
{"url": "https://duma.bg/novi-stihove-ot-nedyalko-yordanov-n207570", "text": "Дай да опитаме пак да заспим. Знай, че сънят ти е необходим. Точно във 3 някой пак те събужда. Хайде заспивай, глупак... Имаш нужда. Знам, имам нужда... Какво като знам? А пък съм глътнал и диазепам... Само, че няма от него файда. Пак ще будуваш, старче?.. Май да! Никое време...Стоим... Щем не щем... И ни се нижат проблем след проблем... Примерно ... Тази случка проклета с тъпата статия в шейсет и девета. Против пиесата... И я свалиха. Мила ми беше... Но я убиха. Сякаш е вчера... Сякаш е днеска... Стига, де... Някаква там си пиеска. Не, тъй не може ... 4 стана... Ама напира отдавнашна рана. Мама във черно... Ужасните драми... Кал върху светлия лик на баща ми. Стига... Достатъчно... Даже е смешно... Минало... Минало... Дай нещо днешно. Днешно... Добре де... Отново позор... Даден съм бил на прокурор. Пак като... Деветдесет и девета... Хак му е!... Дай да осъдим поета. Тъй повелява тази държава... Но закога да ги излежава. Станал е май на осемдесет... И със акъла си още е в ред... Вече е 6... И редей тъмнината... Хайде сега да обърнем нещата. Суетност... В читанките даже ме сричат. Внучета – трички... И ме обичат. Фенове... Доста... И даже младежи... На живо... Или в социалните мрежи. Светла надежда... Порив тщестлавен, че може би няма да бъда забравен! Леле каква нескопосана щампа... Я да угасям нощната лампа... 14 януари 2020 г. 6 ч. 45 м. сутринта   Точно днес внезапно проумях... Всъщност Истината е такава: Не е важно колко си живял... Важното е колко ти остава... Кратък бил уж дългият живот... Късно проумяваш, че е кратък. И се хващаш яко, с две ръце в неговия изтънял остатък. Мили хора... Все пак се тешим... Общо нещо всички ни очаква. Няма беден... Няма млад... И стар... Участта на всички е еднаква. Знаем, по един и същи път в крайна сметка всеки ще поеме. Днеска... Утре... В други ден... Макар всеки сам... И по различно време. Ето я запалената свещ... Цял живот гори... Сега догаря... Вече съм на път... И твърдо знам... Почти всички ви ще изпреваря. И е все едно – това разбрах – горе във пространствата огромни за това, че бил съм... тук... сред вас... дали някога ще се запомни. Свикнах с тази мисъл... Проумях... Времето самичко да решава... Мисля,че достатъчно живях... Но и че достатъчно остава... Я да си признаем – в свойта смърт никой във действителност не вярва. Затова измислил си е Рай и чудесно там ще си прекарва. Ето, че внезапно се засмях... То и без това си му е смешно. Затова живей! Живей! Живей! Само със усилието днешно... И не се скъпи... Не се пести... Двойно давай... Вземай тройно даже... И не му мисли... И до кога... Има време... То ще си покаже.                   Сам ли поиска да си отидеш? Толкова хора... Но как да ги видиш. И търпеливо всеки очаква... Някой мълчи си ... Друг пък проплаква. Мръзнат лицата... Мръзнат ръцете. Стискат стръкче от бялото цвете. Нито е митинг... Нито протест е. Няколко часа... В театъра влезте. И стъпалата... И фоайето... Там... Във ковчега... И снимката... Ето... Как се усмихваш... И сякаш си тука. Можеше още... Но тръгна... На слука. Как да попитам сега къде си... Сцената спусна черни завеси. Кое е истина? Кое измама? Дали те има... Или те няма... Как да узнаем тази загадка като съдбата е толкова кратка. И в крайна сметка... Уви, така е всеки от нас ще я узнае. Бедни... Богати... Крадци... Политици... Колко сме глупави... Смешни амбиции. Миличък... Няма те...Ти ни показа колко е жалка всяка омраза. Там... На леглото... как ми шептеше... Нищо не чувах.... Това ли беше? \"Само любов!\" И последното свиждане... Махна с ръка... И аз махнах... Довиждане... Колко усмивки... Колко надежди... Ето, настъпи желаният ден. Плаха милиция... Гледа под вежди... Първият митинг... Народ вдъхновен. Всичко е истинско... Няма ерзаци... Рамо до рамо... Ликуващ народ... Ето... Дойде... Ей, здравей Демокрация! Почва прекрасен, безгрижен живот... Почва ли? Странно... На две разделени... А сме си българи... Пагубна страст... Тези са сини... А тези червени... Тези в Сибир... А онези – на власт... Мили народе! Как те обичам... Ужас... Какво ли не си изтърпял... Пет века робство... И въпреки всичко Малък... Изтребван... И пак оцелял... Ти ли си този... Същият... Гневен... Смъртно настръхнал... Брат срещу брат... Беше... Отмина... Дойде друго време... И те подмами широкият свят. Два милиона... Добре, де... Живейте... Ние обаче, все още сме тук. Въпреки... Виждаш... На власт са злодеите... Мила Българийо... С теб сме... На пук! Все пак... Родина! Букетче от рози! Ще преживеем... Пътят нелек. Въпреки всички черни прогнози, че ще изчезнем след половин век. Е... Нас земята сега ни очаква... Стари сме... Идва прощалния миг. Но се заслушайте... Ето проплаква новото бебе... Българче!.. С вик!", "date": "2020.01.24", "title": "Нови стихове от Недялко Йорданов"}
{"url": "https://duma.bg/po-patishtata-na-lyubovta-n207572", "text": "Поезията на Ирена Цветкова е заредена с любов мечтана, реална, емоционално плътна. Стихотворенията, включени в новата й книга \"Присъда: любов\", ни връщат към началото, босоногата младост, времето, изпълнено с предчувствие за нови, вълнуващи преживявания, сбъдването им или несбъдването им, болка от отчуждението. \"Присъда: любов\" е конструирана в три цикъла: \"Пламнали стенания\", \"Намръщени пътища\" и \"Танго със смъртта\". Но независимо от конструкцията, идейно-художествените послания се преливат и оформят в единно цяло. В основата му са вградени емоционалните преживявания на авторката, излъчващи ранимата й чувствителност, вътрешните противоречия - болезнени понякога, предизвикани от моментната емоция, от очакванията - илюзорни в повечето случаи, от заобикалящия реален свят. \"Пламналите стенания\" излъчват и жажда за истинска, неподправена любов, за споделеност. И тъга от усещането за отчужденост от думите, които \"оголяват\". Ирена Цветкова показва умение да вниква в сложни, конфликтни, драматични понякога състояния на духа. Също и в трайните стойности на човешките търсения и човешкия живот. От любовните си изповеди авторката прави обобщения за личностни отношения, гражданско поведение, нравствени ценности и отражението им върху психиката и съзнанието на човека от 21 век. Тук - на човека, когото обича. Намръщени пътища\" не са в състояние да й отнемат откриването, възпламеняването и изживяването на мечтаната любов. Независимо, че в този род поетични творби се прокрадват други интонации, друго световъзприемане и друг емоционален градус, те са своеобразно продължение на пламналите стенания. Те са и знак за познанието й на многоликостта на любовното чувство, измамните му видения, подхранващи илюзиите за вечност. И пейзажът е по-различен, по-осезаемо е и влиянието му върху емоционалното състояние, което води до усещането за равносметка - по-точно за \"отрезвяване\" от големите очаквания. Ирена Цветкова тръгва към житейското страдание с наранени сетива, тръгва към осъзнатите парадокси на действителността. В някои творби реакциите са на примирение, в други - непримирими с действителността и неосъществените очаквания. Контрастите в настроенията, в повечето случаи, сгъстяват емоцията дотам, че се впуска в съзнателно (или подсъзнателно) \"танго със смъртта\". Усетила непредвидимостта на любовните чувства, авторката през времето осъзнава и тленността на любовните изживявания. Те й напомнят тъжната красота на есента. Тук напрегнатата емоция спада и се трансформира в изповедно откровение, в промисъл за истинския смисъл за нещата от живота. И изразните средства са есенно цветни, а тонът е минорен. Долавят се и философски размисли за неизбежното, което следва неписаните човешки и природни закони. С вълнуваща поетична мекота те са превъплътени в знакови стихотворения: \"Далече\", \"Блус\", \"Няма смисъл\", \"Присъда\", \"Прозрение\", \"Измамно\", \"Часовник\", \"Ръждиви мисли\", \"Разпети петък\" и още няколко. Стихосбирката \"Присъда: любов\" в същността си е изповеден поетичен дневник, в който художествено са пресътворени дълбоки емоционални вълнения, размисли за преходността и тленността на реално и на илюзорно в живота на човека. И е поела по пътя към онази светлина, която е изстрадан пътеводен знак в поетиката на Ирена Цветкова.", "date": "2020.01.24", "title": "По пътищата на любовта"}
{"url": "https://duma.bg/blagoslov-za-zhivota-chesten-n207571", "text": "За своята книга с поезия \"Живота честен\", (издателство \"Никола Вапцаров\" с редактор Драгомир Шопов), авторът Генадий Велчев  казва в предговора: \"Това е последната част от моето писателско завещание, започнало с \"Книгата със стихове\"... Да каже \"сбогом на поезията\", за един поет е трудно. Да се зарича - не е в неговия стил. И той се учи на мълчание\"... Генадий се учи на мълчание като поет, въпреки петте си кратки лирически сборника, но като историк, философ или изобщо като мислител (представям си \"Мислителят\" на Роден), продължава да дълбае в същината на диалектическото начало. Нещо повече, той подхожда синкретически в своите изложения и философски анализи, стреми се да обедини вътрешните противоречия в диалектиката на нашето развитие. Неговият синкретизъм не е религиозен, а социо-политически, той намира място и в неговата поезия, която допълва и онагледява политическите му анализи. Стихотворението, което веднага се запомня в тази малка по обем книга със стихове, се нарича \"Записки по българска литература\". Посветено е на Пейо Яворов, Димчо Дебелянов, Христо Смирненски, Гео Милев, Александър Вутимски, Никола Вапцаров, Пеньо Пенев, Веселин Ханчев и Петя Дубарова. Събирането на имената на големи по творчество и сходни по съдба български поети от различни поколения, възраст и време на живот също е синкретичен подход на писане, характерен за Генадий: той нарича своите избраници \"Раними, уязвими, талантливи\". И ги обединява с думите: \"И смърт/ в окървавена риза,/ За всичките боли ме и ми прилошава\"... Своеобразно постижение в неговата лирика, която не претендира толкова за образност и метафоричност, макар тя самата да е една метафора в сивото ни ежедневие, колкото за честност и истинност, е стихотворението \"Земя за поети\": \"Словата имат/ своята цена./  Платено е./ Платил си е/ поета./ Полята на България/ не могат/ без цветя./ Пишете, братя./ Гледайте/ в небето...\"                                          Предлагам на твореца Генадий Велчев да засили това синкретично (обединяващо) начало, което е заложено в самата му човешка същност. Да пише и да гледа в небето... И в душите на хората.", "date": "2020.01.24", "title": "Благослов за \"Живота честен\""}
{"url": "https://duma.bg/kulturata-na-sluginazha-n207568", "text": "Тази култура е чиста проба продукт на неолибералното ни битие. Някой сигурно ще каже, \"ама тя си е чисто българска - ние винаги сме били слуги\". Не, тя не е българска и няма национални основи, дори винаги да сме били слуги. Тя упорито и нагло се насажда върху националната, за да я опорочи, развали и разруши, като най-напред подрине националните й основи. Тази култура е също толкова изкушение на сатаната, колкото са неолиберализмът, глобализмът и тяхната естетика, нарекла се постмодернизъм. Тя разчита не на \"робската психика\" на българите, а на тяхната доброта, състрадателност, доверчивост и наивност, за да се разположи в българския свят и го обсеби и пороби напълно. Културата на слугинажа прониква навсякъде по света, обсебва националните култури, впримчва ги в своите пипала, за да изсмуче живителните им сокове, за да изсуши и погуби националните им съставки, традициите, начинът на мислене, особеностите на бита и устройството на обществения живот и държавата, отношението към миналото и историята. Тя е специален начин на мислене и служение, участие и съучастие в обществените дела, утвърждаване на правила, норми и морал. Идеологическата й същност е чрез всеобщото усвояване на \"европейските ценности\" и \"джендър практиките\" да се ликвидират нациите и човекът, създаден по образ и подобие на Бога, се премине към т.нар. \"постчовешко битие\".  Най-напред се налагат идеите на глобализма и неолиберализма. После се преодолява съпротивата на националните култури срещу насилственото уеднаквяване и заличаване на националното своеобразие като противно на прогреса и материалното благоденствие.  Но тъй като с физическо посегателство и насилие трудно се разрушават цивилизации и култури, бе измислена тази култура като пригодно средство за задушаване националното, духовното, нравственото. В йерархията на неолиберализма културата на слугинажа е на по-горно стъпало от другите родени от него за постигане на крайната му цел култури: масовата култура и културата на глупостта. Тя ги събира в себе си, служи си с техните методи и използва най-дейните и старателни техни представители за осъществяване на пъклените им замисли и цели. Нациите и националните култури били отживелици, комплексарски, назадничави, дори опасни и вредни за днешния човек и неговото движение напред към благоденствие и успех.  В тази йерархия културата на слугинажа се счита малко от малко \"елитарна\". Тя не допуска всички, а само избрани и назначени специално. Не всички желаещи и можещи биват посвещавани в нея. Поради което още не е станала масова, макар да се стреми да обхване цялата обществена маса. Но сега засега е още рано да я ощастливи. Един ден сигурно ще приеме в лоното си желаещите, защото са й необходими повече \"ударни сили\" за облъчване с радиацията си обществата и нациите. Оказа се, че въпреки всичко националните традиции са неподозирано здрави и непроницаеми, та се налага да бъдат постоянно, упорито и неуморно разбивани. Протича безжалостен процес на демонтиране на нацията и националните култури. Идеолозите и ръководителите на този процес са обезпокоени от темповете, с които протича, а и от бунта на културите по света, който все повече се усилва и придобива широк мащаб. Затова и нараства потребността от изпълнители - ала не груби и безпардонни, а угодници, които да внушават поне малко доверие, за да подлъгват наивните и съблазняват твърдите. Не е за вярване, но е създадена цяла система за \"подбор на кадрите\" и идеологически апарат за разнообразяване и усъвършенстване на средствата за по-бързото постигане на желания необратим резултат.  Културата на слугинажа охотно отваря вратите си за професори, интелектуалци, политици, държавни служители, писатели, журналисти, учени от университетите и БАН, висши държавни служители, в това число народни представители и министри. Те биват въздигани за идеолози и духовни водачи. И посвещавани в кастата на \"елита\", макар да са най-груби и вулгарни изпълнители, на които се възлагат \"мокри поръчки\" в периодично организирани и провеждани еднократни и многократни погроми над националните ценности. Условието, на което трябва да отговарят, е да са \"десни\", \"дясно ориентирани\" и \"дясно мислещи\". И публично и често да се хвалят с тези свои идейни и политически принадлежности. Те са \"десни\", защото \"лявото\" предварително е заклеймено като символ на назадничавост, изостаналост, на идеологическа обремененост, руска агентура, шпионаж и \"рубладжийство\", тоталитаризъм. Т.е. това са хора на новото, а не на старото и не са обременени с миналото, поради което и мисленето им е \"свежо и правилно\". Допускат се и леви, разбира се, ала ако са на високи длъжности в партийните йерархии, обичат парите и имат силна нужда от тях в бизнеса и бита си. И обичат вкуса на предателството!  Другото важно, дори изключително важно условие, е изпълнителите да не блестят с кой знае какъв ум. Още по-добре е да са глупави, но послушни и да помнят думите, които им повеляват да употребяват. Но идеолозите и водачите на този идеолого-пропаганаден апарат са, без съмнение, много умни и изобретателни. Те познават проблемите, с които се занимават; познават човека и човешкото мислене и умело намират начините да ги облъчват и покоряват. На някои вадят душите им с памук, други ги удрят по главите или им дърпат ушите, ако не се вразумяват. На когото каквото му се полага. Те покоряват умове и души, като ги обезсилват, промиват мозъци, за да ги направят лениви и немислещи, но пък алчни за забавления, успехи и материални облаги. Убеждават ги, че те се постигат и придобиват с приемане на европейските ценности, присъединяване към европейската цивилизация и с отказ от националните комплекси. Просто и ясно! И очевидно не е чак толкова трудно. Две са основните групи, в които се разпределят въпросните изпълнители. В първата са тези, които \"обясняват\" на читателите и зрителите защо е необходимо да се откажат от себе си. Те вършат, така да се каже, черната работа, свързана с провокиране на вниманието, възбуждане на недоволства; те раздразват публиката, предизвикват я да се вълнува и възмущава, за да освободи енергия. Вторите идват след тях, за да обяснят и успокоят, да разсеят съмненията с уверенията, че вълненията са напразни и ненужни, че нищо от това, за което по-нервните говорят, няма да стане. Но, от друга страна, \"научно\" доказват зловещата функция на традициите и миналото. На тях е възложено да повтарят колко чужди са те на днешните хора, поради което не ги разбират и възприемат - особено безпомощни са учениците. И успяват да го докажат. През последните месеци схемата бе задействана по отработения начин и в обичайната си последователност на включване на двете основни групи на слугинажа.  Страшно е дори да се помисли какво е станало с българските ученици, с младите, а и не само с младите хора, но и с тези, които минават за интелигенция, за да твърдят, че не разбират \"Под игото\" и творчеството на Иван Вазов.  По-голямо национално бедствие не би могло да ни връхлети. Трябва да си дадем сметка, че това е национална катастрофа, по-страшна от предишните две. Този превод е проява на глупостта, но не само. Той е брънка във веригата от последователности за дискредитация на великите ни национални писатели, най-великият от които е Иван Вазов. Логиката на задачата е проста. Учениците в училищата, а също и студентите в университетите са постоянно убеждавани, че \"Под игото\" е труден за разбиране роман, защото е написан на твърде остарял език. \"Бедата\" на романа обаче не е в това, а в опошления вкус. \"Преводът\" е закономерно явление в този абсурден свят на отродители, посредствени и бездарни интелектуалци, лишени от съзнание за родното, българското, човешкото.  Сред слугите на дявола особено място заемат професорите, теоретиците и идеолозите на културата на слугинажа. Това са хора с претенции, че много знаят, защото прелистват американски теоретични книги, четат лекции в чужди университети, обаче на български пишат неразбрано, защото той вече не им е чак толкова роден, и имат благодарение на самочувствието си мнение по острите проблеми на деня и то е последно - след тях коментарите могат само да го повтарят или доразвиват. Те са културолози, социални и културни антрополози, философи, политолози, социолози. Тяхната задача е да обясняват защо не е добре да сме българи и защо трябва да се променяме, да правим реформи, да се равняваме по \"Европа\", да не се хвалим с историята си, защото ни комплексира. Случаят с \"превода\" на \"Под игото\" е брънка от стратегията за денационализацията. Ще правят, ще струват, но тези негодници ще се наложат и ще убедят най-напред учениците и учителите им, а после и родителите, най-накрая и цялото общество, че трябва да се отърсим от стародавните традиции, да ги оставим в миналото, за да не ни тежат в пътуването ни към бъдещото благоденствие. Веднъж ще опитат с едно, после ще се откажат от него; после отново ще предизвикат скандал и пак ще се намери някой културен антрополог, за да ни укори в национално комплексарство. Докато най-сетне на всички ни втръсне и, пази Боже, се съгласим с тях. ", "date": "2020.01.24", "title": "Културата на слугинажа"}
{"url": "https://duma.bg/gledayte-n207579", "text": "Футбол по Нова спорт 22.00 Нортхемптън - Дарби Каунти по Ринг 21.45 Ница - Рен по Макс спорт 3 21.45 Бреша - Милан по Нова спорт Ски 10.45 СК в Банско за жени (спускане) по Евроспорт 1 Тенис 1.55 \"Аустрелиън оупън\" Футбол по Диема спорт 17.00 Уест Хем - Уест Бромич по Диема спорт 2 14.45 Брентфорд - Лестър 17.00 Саутхемптън - Тотнъм 19.30 Хъл Сити - Челси по Нова спорт 17.00 Нюкасъл - Оксфорд по Макс спорт 4 17.00 Валенсия - Барселона по Евроспорт 2 19.25 Байерн М - Шалке по БНТ 3 Сноуборд 15.00 Паралелен слалом в Пианкавало за СК по Нова спорт Ски 10.45 СК в Банско за жени (спускане) по Евроспорт 1 Биатлон 14.00 СК в Поклюка (мъже) Тенис 1.55 \"Аустрелиън оупън\" Футбол по Диема спорт 12.00 ЦСКА-Сф - Шонан (Яп) 17.00 Уотфорд/Транмиър - Ман Юнайтед по Диема спорт 2 15.00 Ман Сити - Фулъм 19.00 Шроузбъри - Ливърпул по Ринг 22.00 Лил - ПСЖ по Макс спорт 2 16.00 Верона - Лече по Макс спорт 3 13.30 Интер - Каляри 16.00 Парма - Удинезе 19.00 Рома - Лацио 21.45 Наполи - Ювентус по Макс спорт 4 13.00 Атлетико М - Леганес 22.00 Валядолид - Реал М по Нова спорт Ски 10.15 СК в Банско за жени (гигантски слалом) по Евроспорт 1 Биатлон 16.00 СК в Поклюка (мъже) Тенис 1.55 \"Аустрелиън оупън\"", "date": "2020.01.24", "title": "Гледайте"}
