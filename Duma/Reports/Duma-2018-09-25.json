{"url": "http://www.duma.bg/node/175786", "text": "БСП настигна ГЕРБ, разликата между двете партии се стопи на 1,7%, сочи проучване на агенция \"Афис\". Ако изборите бяха сега партията на Борисов получава 21,3%, левицата - 19,6%, а ДПС - 7%. Кабинетът изживява   от началото на мандата, коментират социолозите. Доверието в парламента, в институциите и в местната власт продължава да се руши. С два пункта е спаднал делът на хората, които казват, че живеят по-добре. \nТревогите за бъдещето са свързани с по-високите цени на стоките от първа необходимост и очакваното увеличение на  сметките за ток, вода и топло. От 10 на 40% са се увеличили тези, които искат предсрочни избори. Според 53,5% от анкетираните корупцията не е намаляла, а за 31,4% тя e на същото ниво.   \n    \n \t\n", "date": "2018.09.25", "title": "БСП настигна ГЕРБ  "}
{"url": "http://www.duma.bg/node/175775", "text": "Държавното дружество \"Напоителни системи\" ще изтегли банков кредит, за да си плати задълженията към Националната агенция за приходите. Това отговори в рамките на парламентарния контрол министърът на земеделието Румен Порожанов. Въпросът за финансовото състояние на дружеството бе зададен от депутата от \"БСП за България\" проф. Светла Бъчварова. \n\"Напоителни системи\" има дълг към данъчните около 8-9 млн. лв., върху който тече висока лихва от над 10%, призна министърът. Заради този дълг дружеството не може да кандидатства за финансиране и по европроекти. Взето е решение той да се погаси с банков заем. Компанията дължи пари и на електроразпределителните дружества, с които е сключила споразумения за разсрочено погасяване. Имало и други странни, по думите на Порожанов, задължения към фирми за 10 млн. лв., за които е сезирана прокуратурата. \nПо информация от работещите в \"Напоителни системи\" и от синдикатите в предприятието има силно социално напрежение заради очаквано преструктуриране. От думите на министъра стана ясно, че засега клоновете в дружеството няма да бъдат намалявани. Намаляване на персонала обаче ще има. Както ДУМА вече писа, синдикатите се опасяват от масови съкращения, но нямат официална писмена информация от дружеството. По думите на Порожанов от негова страна никога не е имало картбланш за преструктуриране на предприятието, ще има обаче оптимизиране на персонала, най-вероятно съкращенията ще са от администрацията. \nМинистърът обаче не отговори на два пъти зададения от проф. Бъчварова въпрос има ли натиск върху работещите да излизат в принудителна неплатена отпуска и да преминават на 4-часов работен ден. Той каза само, че е право на работниците да поискат неплатен отпуск, а работодателят може да я разреши. По неговите думи към 13 август няма неразплатени задължения към работниците.   \n \t\n", "date": "2018.09.25", "title": " \"Напоителни системи\" тегли кредит да си плати данъците  "}
{"url": "http://www.duma.bg/node/175772", "text": "В последните години бизнесът направи една значима реформа - тихо и неусетно българската икономика премина от бързи услуги и имоти към производство и експорт, заяви вицепремиерът Томислав Дончев при откриването на 74-то издание на Международния есенен панаир в Пловдив. Над 550 компании от 35 страни показват изделия на изложението, което продължава до неделя. Най-силно представени са Германия, Италия, Индия, Румъния и Турция. \nСпоред Дончев дошло е време да се направи следваща крачка - държавата и бизнесът да инвестират във високите технологии, за да се повиши цената на труда. Моделът, който следваме до момента, е изчерпан. Не можем да развиваме икономика, която е базирана на ниска цена на труда и на ресурсите. Все повече - и държавата, и бизнесът, и предприемачите ще трябва да следват високите технологии и роботизация, отбеляза той. По думите му държавата няма как да е наблюдател в този процес. Няма как да имаме продукция 4.0, ако администрацията ни е 1.0, а образованието 2.0. Държавата трябва да се оттегли там, където присъствието й пречи на развитието на бизнеса, посочи Дончев.   \n \t\n", "date": "2018.09.25", "title": " 500 компании от 35 страни на панаира в Пловдив"}
{"url": "http://www.duma.bg/node/175773", "text": "Реколтата от винено грозде през 2018 г. ще бъде с около 20%  по-слаба от миналата година. Прогнозите са за около 150-160 млн. кг . Причина за това са стотици декари лозя, които бяха съсипани от мана заради дъждовете. Тези, които успяха да съхранят гроздето си, в момента го реализират, каза Красимир Коев, изпълнителен директор на Агенцията по лозата и виното. Според него досега от предприятията са изкупени 71,5 млн. килограма. \nКолкото и да беше противоречива, 2018 г. ще даде грозде с високо захарно съдържание, а това означава, че виното ще е качествено, обясни Коев. Според него през последните 10 години няма напрежение на пазара. Преди се пораждало заради множеството прекупвачи, които създавали условия производителите да продават гроздето на ниски цени. Сега имало възможности за директна търговия без посредници. Коев обясни, че все още има рискове за реколтата предвид прогнозите за валежи през следващата седмица. \n    \n \t\n", "date": "2018.09.25", "title": " Реколтата от грозде с 20% по-слаба, но качествена"}
{"url": "http://www.duma.bg/node/175774", "text": "При смяната на водомери или при монтаж на нови измервателни устройства те задължително трябва да са с дистанционно отчитане, пише в наредба на МРРБ, публикувана за обществено обсъждане. До една година от нейното влизане в сила потребители без индивидуални водомери трябва монтират и регистрират такива с дистанционно отчитане. Според наредбата поне веднъж годишно абонатите ще трябва да осигуряват достъп за физическа проверка и отчет. Водата, използвана за общи нужди в жилищните сгради в режим на етажна собственост, ще се разпределя поравно между всички апартаменти при условие, че потребителите са изрядни. Това означава да се осигури достъп до водомера, той да е технически изправен. Ако не е така, разликата между данните от общия водомер и тези в апартаментите ще се разпределя само между тези без индивидуални уреди и които не са осигурили достъп за отчитането.  \nДосега разходваните количества се начисляваха на абонатите пропорционално на потреблението им. С новите текстове се предоставя възможност етажната собственост на общо събрание да вземе решение за начина на разпределяне на изразходваното количество вода за общото потребление в случаите, когато всички потребители имат монтирани индивидуални водомери. Предвиждат се строги мерки при кражби на вода. При установяване на незаконно присъединяване към общите мрежи и съоръжения - съответните отклонения ще се прекъсват. В случай че те се ползват от потребител, който има открита партида към оператора, откраднатото количество ще бъде определено според пропускателната способност на тръбата при непрекъснато изтичане на водата със скорост 1 метър в секунда за период от 1 година. Така ще се определя и количеството на изразходваната вода и при нарушаване на пломбите или увреждане на общия водомер. \n    \n \t\n", "date": "2018.09.25", "title": " Новите водомери само с дистанционно отчитане"}
{"url": "http://www.duma.bg/node/175778", "text": "На пореден протест срещу презастрояването на жк \"Младост\" излизат днес жители на района. Те ще се съберат от 19 ч. на метростанция \"Александър Малинов\", за да поставят своите искания пред Столичната община. Хората настояват за проверки на всички процедури, по които са възстановени или продадени имоти в границите на район \"Младост\". Паралелно с проверките те очакват от кмета  Йорданка Фандъкова да издаде заповед за актуализация на действащите подробни устройствени планове на всички части на \"Младост\", \"Горубляне\" и \"Полигона\".  \n Според протестиращите да не се застрояват съществуващите паркинги и погранични на парковете територии, парковете трябва да имат свободен достъп откъм жилищните комплекси, а не плътно да се застроява около тях. Частните имоти, които попадат в жизненото пространство на хората да бъдат урегулирани за широко обществено ползване, за да подлежат на отчуждаване. \nПротестиращите призовават и за незабавно спиране на строителните дейности в парка до магазин \"Лидл\" в \"Младост\" 3, а на инвеститора да му бъде предложен равностоен общински терен на безконфликтно място. Хората се обявяват и срещу предвиденото строителство на 8-етажна сграда и два търговски обекта в парка до хипермаркета, както и в междублоковите пространства зад бл. 320, при бл. 20, при бл. 70.      \n \t\n", "date": "2018.09.25", "title": " Пореден протест срещу презастрояването на жк. \"Младост\""}
{"url": "http://www.duma.bg/node/175776", "text": "Два от заводите на винпром “Карнобат” - в Церковски и фабриката за бутилиране в с. Венец, започват работа от понеделник. Районният съд в Карнобат им даде разрешение за дейност в неделя. Във връзка с продължаващото разследване на прокуратурата срещу собственика на винпром \"Карнобат\" Миню Стайков за незаконно производство на цигари, алкохол и данъчни престъпления, в петък агенция \"Митници\" запечатаха данъчните складове на дружеството, като преди това бяха затворени и заводите. \nВ началото на почивните дни работещите в предприятията започнаха протести и блокираха жп линията Бургас-София, нападнаха екипа на агенция \"Митници\" и заплашиха с гражданско неподчинение. На втория ден от протестите служителите от агенция \"Митници\" свикаха брифинг, за да съобщят, че в завода е открита тръба, през която преминавал нерегламентиран алкохол. Но директорът на фабриката Йовко Йовков каза, че тръбата е включена в чертежите, които от дружеството са предали преди 10 години за издаването на лиценз, използвала се, за да се провери дали инсталацията е херметично затворена, за да се предотврати взрив. \nПредседателката на инициативния комитет на работещите в заводите Жанет Димова обяви, че “с показната акция се защитават нечии корпоративни интереси”. По думите й “облагодетелства се нашият най-голям конкурент винпром “Пещера”.   \n \t\n", "date": "2018.09.25", "title": " Два от заводите на винпром \"Карнобат\" започват работа"}
{"url": "http://www.duma.bg/node/175785", "text": "Старозагорското село Християново вече има църква. Това е първият построен храм от близо век насам. С празнично богослужение Негово Високопреосвещенство Старозагорският митрополит Киприан освети черквата. Тя носи името \"Свети Николай Чудотворец\" и е изградена с дарения. Храмът се издига на терен, наречен от хората Черковище. Някога на това място е имало радост и знания в светско училище, споделят местните. \"Празничният ден съчетава прекрасно миналото и бъдещето, вярата и надеждата, труда и любовта, свободата и независимостта. Кара ни да се замислим с гордо вдигната глава да продължим напред, следвайки заветите на нашите предци.\", заяви кметът на Християново Албена Динева, която благодари поименно на всички  добри хора за довършването на храма на тържество. \n\"Осветената църква показва, че можем да градим добро, когато си подаваме ръце за него с желание, усилия и единство. Бог да закриля вашите семейства и близки\", заяви зам.-председателят на ПГ \"БСП за България\" Драгомир Стойнев, който е един от спомоществователите. Той, заедно депутата Георги Гьоков и евродепутата от БСП/ПЕС Петър Курумбашев, които помогнаха за изграждането на църквата, благодари на Старозагорската митрополия и на кмета за благотворителната инициатива. \n \"Няма друга институция като българската православна църква, която да обединява така народа ни, както го е водила и съхранявала през годините, с много вяра\", отбеляза ролята на църквата Курумбашев, който сравни  тържествения ритуал по освещаването, с тържествата в храмовете  \"Св. Александър Невски\" и в Света гора. Гьоков благодари на всички дарители, включително и на Младежкото обединение в БСП в Стара Загора. \"Заедно с 20 ентусиасти преди две години стартирахме довършителните дейности с доброволен труд, после храмовото дело продължи с много усърдие, тъй като средства в бюджета нямаше. Сега икона на Св. Николай Чудотворец Мирликийски, изработена от младежкия лидер Владимир Грамовски и социалистката Стела Герджикова, посреща миряните на входа\", разказа Галина Господинова, секретар на Общинския партиен съвет. Тя изказа признателност на депутатите за силното им рамо, за подкрепата на трудолюбивите християновци, на предприемачи, общински съветници на левицата, за подкрепата, получена по време на благотворителната акция. \nВ празничните ритуали участваха областният председател на БСП в Стара Загора Румяна Динева, председателят на Общинския съвет Валентина Бонева, общинските съветници от левицата, общественици и други дарители.   \n \t\n", "date": "2018.09.25", "title": " Социалисти помогнаха на Християново да има свой храм "}
{"url": "http://www.duma.bg/node/175777", "text": "Над 500 дка, основно гори, са изпепелени от пожар, който избухна край град Баня в събота вечер. Огънят вече е локализиран, но има засегнати и лозови масиви. \nПовече от четири часа пожарникарите се бореха със стихията заради силния вятър в района, който допълнително усложни ситуацията. През цялата нощ на място останаха дежурни екипи, които следяха огъня да не се разпали отново, допълва БНР. В гасенето са се включили и 25 служители на Държавното горско стопанство. \n    \n \t\n", "date": "2018.09.25", "title": " Пожар унищожи 500 дка гора край Баня"}
{"url": "http://www.duma.bg/node/175779", "text": "От 1 януари до 20 септември 2018 г. инцидентите при железопътни прелези са причинили смъртта на четирима души, а 20 са били ранени. Данните представи главният ревизор по безопасността в НКЖИ Бисер Мичев в ефира на Нова телевизия. Статистиката сочи, че в периода от 2009 до 2018 г. инцидентите на железопътни прелези са били 231, като само при два случая вината е на машинист. Всички останали случаи са по вина на пешеходци и шофьори. \nДУМА припомня, че преди няколко дни бяха разпространени тревожни кадри как учителки превеждат деца през жп прелез при спуснати бариери и наближаващ влак във Велинград. Видеозаписът придоби популярност в социалните мрежи и на тях се вижда опасното пресичане на група ученици от основно училище \"Неофит Рилски\" в града. По-късно стана ясно, че на учителките са съставени актове по Закона за движение по пътищата, а размерът на глобата за това нарушение е в размер до 150 лева. Преподавателите ще бъдат санкционирани и по Кодекса на труда. \nСтатистиката сочи още, че в страната има 272 прелеза, които са със светофари, 126 с автоматични бариери, 121 с електронни бариери и 90 с ръчноуправляеми бариери, върху които се работи, за да бъдат намалени. \nИма нормативна уредба, която регламентира къде да бъдат поставяни железопътните сигнализации. Според Мичев психологически е по-добре, когато има препятствие. От друга страна, шофьорите се изнервят, когато дълго време е спусната бариерата, и затова се намалява времето за нея, което зависи от скоростта на влака. \nМичев изрази съжаление, че в България има четири прелезни бариерни механизма, но по думите му те са опасни, защото нямаме култура на поведение за тях. Когато започнат да светят железопътните сигнализации, шофьорите трябва да спрат, а когато се спуснат и автомобилът е попаднал на железопътния прелез, то той бързо трябва да се изнесе от тях, за да не се стигне до инцидент, поясни още експертът. \n    \n \t\n", "date": "2018.09.25", "title": "Четирима убити на жп прелези от началото на годината  "}
{"url": "http://www.duma.bg/node/175780", "text": "Днес от 15 до 17 часа народният представител от \"БСП за България\" Ирена Анастасова и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n \t\n", "date": "2018.09.25", "title": "Приемна"}
{"url": "http://www.duma.bg/node/175782", "text": "Янаки Стоилов е предложението на БСП за мястото на конституционен съдия от парламентарната квота. Това потвърди зам.-председателят на ПГ \"БСП за България\" Георги Свиленски. \"Посланието е, че Стоилов е най-добрият конституционалист, най-добрият експерт, най-добрият специалист, който може да има в държавата, човекът, написал Конституцията, човекът, отстоявал и писал над 25-26 години закони. Не вярвам да има по-добра и по-сполучлива кандидатура от него\", коментира Свиленски. \nСтоилов беше депутат от левицата 7 мандата, включително във ВНС. В момента се е посветил основно на студентите си. Преподава теория на правото и политология в СУ \"Св. Климент Охридски\". Бившият депутат е лидер на лявото крило в БСП. \nПрипомняме, че общият кандидат на управляващата коалиция е върховният съдия Красимир Влахов, като ГЕРБ и “Обединени патриоти” са постигнали съгласие за номинацията му. Той беше зам.-председател на ВКС, но напусна поста заради сериозни разногласия с председателя на ВКС Лозан Панов относно кадровата политика в съда. Крайният срок за внасяне на кандидатурите изтича на 26 септември, предвиждат приетите от парламента правила за заемане на единственото място на НС при тазгодишната ротация в Конституционния съд. \n    \n \t\n", "date": "2018.09.25", "title": "Янаки Стоилов е предложението на БСП за конституционен съдия"}
{"url": "http://www.duma.bg/node/175743", "text": "Почина нашият дългогодишен, обичан и уважаван колега Георги Василски (64). Въпреки тежката болест, до последния момент той беше изключително творчески активен, се казва в съобщение на БНР. Дълги години той беше директор и главен редактор на програма \"Христо Ботев\". Като кореспондент на БНР в Букурещ той познаваше дълбоко бита и проблемите на българското малцинство в северната ни съседка, Бесарабия и Молдова. През 2017 г. беше номиниран за Голямата награда \"Сирак Скитник\" - за значим принос в развитието на БНР. Автор е на няколко книги. Поклон пред паметта му!   \n \t\n", "date": "2018.09.25", "title": " Отиде си журналистът Георги Василски  "}
{"url": "http://www.duma.bg/node/175783", "text": "Разликата между ГЕРБ и БСП се стопи на 1,7%. Ако изборите бяха днес, партията на Борисов получава 21,3%, левицата - 19,6%, а ДПС - 7%. Това показва национално представително проучване на Агенция \"Афис\", проведено от 14 до 19 септември сред 1010 души. С два пункта за последния месец е спаднал делът на хората, които преценяват, че живеят по-добре в сравнение с другите, което се съчетава с един пункт нарастване на дела на онези, които смятат, че живеят по-зле. Спада и оптимизмът за бъдещето, без да се променят оценките за живота през миналата година, коментират социолозите. \nКато основна причина за всичко това, наред с нестихващите скандали и разправии във властта, се откроява нарастващото масово безпокойство за развитието на икономиката, независимо от оптимистичните статистически оценки и прогнози. \nПроблеми като бедността, здравеопазването, неясните перспективи, безработицата и пенсиите се подреждат съответно на първо, трето, четвърто и пето място от анкетираните със стойности от 15.2%, 14.9%, 13.2%, 11% и 10.8 %. \nВсичко това, заедно с повишаващите се цени на стоките от първа необходимост, както и очакванията за по-високи сметки за ток, парно, вода и други разходи, влияе на тенденцията към ръст на обществените тревоги и съвсем логично дава отражение върху отношението към управлението на държавата и върху оценката за политическата обстановка като цяло, категорични са от \"Афис\". \nРязко се покачва делът на гражданите, които оценяват обстановката като крайно напрегната. От 36.8 на сто през юни, те се увеличават на 52.3% в края на юли. Ситуацията влияе пряко и на доверието в основните институции на властта. За първи път местната власт е с негативен рейтинг, а недоверието в парламента е по-високо, отколкото в съда и прокуратурата, които обичайно заемаха последните две места в общото подреждане. В резултат на това броят на анкетираните, които искат предсрочни избори, се е повишил от 10 на 40 на сто. Според 53.5% от тях нараства нивото на корупцията, а според 31.4% остава на същото ниво. Едва 10.1% смятат, че тя намалява. \nВ резултатите от изследването прави впечатление, че разпознаваемите партии са ГЕРБ, БСП, ДПС и \"Атака\", която е една от трите партии в коалицията \"Обеднени патриоти\". ГЕРБ - 21.3% \nБСП  - 19.6% \nДПС  - 7.0% \n\"Атака\" - 2.5% \n\"Воля\"  - 0.8% \nАБВ - 0.8% \n\"Обединени патриоти\" - 0.7% \nПартия на Слави Трифонов - 0.7% \nВМРО - 0.6% \nНФСБ - 0.5% \nСДС - 0.5% \nПартия с нови лица/лидери - 0.4% \n\"Да, България\" - 0.3% \nРеформаторски блок - 0.2% \nНова дясна партия - 0.2% \nНе подкрепям никого - 0.2% \n\"Демократична България\" - 0.1% \nДОСТ - 0.1% \nДСБ - 0.1% \nНова лява партия - 0.1% \nНе подкрепят никого - 1.6% \nНяма да гласуват или не посочват нищо - 43.8%   \n \t\n", "date": "2018.09.25", "title": "Разликата между ГЕРБ и БСП се стопи на 1,7% "}
{"url": "http://www.duma.bg/node/175744", "text": "Актрисата Росица Данаилова почина на 84 години. Родена е на 26 ноември 1933 г. в София. Завършва актьорско майсторство във ВИТИЗ в класа на Стефан Сърчаджиев, следва докторантура в Академията за театрално изкуство в Ленинград. По-голямата сестра на Стефан Данаилов изгражда десетки роли в Театъра на армията, Сатиричния и Народния театър, в театрите в Димитровград, Добрич, Бургас, Сливен и др. Участвала е във филми и телевизионни постановки. През 1971 г. е удостоена със званието \"Заслужил артист\". Синът й Ламби Кондов бе актьор, дъщеря й Росица Обрешкова е режисьорка и преподавателка в НАТФИЗ. \"Миналото ми дава сили и кураж да преодолявам нелекия живот... Нося посланията, които са ми оставили предците - да оцелявам, да се боря, да обичам труда.\" Това написа Росица Данаилова в своята книга \"Оцелелите дневници\", издадена през 2014 г. Поклон пред паметта й! Поклонението ще се състои на 26 септември от 11 ч. в Народния театър.   \n \t\n", "date": "2018.09.25", "title": "Напусна ни актрисата Росица Данаилова"}
{"url": "http://www.duma.bg/node/175781", "text": "Пред подвига на септемвриеца Даньо Василев се поклониха народният представител Георги Гьоков, областният председател на БСП в Стара Загора Румяна Динева, читалищни деятели, жители и гости на опанското село Ястребово. Даньо Василев е участник в първото антифашистко въстание, избухнало през 1923 г. и 93 години е патрон на местното читалище, в чийто двор преди месец са преместени тленните останки на героя. Това е и повод родолюбивите ястребовци да съчетаят историята от 1895 г. с културата на родния край, да поговорят за настоящето и бъдещето на своето село. В отбелязването взе участие и областният младежки лидер Диана Михалева, както и много млади хора. Сред гостите бяха внучката на Даньо Василев - Нина, както и читалищни дейци от Васил Левски, Тракия и др. \nДаньо Василев е роден преди 123 години в с. Ястребово. Учил е в Софийския университет, а след края на войната се установява като адвокат в Стара Загора. В подготовката на Септемврийското въстание отдава всичките си сили. По време на избухването му е командир на отряд, който завладява гарата и я държи в продължение на няколко часа. След неуспеха на въстанието прави опит да премине турската граница, но е заловен и разстрелян край нея на 4 октомври.   \n \t\n", "date": "2018.09.25", "title": "В Ястребово честват история и култура на родния край"}
{"url": "http://www.duma.bg/node/175784", "text": "Централният площад в Монтана от години не бе виждал такова честване на годишнина от Септемврийското въстание, както в изминалата неделя. Десетки хора се поклониха пред подвига на септемврийци и отбелязаха 95 години от героичната им саможертва. \nПодемаме кампания да възобновим всички поругани паметни знаци, заяви лидерът на Областния съвет на БСП в Монтана Пламен Младенов. Социалистите от района поискаха да бъде възстановен и паметникът на Поп Андрей, който бе демонтиран след 1989 г. \n\"Без подвига на септемврийци Европа щеше да е различна. Буржоазната олигархия си е служила с набор терористични действия и днес живеем във време на голяма опасност, когато омаловажават подвига на септемврийци и обявяват за герои съмишлениците на Хитлер и Мусолини и техните политически бащи\", обяви в словото си членът на ИБ на БСП Атaнас Зафиров. \nЛидерът на БСП Корнелия Нинова, председателят на ПЕС Сергей Станишев и шефът на пловдивската структура на партията Георги Гергов изпратиха поздравителни адреси. \nЧестването бе уважено и от председателя на Българския антифашистки съюз Симеон Игнатов и бившия председател на БСП Михаил Миков. \nДен по-рано честванията по традиция бяха открити във Вършец. Те бяха открити от председателя на общинското ръководство на БСП във града Атанас Маджарски. \"В знаменателната 1923 година, през септември, работниците и селяните въстанаха с чук и сърп в ръка в първото в света антифашистко въстание. Героите-септемврийци не са забравени, защото след победата над хитлерофашизма през 1945 г., цял свят заклейми фашизма!\", заяви той. Страшимировият стих \"Клаха народа, както и турчин не го е клал\" е най-вярната оценка за събитията, категоричен бе Маджарски. \n    \n \t\n", "date": "2018.09.25", "title": "В Монтанско отбелязаха 95 години от Септемврийското въстание"}
{"url": "http://www.duma.bg/node/175765", "text": "През 2017 г., по повод  на 90-годишнината от рождението на Стефан Продев - един от най-големите български журналисти и публицисти, основател и първи главен редактор на в. ДУМА, председател на Съюза на българските журналисти и автор на стотици репортажи, статии и книги, Националният съвет на Българската социалистическа партия и Управителният съвет на Съюза на българските журналисти учредиха НАЦИОНАЛНА НАГРАДА ЗА МЛАД ЖУРНАЛИСТ НА ИМЕТО НА СТЕФАН ПРОДЕВ. Съгласно статута на наградата и в изпълнение на решенията на Изпълнителното бюро на НС на БСП и на Управителния съвет на СБЖ от  септември 2018 г. Изпълнителното бюро на Националния съвет на Българската социалистическа партия и Управителният съвет на Съюза на българските журналисти обявяват, че е открита процедурата по набирането на предложения и определянето на носителя за 2018 г. на Наградата за млад журналист \"Стефан Продев\".      Носители на наградата могат да бъдат млади журналисти до 35-годишна възраст, които \n- са посветили своите професионални и творчески изяви на значими обществени проблеми от позициите на социалистическите идеи; \n- с публикациите си защитават националното достойнство и силата на левите политически и социални идеи; \n- последователно отстояват съвременните патриотични и нравствени ценности в политическия, икономическия, социалния и духовния живот на обществото; \n- са допринесли за популяризиране на политиката и за разширяване на влиянието на БСП и левицата в обществото; \n- работят отговорно за поддържане на високия авторитет и обществена значимост на журналистическата професия. \nНоминираните за носители на наградата кандидати ще бъдат оценявани по техния висок професионализъм, компетентност и задълбоченост, по защитаваните от тях ясни граждански и нравствени позиции, по завоюваното трайно и авторитетно присъствие в публичното пространство.     Право да бъдат номинирани за участие в конкурса за наградата имат млади журналисти, които през последните години се  изявяват редовно в печатните и електронните медии и социалните мрежи и разработват задълбочено и аргументирано от позицията на левите ценности и политики значими за обществото проблеми.  Право да номинират кандидати за носители на наградата имат ръководствата и колективите на печатните и електронните средства за масова информация, изявени журналисти и публицисти, ръководствата и членовете на дружествата на СБЖ, организации и съвети на БСП, творчески съюзи и неправителствени организации и др. подобни на тях. За всеки номиниран за наградата до 15 октомври 2018 г. в НС на БСП и в УС на СБЖ трябва да бъде изпратено (на материален и електронен носител) мотивирано предложение, придружено с биографична и творческа справка за кандидата. Всички номинации ще бъдат разгледани от комисия, в състава на която са включени представители на НС на БСП и на УС на СБЖ, журналисти и представители на други организации. Предложението на комисията за определяне на носителя на наградата трябва да бъде внесено за утвърждаване в ИБ на НС на БСП и в УС на СБЖ до 25 октомври 2018 г. \nНосителят на Националната награда за млад журналист \"Стефан Продев\" за 2018 г. ще бъде обявен по време на специално организирана за това проява на 1 ноември  2018 г. Носителят за 2018 г. на Националната наградата \"Стефан Продев\" ще получи грамота, плакет и парична сума; ще получи право на специална публикация във в. ДУМА и в издания на СБЖ; ще стане член на комисията за определяне на следващите носители на наградата. За повече информация и справки за конкурса се обръщайте към Съвета на НС на БСП по духовна сфера, култура и медии (София 1000, ул.\"Позитано\" №20, телефони 02/8107330 и 02/8107219 и е-mail   ) и към Отдел \"Организационен\" на СБЖ (София 1000, ул.\"Граф Игнатиев\" №4, телефон 02/9882697 и e-mail:  ). \nДокументите с предложенията за номинираните да се изпращат на посочените електронни пощи и да се внасят на хартиен носител в отдел \"Деловодство\" на НС на БСП и в Отдел \"Организационен\" на СБЖ до 15 октомври 2018 г. включително. 20 септември 2018 г.                                                                              Изпълнително бюро                                                    \nна Националния съвет на БСП \nУправителен съвет \nна Съюза на българските журналисти     \n \t\n", "date": "2018.09.25", "title": "НАГРАДА"}
{"url": "http://www.duma.bg/node/175738", "text": "Американски учени откриха нови пътища, по които нервните клетки на стомашно-чревния тракт се свързват с мозъчния ствол, пише сп. \"Science Mag\". Според досегашните изследвания сигналите от стомаха достигаха до мозъка за десетина минути и човек разбира дали е гладен или сит едва след известно време. Експерти от елитния университет \"Дюк\" обаче опровергаха тази хипотеза, като доказаха, че стомашно-чревният тракт има пряка невронна връзка с човешкия мозък. Това позволя сигналите да се предават за броени секунди. \nИзследователите обясняват и защо в повечето случаи консумацията на храна кара организма да се чувства по-добре. Гладният човек винаги е в лошо настроение, той е нервен и раздразнителен. Ситият пък е щастлив и доволен.   \n \t\n", "date": "2018.09.25", "title": "Стомахът директно е свързан с мозъка"}
{"url": "http://www.duma.bg/node/175763", "text": "ДЕН НА СВЪРЗОЧНИТЕ ВОЙСКИ и на органите за информационно осигуряване на БА. Обявен е със заповед на министъра на отбраната през 1998 г. На 25 септември 1878 г. е създадено първото свързочно подразделение в Българската земска войска. ПРАЗНИК НА ДОБРИЧ. На този ден се чества годишнина от освобождението на града от румънска окупация. С подписването на Крайовския договор на 7 септември 1940 г. Южна Добруджа се връща към България. На 25 септември българските войски влизат в града и затова този ден е обявен за официален празник на Добрич. 1897 - РАЖДА СЕ УИЛЯМ ФОКНЪР, АМЕРИКАНСКИ ПИСАТЕЛ (УМИРА 1962 Г.). Носител на Нобелова награда за литература за 1949 г. Два пъти награждаван с \"Пулицър\", той е смятан за един от най-влиятелните белетристи на Америка. Автор на \"Врява и безумство\", \"Светилището\", \"Градът\", \"Дворецът\" и др. 1923 - ЗАПОЧВА БОЯТ ПРИ ГАРА БОЙЧИНОВЦИ - ЕДНО ОТ НАЙ-ГОЛЕМИТЕ СРАЖЕНИЯ ПО ВРЕМЕ НА СЕПТЕМВРИЙСКОТО ВЪСТАНИЕ. На 24 септември по заповед на Окръжния революционен комитет на БКП главните сили на въстаниците под ръководството на Георги Дамянов, Иван Михайлов, Тодор Атанасов се насочват към Враца с цел да я превземат. По същото време правителствени войски от Шуменския гарнизон настъпват по железопътната линия Криводол-Бойчиновци и привечер завземат гара Бойчиновци. Това заставя ръководството на въстаниците да пренасочи главните си сили към Бойчиновци. Въстаниците започват атаката на 25 септември сутринта. Първоначално постепенно, а скоро след това - масово, правителствените войски започват да отстъпват и в крайна сметка се предават. 1990 - БЪЛГАРИЯ СТАВА ЧЛЕН НА МВФ И НА СБ. Финансовата помощ, която дава МВФ, обикновено се предоставя на траншове, които са обвързани със спазването на специфични условия на икономическа и финансова политика. Тези критерии трябва да бъдат изпълнени, преди да се отпусне следващият транш. Обикновено условията изискват сериозно орязване на публични услуги. 2004 - УМИРА ПЕТКО МОСКОВ, СКУЛПТОР (Р. 1953 Г.). Всепризнат автор на монументалното изкуство. Автор е на повече от 50 паметника в България. Носител е на множество награди в национални и международни конкурси. Дългогодишен преподавател в Средното художествено училище \"Цанко Лавренов\" в Пловдив. Автор е на паметниците на Капитан Петко войвода, на Йоаким Груев и на Кирил и Методий, барелеф на Васил Левски за манастира \"Св. Петка\", съвместна работа с арх. Петко Прокопиев - монумент на загиналите офицери и войници в Сръбско-българската война в Сливница (на снимката - довършен от синовете му Атанас и Георги Москови), скулптурна композиция, посветена на цар Самуил в Гърция, и др.   \n \t\n", "date": "2018.09.25", "title": "Датата"}
{"url": "http://www.duma.bg/node/175754", "text": "Великобритания не e изпратила в началото на годината подводници в Средиземно море за нанасяне на удари срещу сирийските правителствени войски, защото не е имала необходимите ресурси, разкри \"Дейли мейл\". Вестникът се позовава на източник от военното ведомство. \nВ началото на годината премиерката Тереза Мей разпореди да се нанесат удари срещу Сирия заради уж използвано от нея химическо оръжие. Британските медии дори съобщиха, че подводниците с крилати ракети вече са на половината път към Средиземно море. Всъщност Великобритания не е изпратила нито една единица бойна техника. \"Дейли мейл\" смята, че британската армия просто не е разполагала с необходимите средства. \nОт 160-хилядна армия след края на Студената война сега страната има 80-хилядна армия с тенденцията да бъде съкратена до 50 000 души. Така тя ще стане два пъти по-малка от армиите на Италия, Испания и Германия, смята \"Дейли мейл\".   \n \t\n", "date": "2018.09.25", "title": "Британската армия е вече без ресурси "}
{"url": "http://www.duma.bg/node/175755", "text": "Конституционният съд на Молдова временно преустанови пълномощията на президента Игор Додон заради назначаването на двата министри. Съдът постанови, че председателят на парламента или премиерът получават възможността да назначат двама министри вместо президента. Така пълномощията на Игор Додон по този въпрос са временно преустановени.  \nПремиерът Павел Филип бе предложил на Додон да утвърди Силивя Раду за министър на здравеопазването и Николай Чубука за аграрен министър. Додон обаче си обяви срещу тези кандидатури, защото ги смята за неуместни. \nДодон вече три пъти бе временно отстраняван от пълномощията, като в двата от случаите това ставаше заради отказа му утвърди министри. \nВ края на август в Кишинев имаше протести за оставка на премиера, срещу данъчната амнистия и преследването на опозицията.    \n \t\n", "date": "2018.09.25", "title": " Додон с орязани президентски пълномощия"}
{"url": "http://www.duma.bg/node/175764", "text": "Цената на хляба пак стремително отскочи нагоре в Пловдив. Въпреки увъртанията неотдавна на министъра на земеделието Румен Порожанов, че нямало реални предпоставки цената на хляба да се увеличава.  \nЗа мнозина това ново вдигане на цената на хляба български обаче не е изненада. Даже прогнозата е, че до две-три години килограм хляб  може да струва доста повече. И цените на насъщния за българина ще вървят все така нагоре. А заплатките ни все така скромни, скромни. \nЧе такава прогноза е реална, стана ясно на пловдивчани още преди две-три години, когато в града се проведе пищна национална среща на зърнопроизводителите - с приказни коктейли, с многочасови презентации със скъпо платени шоумени, с награди и пр. Всичко това струва пари, нали? Откъде да се избиват? \nАми от цената на насъщния. А да сте срещали вече и баничка на цена под лев? Любимият варен геврек, някога от 9 стотинки, вече прескочи \"психологическата цена\" цена от 1 лв. в Пловдив. А тостерите на децата в междучасията колко поскъпнаха? Родителите най-добре знаят. \nВсе още пловдивчани помнят незабравими гледки от срещата на зърнопроизводителите под тепетата. И те подсказаха, че въпреки заредилите се добри реколти на пшеница, намаляване на цената на хляба няма да има. Е, сега казват, че не всичко е наред с пшеницата, но само това ли е? \nЩе скача цената на насъщния, все така отвързана. И заради прекупвачи, и заради търговски вериги, и заради спекула, и заради законови вратички. Така до края на столетието насъщният може да стане лукс за отбрани или за ритуали. \nИ постепенно, както през военно време, населението на България ще премине всенародно на... картофи. \nЕ, няма да има хлебна криза като преди години. Но ще си спомняме как насъщният струваше жълти стотинки и с него масово се хранеха домашни животни. Впрочем, домашните животни бяха здрави, нямаше чуми, зловещи масови заколения и пр... Но при тази многократно хвръкнала и продължаваща да лети нагоре цена на хляба, и троха вече не даваме на прасетата, нали? Ех, пасторални картинки от миналото...  \nЩе кажем ли \"Сбогом!\" на хляба и \"Здравей!\" на картофа? То нали и премиерът така... с картофите.   \n \t\n", "date": "2018.09.25", "title": "Картоф наш насущний  "}
{"url": "http://www.duma.bg/node/175766", "text": "Зам.-председателят на ПГ \"БСП за България\" Драгомир Стойнев заяви от парламентарната трибуна, че държавата е изконсумирана и на практика липсва. Прав е депутатът, че сегашните управляващи взеха властта с главна цел не да укрепят, а да консумират държавата. И я приготвиха в удобна за тях форма - хем да я има, хем да си я ползват, както на тях им е удобно. Иначе казано, взеха пари по европейски проекти или просто теглиха дългосрочни милиардни заеми, които легнаха в дълг и на неродените поколения, и превърнаха държавата в послушен пазач на присвоените от тях средства, на техните политико-икономически интереси. \nПроблемите на България са далеч от дневния ред на правителството, а в ролята си на вярно куче държавата остава глуха, сляпа и напълно бездушна към съдбата на българския народ. \nНенаситни консуматори, пресити с присвоена държавност, превръщат постепенно страната ни в необитаема пустиня, в непригодно място за живот.  \nДържава има, само че е пладнешки консумирана. Това личи недвусмислено по онези стопански сектори, които възпроизвеждат над 60% сива икономика. Такива са например сферата на услугите и туризмът, строителството, охранителната дейност. Най-мощните консуматори на държавата си спестяват изплащането за своите наемници на достойни възнаграждения, на социални и здравни осигуровки, на данък общ доход. Явно е, че самите управляващи опъват чадър, за да просперира икономиката на тъмно. Поддържането на неизменен ДДС от 20%, без възможност за неговото диференциране за основни хранителни стоки например също е предпоставка за консумация на държавния потенциал на тъмно. Растящите цени на газа, парното, електроенергията и хляба са недвусмислен знак за спекулативно присвояване на държавната институционалност. За нормалните хора издръжката става все по-трудна. От КНСБ обявиха, че за да живее скромно човек тук, са му необходими поне 600 лв. месечно. Сега средният доход на човек е едва 491 лв. За стотиците хиляди, останали под нивото, нормалният живот прозира, както прозира светлина над главата на някого, пропаднал с начупени крайници в дълбок кладенец.  \nТежката бюрократична машина и масовите корупционни практики отблъскват вече повече от десетилетие чуждестранните инвеститори. Според статистическо проучване на Централната банка преките чуждестранни инвестиции у нас от началото на годината са намалели с 63%. Всички тези факти говорят недвусмислено, че управляващите са превърнали държавата в удобна за консумация форма. \nТези, които са се хванали за кокала на държавата, нямат интерес от смъртта на златната кокошка. Да, такава консумация е пагубна за българския народ. Вече се говори, че са избягали в чужбина над три милиона българи, защото при такава алчна консумация, при такъв опустошителен грабеж на страната ни тук биха попълвали и без друго тревожно растящото множество на излишните хора. Така ще бъде, докато това здраво, икономически активно множество не се вземе в ръце, за да си върне обратно държавата и да раздаде присъди на осакатяващите я сега консуматори.   \n \t\n", "date": "2018.09.25", "title": "Осакатена държава  "}
{"url": "http://www.duma.bg/node/175741", "text": "Британският вестник \"Гардиън\" публикува отворено писмо, подписано от 140 музиканти, писатели, актьори, режисьори, писатели и поети, в което те призовават за бойкот, ако \"Евровизия 2019\" се проведе в Израел. Според творците страната, където трябва да се проведе популярният фестивал за избор на песен, от години нарушава човешките права на палестинците. Сред включилите се в петицията са и шестима израелски художници - Авиад Алберт Михал Сапир, Охал Грицер, Йонатан Шапиро, Даниел Равицки и Дейвид Оп. \n\"Ние, долуподписаните артисти от Европа и света, подкрепяме призива на нашите колеги от Палестина за бойкот на \"Евровизия 2019\", чийто домакин е Израел\", се казва в писмото. \"Палестина не може да се радва на свобода, справедливост и равенство, а държавата, която ограничава тези права, се държи така, сякаш всичко е наред\", допълват творците. \nКитаристът от легендарната рок група \"Пинк флойд\" Роджър Уотърс, както и режисьорът Кен Лок и авторът Ян Мартел са част от подписалите отвореното писмо. Те твърдят, че Европейският съюз за радио и телевизия трябва да забрани на Израел да бъде домакин на \"Евровизия\" или да назначи друга държава, която в историята си няма нарушения на правата на човека.   \n \t\n", "date": "2018.09.25", "title": " 140 творци призовават за бойкот на \"Евровизия 2019\""}
{"url": "http://www.duma.bg/node/175739", "text": "Един от най-известните графични дизайнери в света - Стефан Загмайстер, използва своя профил в инстаграм като инструмент за критикуване на работата на негови колеги. Функциониращата онлайн \"клиника по дизайн\" на базирания в Ню Йорк експерт насърчава други хора да му изпращат проекта си, за да бъдат включени в неговата страница в социалната мрежа. Работата се публикува в профила с кратък преглед, написан от Загмайстер в оценъчен коментар. Неговите около 230 хил. последователи също споделят мнението си. \nЗагмайстър, който основава своето студио за дизайн в Ню Йорк през 1993 г., излезе с идеята 6 месеца по-рано, преди да си вземе традиционния за него едногодишен отпуск. \"Избирам от многото, които изпращат, тъй като са добри и има шанс да бъдат пример за другите, или защото мисля, че те биха могли да се подобрят с малка намеса\", разкрива Загмайстер, който е създал бранд идентичността на марки и рекламни кампании за много популярни корпорации. И допълва: \"Повечето коментатори действително искат да подобрят работата, общността е много конструктивна.\" \nВ свой коментар за Dezeen критикът по архитектура и дизайн Александра Ланге твърди, че експертите трябва да насърчават диалога в инстаграм, туитър и т.н \"Социалните медии могат да направят критиката, интерпретацията, диалога и историята част от всекидневието\", смята специалистката.   \n \t\n", "date": "2018.09.25", "title": "\"Клиника за дизайн\" консултира онлайн"}
{"url": "http://www.duma.bg/node/175740", "text": "Красотата на екзотичните птици, архитектурата и природните феномени са част от вдъхновението на талантливата българска дизайнерка Ради Лазарова. Фонтани, водопади и вулкани инспирират създаването на някои рокли от новата колекция \"Womanity Prom\" на модна къща \"Блинк\". Абитуриентската линия бе показана по време на Седмицата на модата в София. Дефилето откри Ивайла Бакалова - \"Мис България Вселена 2001\", която е и лице на събитието. Знакови тоалети в колекцията бяха показани от Габриела Василева - \"Мис България 2012\", и Вероника Стефанова - \"Мис България Свят 2017\". \nРади Лазарова залага на авторски дантели, ексцентрични форми, актуални цветови съчетания, ръчно моделирани 3D декоративни нюанси и ефектни детайли. Дизайнерката развива тенденцията на прозрачните елементи, които оформя в сложни конструкции. Колекцията включва многообразие от силуети - \"русалка\", \"принцеса\", А-линия, както и комбинации на две в едно. \nМладата дизайнерка дебютира само преди няколко месеца в рамките на \"Sofia Fashion Week\" пролет-лято 2018. Талантът й бързо привлече вниманието на любители и ценители на модата, които откриха в нейните творения женствени, артистични и изискани предложения. Сред тях е и Наталия Гуркова, която избра рокля от първата колекция на Ради Лазарова и с нея събра овации на червения килим по време на тазгодишния филмов фестивал в Кан.     \n \t\n", "date": "2018.09.25", "title": "Природни феномени и архитектура вдъхновиха абитуриентска мода"}
{"url": "http://www.duma.bg/node/175742", "text": "\"Предвидили сме много нови елементи - третият етап ще се казва \"нокаутиУ и ще превърне състезанието между талантите в още по-оспорвано, като позволи на треньорите да направят най-добрия възможен избор кои певци от техния отбор да влязат в битката за голямата награда на концертите на живо\", уточни музикалният директор на предаването Борислав Бояджиев-Борче.а Обновен регламент, изцяло различен етап в надпреварата за 50а000 лв. и жадувана титла ще предложи на зрителите поредният сезон на известното тв шоу у нас. \nВ кастинг системата на риалитито се записаха хиляди кандидати, а на предварителните прослушвания в София, Пловдив, Бургас, Варна и Плевен се явиха повече от 3500 певци. Музикални таланти от над 10 държави, сред които Германия, Англия, САЩ, Русия, Молдова, Сирия, Гърция, пожелаха да блеснат пред вокалните педагози на шоуто с амбицията да влязат сред 120-те избрани да бъдат чути лично от любимите треньори на цяла България по време на \"Кастингите на тъмно\". Най-младият кандидат беше на 13 години, а най-възрастният - на 70. \n\"Талантите наблягат повече на модернатаасветовна музика, на собствена авторска продукция, но и на нови варианти на най-актуалните български хитове\", коментира Ангелина Белчева, мениджър \"Локални продукции\" в bTV Media Group и продуцент на шоуто. \nВ София впечатление направиха възрастен уличен музикант, оперна певица, бесарабска българка и момиче, преборило тежко заболяване с помощта на музиката. В Пловдив македонка, принудена да напусне държавата си заради бурен медиен скандал, самороден талант, израснал в екоферма в Родопите, стругар и начална учителка успяха да развеселят и впечатлят екипа. Варна беше под обсада на талантливи певци от всички градове, сред които корабен техник, неврохирург, музикално семейство баща и дъщеря, и майка, която е оставила пеенето, за да гледа двете си деца, но на 45 години разбира, че никога не е късно да сбъдне мечтата си. В Плевен, където за първи път се провеждат прослушвания за \"Гласът на България\", се явиха едни от най-колоритните представители досега. Преобладаваха изпълненията на народна музика, сръбски хитове, но и много от най-популярните рок песни.     \n \t\n", "date": "2018.09.25", "title": "\"Гласът на България\" се избира с нокаути  "}
{"url": "http://www.duma.bg/node/175770", "text": "\"Диференцирането на данъка не означава, че държавата ще получи по-малко средства\" - Проф. Бъчварова, какви са мотивите, с които \"БСП за България\" внесе промените в Закона за храните, свързани с двойния стандарт, още повече, че само ден по-рано имаше позиция по темата от Европейския парламент, обсъжданията, на която текат вече втора година? \n- Факт е, че тази тема се обсъжда вече втора година, но буквално преди няколко месеца Европейската комисия, с доклада, внесен в ЕП, си призна, че има двоен стандарт при храните. В началото имаше една изключително голяма съпротива, което едва ли не се обясняваше с това, че държавите, които със свои средства и експертиза са установили двойния стандарт, са получили неблагонадеждни резултати. Това, което обаче ЕП казва в доклада си, е, че има двоен стандарт при храните и под никаква форма регионалните предпочитания на вкусовете на потребителите не могат да бъдат оправдание храни с една и съща търговска марка да имат различно качество на влаганите суровини. Което води до дискриминация на потребителите.  \nТова, което \"БСП за България\" предлага, е свързано с гарантиране на изискването да има еднакви влагани суровини в съответните храни, които мултинационалните компании произвеждат за целия европейски пазар. Те трябва да гарантират със сертификат, издаден в съответната страна, че съставките, които влагат, са същите, одобрени в страната производител и собственик на търговската марка. За българските фирми не се предвижда изискване на подобни сертификати. Причината е, че Българската агенция за безопасност на храните у нас прави освен документални проверки и физически - на място, за това какви суровини се влагат в съответните продукти. Така ще започне да се работи по този проблем, защото иначе много се притеснявам от факта, че винаги когато ЕП, а след това и ЕК, излиза с директива или регламент, ние никога не сме подготвени. Нито като експертиза, нито като информационни системи, нито като изисквания да имаме съответните лаборатории за установяване на тези разлики. В последния момент се написват някакви закони и те не могат да се приложат 3 или 4 години. Според мен българските потребители трябва още в рамките на следващите 6 месеца да имат благонадеждна система, която да им дава правото и увереността, че това, което потребяват, е същото, което се предлага в Европа. \n- Понеже засега окончателно решение на европейско ниво няма, означава ли, че и със сега действащите директиви и регламенти има възможности за реагиране срещу тези нелоялни практики? \n- Има възможност и тя е факт. Но ако това не е записано в законодателството и съответно контролните органи нямат такъв ангажимент, няма как да стане. Заради това е добре, че докладът на ЕП излезе. А мерките, които ще бъдат предприети, ще бъдат обсъждани в рамките на този състав на Европарламента - до март-април. Но оттук нататък те ще трябва да се прилагат в законодателството, ако излязат. Ако не излязат обаче, това означава, че се отлагат с още една година.  \nВнесохме промените в Закона за храните, защото вече има легитимация на проблема с двойните стандарти. Предлагаме това да стане в рамките на действащото наше законодателство, като променим възможността и необходимостта да изискваме повече от тези, които се настаниха на българския пазар с такива продукти. Преди време БСП имаше предложение за присъствие на български стоки в магазините. Този законопроект не мина в Народното събрание, но един от мотивите на колегите в комисията по земеделие беше, че това не може да се приложи, защото трябва да искаме нотификация от ЕК дали тези практики са разрешени. \n- При това предложение имаше и един прецедент с предварително негативно становище от Комисията за защита на конкуренцията. \n- КЗК се беше произнесла - къде знайно, къде незнайно, с едно тълкуване на регламентите, както си искат. Бяха написали едно добре облечено наукоемко становище, че едва ли не това ще наруши конкуренцията, движението на стоки и всичко друго, което се сетите. Тази теза за нарушението на свободното движение на стоки и услуги е обтекаема и си я прилагат както искат. Тогава основното възражение беше, че тези мерки, които се предприемат, нищо че в други държави вече ги има - като в Румъния и Унгария например, ще създадат неравностойност в конкуренцията. Но когато вече има прецедент и ЕП е приел с голямо мнозинство доклада, няма как проблемът да бъде отречен. Ако нашето предложение за промяна в Закона за храните бъде прието, българските потребители ще бъдат по-защитени. И ще се вземат мерки в сравнително кратки срокове, за да се гарантира тази защита. \n- Какво се случва с цените на масовия хляб в страната, нарастването е доста голямо и то в кратък период? \n- От началото на септември има непрекъснато повишаване на цената на хляба в различни райони на страната. И то със значителни проценти. Не става въпрос за поскъпване от 1-2%, което трудно би било забелязано от потребителите, а за 25%. Ако един хляб е струвал 1 лв., то вече се продава за 1,30 лв. Това е огромно увеличение. От началото на месеца са увеличени цените на хляба във всички области на Северозападна България, във всички области на Южния централен район, най-много в Пазарджик и т.н. А това води до притеснение, защото цената на хляба е база за ценовите съотношение на всички останали хранителни продукти. Което означа плавно увеличение на млякото и млечните продукти, и на месните продукти. \n- Има ли вече такива индикации? \n- От официалната информация за цените на едро става ясно, че има сериозни скокове, което означава, че това ще се отрази и върху цените на дребно. На борсите има индикации за увеличаване на цените на едро на млечните продукти с около 3-4%, както и на цените на някои масови колбаси. Зърнената реколта е далеч под възможностите на страната и качеството й е изключително ниско. Само 15% е зърното с добри хлебопекарни качества. Половината зърно е фуражно, а останалата пшеница, извън тези 15 на сто, изисква влагането на подобрители при производството на хляб, които също не са евтини. Проблемът с това, че хлябът ще поскъпва, е свързан с това как да бъдат защитени доходите на хората и с това да се разгледа съотношението зърно-брашно-хляб. Защото у нас производителите на хляб получават най-малки печалби, а тези, които осъществяват дистрибуцията, получават най-голям процент от печалбата. Сега властта преговаря с търговските вериги за цената на хляба. В това отношение ние нямаме аналог. Представете си обаче, че търговските вериги решат да работят без печалба 1-2 месеца. В цялата държава само търговски вериги ли има? Всички малки магазини ще загинат. Те не могат да си позволят да продават под себестойност. Така ще бъде убит малкият бизнес в страната. А и веригите, за да изпълнят това поръчение, което няма как да се случи, ще трябва да натиснат производителите. Производителите ще трябва да натиснат тези, от които купуват брашно и ще се получи една верижна задлъжнялост на всички. \n- Това, което БСП предложи миналата седмица - намаляването на ставката на ДДС върху хляба от 20 на 5%, комай е единствената реална мярка. \n- Намаляването на ДДС върху хляба е една от възможностите да се съхранят доходите на хората, за да не бъдат изядени от инфлацията, която ще се получи в резултат от поскъпването. Ние искаме обаче да има по-сериозен контрол по отношение на политиката за зърното от МЗХГ.  \n- Към министерството имаше служба по зърното и фуражите, която беше закрита. \n- Тя се занимаваше не само със запасите на количествата зърно, които са произведени и складирани. И понеже беше закрита, това означава, че към момента много малко знаем какво има в страната като наличности и какъв е износът. \n- Ще търсите ли по-широка подкрепа за предложенията? \n- За намаляването на ДДС върху хляба е изключително важно да има много точен експертен анализ, включително и финансов. Намаляването на данъка не означава, че държавата ще получи по-малко средства, защото вероятността сивият сектор да излезе на светло, а в бранша той е 40-50%, ще компенсира намаляването на ставките. Необходимо е проблемът да бъде поставен на масата, да има експертен анализ и по време на разглеждането на данъчните закони да се предложи като възможност. Всички са притеснени от това, което се случва с цената на хляба в страната. В срещите, които правим, е ясно, че всички хора се притесняват за цената на хляба и на дървата за огрев. Това са основните теми, които тревожат хората и в малките, и в големите населени места. Ако ДДС не бъде намалено още със следващия бюджет, бедните ще станат още по-бедни, защото хлябът е основната храна в потребителската кошница на българите.  \nА за двойните стандарти - засега няма възражения по това предложение, въпреки, че все още не са се появили онези, които разбират от всичко. И бизнесът вижда ползата от такава промяна. Целта е да започне да се работи по проблема в най-кратък срок, а не да чакаме година-две, за да решим тепърва да променяме законодателството и чак тогава да прилагаме мерки. Изисква се сериозна подготовка от държавата. От една страна, за сертификатите, от друга, и към акредитираните лаборатории, в които да се проверява дали сертификатите отговарят на изисквания, защото това са и инвестиции.     \n \t\n", "date": "2018.09.25", "title": " Намаляването на ДДС върху хляба ще съхрани доходите на хората"}
{"url": "http://www.duma.bg/node/175767", "text": "\nСега е краят на септември. В очакване сме всеки момент да бъде измътен новият здравноосигурителен модел. Той бе пазен в дълбока тайна. Ако изобщо някой нещо е работил по него. Но има старо обещание, че след широк обществен дебат ще се правят законодателни промени и новият модел ще влезе в сила или от 1 януари, или от 1 април 2019 г.  \nМеждувременно, от встъпването на кабинета \"Борисов-3\" до момента (независимо, че се смениха двама министри) МЗ само претопля отменените от съда медицински стандарти от времето на Петър Москов, даде рестарт на старата наредба за избор на НЗОК с кои болници да сключва договор, за основния пакет медицински услуги и пр. Т.е. във ведомството на пл. \"Св. Неделя\" 5 кипи денонощен труд, основан на добрия стар български принцип: преливане от пусто в празно. В това време България имаше и едно с нищо незапомнящо се eвропредседателство в областта на здравеопазването. \nКакто е обичайно за ГЕРБ, всичко ново води до влошаване на живота на хората. Ананиев твърдеше, че \"новият модел трябва да гарантира по-добро здравеопазване за българските граждани, а не просто оптимизиране и ефективно използване на разходите\". А дали е така? \nМодела си Кирил Ананиев ще представи до дни. Твърди се, че единият вариант предвижда увеличение на здравната вноска с 2%. Обществото веднъж прие подобно увеличение преди десетина години. Но през 2010 г. кабинетът \"Борисов-1\" открадна близо 1,5 млрд. лв. от резерва, в който се събираха. Да не изпадаме в подробности, защото ДУМА стотици пъти е писала за този пладнешки обир.  \nДругият вариант предвижда увеличение на вноската с 12 лв. месечно под формата на задължително допълнително застраховане! Любопитно, как пенсионер или безработен ще отделя 12 лв. за задължителна застраховка? Държавата ли ще застрахова онези, чиито осигуровки плаща - деца, ученици, студенти, пенсионери, бежанци, затворници и пр.? Как това ще стане, щом тя и сега плаща 60% от вноските им? На 60% ли ще ги застрахова? А дали застрахователите са склонни да приемат такава \"сделка\" - да застраховат стари и болни хора вместо млади и здрави? Кой ще плаща за държавни служители, военни, полицаи, магистрати? А да не забравяме, че при осигуряването се плаща за риск, а при застраховането - за щета. Как ще бъдат съчетани характерното за Европа солидарно осигуряване с присъщото на САЩ здравно застраховане? А и частни осигурителни фондове няма от 2013 г., когато при първото си управление ГЕРБ ги прелицензира като застрахователи.  \nДруг е въпросът дали парите за здраве ще станат повече, ако се делят между повече играчи? Задача за първокласници: ще станат ли 100 лв. 110, ако са у Иванчо, или ако Иванчо си ги подели с още 4-5 приятелчета? Казано иначе, с така лелеяната демонополизация на касата парите в системата няма как да станат повече - просто ще бъдат разпределени между повече играчи. А и НЗОК по принцип няма право на печалба. Но застрахователите имат!  \nКакво става с бедните здравнонеосигурени?  \nС въпросните 12 лв. застраховка ще се покрива лечение, което е над 700 лв., предвижда моделът \"Ананиев\". С 8-процентната вноска, която правим към НЗОК, за лечение, което струва до 700 лв., касата ще поема 85%, а пациентът - 15%. Ако лечението е над 700 лв., както споменахме, то ще се поема от 12-те лева, плащани към застрахователите. Сложно дори за финансовия гений на Кирил Ананиев. Но пък кристално ясно за българина -  ще се утрои плащането на медицинските услуги Тук само да подсетим за констатациите на Световната банка отпреди няколко години. Тогава постоянният представител на СБ за България Тони Томпсън обяви, че доплащането от гражданите за здравна помощ е причина 4% от българските домакинства да падат под линията на бедност, т.е. доходите на човек от домакинство стават под 321 лв. месечно. Ако година преди въвеждането на настоящия здравноосигурителен модел (1998 г.) българинът е доплащал 30% за медицински услуги, то през 2014 г. е доплащал 47%. За последните 1-2 години експерти твърдят, че доплащането от пациента е вече над 50%. В същото време България чупи европейски рекорди по смъртност от сърдечносъдови заболявания, рак, та дори и от апендицит. Пак онзи доклад разкри лицемерието на здравните власти по отношение на свръх хоспитализациите: здравеопазването ни така е организирано, че извънболничната помощ е стимулирана да прехвърля пациентите в болничната, която е много скъпа. СБ е установила, че в над половината от българските болници повече от 1/3 от пациентите е можело да бъдат лекувани при амбулаторни условия!  Като си пееш, Световна банке, кой ли те слуша? Все пак, за управляващите е удобно да не променят законите, за да им бъде виновен някой друг за \"източването\" на касата.  \nВсъщност, кога от ГЕРБ лъжат? Когато в актуализираната по препоръка на Съвета на ЕС програма за реформи твърдят, че ще бъде разширен \"до 2019 г. пакетът от медицински дейности, гарантирани от бюджета на НЗОК, с цел намаляване на преките плащания от пациентите\"? Или когато към задължителната здравна осигуровка се канят да прибавят от 2019 г. задължителна застраховка плюс узаконяване на задължителното доплащане? \nСамо да припомним, че Съветът на ЕС остави българската Програма за реформи на поправителен, защото неравенството в доходите и в достъпа до услуги (образование, здравеопазване и жилищно настаняване), както и рискът от изпадане в бедност или социално изключване у нас са сред най-високите в ЕС! Но управниците ни товарят с още плащания. Разбира се, това не е всичко. Моделът \"Ананиев\" игнорира договарянето с Българския лекарски съюз, а цените на медицинските услуги ще се определят от МЗ, заяви преди дни д-р Александър Заимов от УС на БЛС.  БЛС ще се разтури под формата на браншови организации по специалности, които ще се ръководят от национални консултанти, назначени от министъра.  \nМеждувременно, през февруари-март се развихри скандалът със задълженията на България към европейските здравноосигурителни фондове. Отнесе го избраният през юли м.г. с пълно мнозинство от парламента кандидат на ГЕРБ за управител на касата проф. Камен Плочев. Но и до ден днешен никой не знае как България ще се издължи на европейските каси. Приемникът на проф. Плочев - д-р Дечо Дечев, обеща до 3 месеца свой план. Както е обичайно за д-р Дечев - речено-сторено! Преди дни и той представи идея за пестене на пари. На този етап само от лекарства - едното от перата с най-голям разход. Началото ще бъде поставено със скъпите лекарства за 7 диагнози (Болест на Бехтерев, Болест на Крон, улцерозен колит, псориазис, ювенилен, псориатричен и серопозитивен артрит). За всички има биологични лекарства и годишно един пациент струва на касата между 11,3 хил. и 15,1 хил. лв. Според експерти ще последват онколекарствата. Идеята е всички скъпи медикаменти за лечение на една диагноза да бъдат в една група, а НЗОК да плаща най-евтиния. Ако болният предпочита по-скъпото лечение, ще трябва да си доплаща. Освен това, ако дадена фирма иска касата да плаща лекарството й, но то струва по-скъпо от най-евтиното (например с 20%), то тя трябва да докаже, че и медикаментът има по-висок ефект и дава с 20% по-добри резултати при лечението. И тази идея не е нова. Радикалните идеи които се канят да представят управителят на касата и министърът на здравеопазването, на практика са два нови бутона \"Смърт!\" - за българския пациент и за самата система. Твърде вероятно е обществото да даде силен отпор и обичайно премиерът да дръпне юздите на инициаторите, ако под прозорците му вземат да протестират. Все пак идват избори... Не че Борисов не се подготвя за тях с 10-процентното увеличение на заплатите на чиновниците - отсега бюджетът е натоварен с това повишение и трябва да бъдат спестени отнякъде пари за тези заплати.      \nПовече от очевидно е, че радетелите на пазарната икономика, които преди 27-28 години заклеймяваха модела \"Семашко\", днес на практика го връщат на бял кон. Но замаскиран под понятието \"контрол от държавата\". \nКакво ще произлезе от това тепърва ще видим. Ще видим и каква ще бъде \"наградата\" за здравния министър, \"решил се\" да промени след близо 20 години модела на финансиране на здравеопазването. Не че и настоящият не е напълно изроден, но ще стане ли по-добър с еднолично наложени правила от МЗ и национализираната и одържавена НЗОК? А и новият модел наистина ли е нов?   \n \t\n", "date": "2018.09.25", "title": "Още бутони \"Смърт!\"  "}
{"url": "http://www.duma.bg/node/175756", "text": "Структурните изменения в отношенията между Европа и САЩ са се отразили негативно на трансатлантическото сътрудничество, заяви германският външен министър Хайко Маас, цитиран от медиите. Маас отбелязва, че доскоро по по-важните въпроси са се провеждали многобройни консултации и решенията са били взимани след съгласуване на всички нива. \"Сега ние научаваме за решенията на САЩ от туитър. Това променя сътрудничеството\", твърди министърът. \n\"Мнозина си мислят, че просто ще \"изчакат\" Тръмп, но тази мисъл е погрешна. В трансатлантическите отношения протичат структурни изменения, които няма да изчезнат и след Тръмп. Затова за Германия и особено за Европа е от стратегическа необходимост да се приспособят\", подчерта Маас.     \n \t\n", "date": "2018.09.25", "title": "  Маас: ЕС да се приспособи към промените         "}
{"url": "http://www.duma.bg/node/175757", "text": "Русия ще достави на сирийската армия зенитно-ракетен комплекс С-300 в рамките на две седмици, за да засили бойните й възможности след инцидента със сваления руски самолет Ил-20. \nТова съобщи руският министър на отбраната Сергей Шойгу, цитиран от ТАСС. По думите му най-важното е, че новата система ще позволи на сирийската армия да идентифицира руските самолети във въздушното пространство на арабската страна. Преди няколко години Дамаск закупи С-300, но системата все още не е доставена. През 2013 г., след молба на израелската страна, ние прекратихме доставката на С-300 за Сирия. Ситуацията обаче се промени и това не е по наша вина, отсече Шойгу, който е убеден, че Ил-20 бе свален по вина Израел. \nОсвен това Русия ще заглушава над Средиземно море спътниковата навигация, радарите и системите за комуникация на бойна авиация, която атакува Сирия, разкри още Сeргей Шойгу. \n    \n \t\n", "date": "2018.09.25", "title": " Русия ще достави на Сирия С-300"}
{"url": "http://www.duma.bg/node/175758", "text": "САЩ планират мащабна кампания срещу Китай в близките седмици, пише авторитетният интернет портал Axios, като се позовава на правителствени източници. \nСпоред тях обвиненията срещу Пекин ще бъдат повдигнати от Белия дом, министерствата на финансите, търговията и отбраната на страната. \"Ние няма да позволим Русия да бъде единствен дразнител - според източника в Белия дом - [Те] ще бъдат Русия и Китай.\" \nАмериканските власти планират да предоставят нова информация за \"враждебните действия\" на Китай срещу публичния и частния сектор на САЩ и да предприемат мерки в това отношение. Както беше отбелязано, администрацията на САЩ ще обвини Пекин в \"злоумишлени действия\" в киберпространството, намеса в изборите и кражба на интелектуална собственост. \nСпоред портала правителството на САЩ \"има тонове данни\" в подкрепа на обвиненията. \"Ние ще покажем, как Китай прониква в Съединените щати и всичко, което правим, за да се противопоставим на това\" - каза за портала източникът в Белия дом. \"Инициативата идва от апарата за национална сигурност\", каза той. \nВъпреки това според Axios не е ясно защо администрацията във Вашингтон взе това решение точно сега. Освен това, според източника, подобен ход е одобрен от президента на САЩ Доналд Тръмп, който се отнася добре към китайския президент Си Цзинпин. Така, по-специално, на 5 септември Тръмп каза, че се отнася към него \"с голямо уважение\". \nТърговската война между САЩ и Китай навлезе в нова фаза, след като влязоха в сила последните наложени от двете държави мита за 260 милиарда долара, съобщават световни агенции. Те покриват повече от 6000 продукта. Пекин отговори реципрочно с мита върху американски стоки за 60 милиарда долара. \nАмериканските мерки засягат хранителни продукти, дрехи, компютърни части и машинни части. Последните мита на САЩ ще нараснат от 10 до 25% в края на годината. \nКитайските контрамерки засягат по-малки самолети, компютри, текстил, химикали, месо, вина и други. Над 3500 американски продукта са обложени с 10% мито, докато вторият списък от над 1600 продукта са обложени с допълнително мито от 5%. \nПекин обвинява Вашингтон в протекционистка политика, докато САЩ твърдят, че Китай продължава да краде интелектуална собственост и технологии, а също така не желае да намали търговския дисбаланс. \nПрез юли и август двете държави въведоха мита за стоки в размер на 50 милиарда долара. \nПо-рано Белият дом изрази готовност да наложи мита върху китайски стоки за още 267 милиарда долара. \nОбщо САЩ към момента са наложили мита върху китайски стоки за 250 милиарда долара, което е почти половината от вноса на Китай през 2017 г. В същото време стоки от САЩ за 110 милиарда долара са засегнати от китайски мита, което е 70% от закупените от Китай американски стоки през 2017 г. \nМиналата събота Китай отмени планирани търговски преговори с Вашингтон след решението на САЩ да продължат да налагат търговски рестрикции. Освен това Държавният департамент на САЩ въведе санкции срещу китайска военна агенция, което допълнително разгневи комунистическата държава. \nИзточници твърдят, че в Пекин има консенсус, че съществени преговори могат да се проведат с администрацията на Доналд Тръмп след частичните избори през ноември. \nВчера държавният секретар на САЩ Майк Помпео коментира, че Тръмп не е започнал търговска война с Китай, а се включи във вече започнал конфликт. \n\"Търговската война на Китай срещу САЩ се води от години\", подчерта той пред Фокс нюз.   \n \t\n", "date": "2018.09.25", "title": "САЩ обявиха за враг и Китай"}
{"url": "http://www.duma.bg/node/175759", "text": "215 случая на менингит в Румъния \nПрез 2018 г. в Румъния са регистрирани 215 случая на менингит, причинени от инфекция с вируса на западнонилската треска, според румънското министерство на здравеопазването, което цитира данни от Националния център за контрол и контрол на заразните болести. За съжаление 25 души са починали от инфекцията. Вирусът на западнонилската треска най-често се предава на хората от комари. \n18 арестувани в Италия за връзки с мафията \nИталианската полиция задържа 18 души по подозрение за участие в мафиотската групировка Ндрангета в област Калабрия в южната част на страната, съобщи вестник Република. Всички задържани са членове на престъпния клан Алваро ди Синополи, като сред тях са Франческо Роси, кмет на община Делиануова, област Калабрия, който беше избран преди три години, и двама предприемачи. Освен във връзки с мафията те са обвинени и за изнудване и измама. Жириновски победи Путин в две области \nИздигнатият от крайнодясната националистическа Либерално-демократическа партия на Русия получи 69,57% на втори тур на изборите за губернатор в Хабаровския край. Сергей Фургал остави далеч зад себе си кандидата на управляващата партия \"Единна Русия\" Вячеслав Шпрот, който получи 27,97% от действителните гласове. На първия тур на 9 септември разликата между двамата кандидати беше минимална. Владимир Сипягин пък побеждава на втория тур на изборите за губернатор на Владимирска област. Ураганен вятър остави без ток 140 000 в Чехия \nУраганен вятър предизвика аварии в системата за електроснабдяване в Чехия, в резултат на които около 140 хил. домакинства, абонати на \"Чешките енергийни предприятия\" (ЧЕЗ) останаха без ток. \"Регистрирахме 120 аварии по високоволтовите електропроводи и стотици по-малки повреди в системата за електроснабдяване на потребителите\", обявиха оттам. Без ток са останали около \"140 хил. домакинства и търговски обекти\". \n    \n \t\n", "date": "2018.09.25", "title": "Кратки новини"}
{"url": "http://www.duma.bg/node/175745", "text": "Съюзът на българските писатели, Съюзът на ветераните от войните на България, издателството за българска литература \"Лексикон\" организират юбилейна вечер на поета Драгомир Шопов по повод неговата 80-годишнина. Литературната среща ще се състои на 27 септември от 18 ч. в зала 1 на Централния военен клуб, входът е свободен.     \n \t\n", "date": "2018.09.25", "title": "Юбилейна вечер на Драгомир Шопов"}
{"url": "http://www.duma.bg/node/175761", "text": "Бившият министър-председател на Украйна Николай Азаров заяви в ефира на радиостанция в Латвия, че снайперистите, разстреляли десетки мирни хора по време на т.нар. Евромайдан, са дошли от Грузия, Литва и други държави. \n\"Целта на преврата бе ликвидацията на тези сили, които се застъпваха за нормални отношения с Руската федерация. А как беше постигната тази цел? Чрез разстрел на мирната манифестация на Майдана. Има огромно количество фотографии и свидетели, които показват, че организатори на разстрела са днешните председател на парламента Парубий, председателят на комисията на Въховната рада по безопасност Пашински, секретарят на Съвета за национална безопасност Турчинов. Участие е взел и Порошенко - в това число и с финансиране на акциите\". \nТези снайперисти били ръководени от американски наемник, който им поставял задачите. Именно те са разстреляли повечето хора на Майдана. Това беше нужно, за да бъдат обвинени в репресии Партията на регионите и Комунистическата партия, каза още Азаров.     \n \t\n", "date": "2018.09.25", "title": "Американец командвал разстрела на Майдана"}
{"url": "http://www.duma.bg/node/175760", "text": "Група албански снайперисти са се присъединили към джихадистите, които се бият в сирийската провинция Идлиб, съобщи \"Франс соар\". Албанците са публикували обстоен видеозапис за тяхната дейност. Видеото трае 33 минути и е озаглавено \"Албански снайперисти в страната Шамит\", както джихадистите наричат Сирия. Албанците са основните снайперисти в джихадските групи    , твърдят ислямистки сайтове. \nАлбанците са внедрени в Сирия в рамките на джихадистката групировка \"Хаят Тахрир ал-Шам\". Те са 100 души и са предвождани от македонския албанец Хатаби Албани, чието истинско име е Абдул Яшари. Той е много близък на главатаря на джихадистката групировка. През 2016 г. Албани е бил военен главатар на \"Джебхат ан Нусра\", която е сирийският клон на \"Ал Кайда\". Той фигурира в черния списък на САЩ.      \n \t\n", "date": "2018.09.25", "title": " Македонски албанец е главатар на джихадисти"}
{"url": "http://www.duma.bg/node/175762", "text": "Рекордната реколта и количества за износ на руска пшеница са заплаха за икономическото благосъстояние на фермерите в Съединените американски щати, които все по-трудно издържат на силно конкурентния пазар, пише електронната версия на вестник \"Уолстрийт джърнъл\" (WSJ). \nСпоред изданието земеделието в Руската федерация е в цветущо състояние, независимо от постоянно падащите цени на зърното на световните пазари. По данни на WSJ за миналата стопанска година Русия е експортирала 40 млн. тона пшеница, което е с 50% повече от 2016 година. За последния четвърт век това е най-добрият подобен показател. Русия отне от Съединените щати първото място в износа на зърно през 2016 година, а след година повтори това си постижение. \nРуската конкуренция на пазара сериозно застрашава благосъстоянието на американските фермери. Още повече това се случва на фона на фалита на голям брой селскостопански производители. \nСпоред WSJ търговските спорове на САЩ с Китай и други държави могат да направят руската пшеница още по-привлекателна за потенциалните купувачи. Пекин вече наложи 25% мито върху вноса на американско зърно. Москва обаче все още не е успяла да се възползва от този факт. \nСпоред директора на швейцарската компания Solaris Commodities, специализирана в международна търговия със зърно, Суитън Стил \"качеството на руското зърно се е подобрило и освен това то е по-евтино\". Засега \"икономиката помага на руснаците, а не търговските войни\", заявява Стил. Спадът на курса на рублата спрямо американския долар също допринася за снижаването на цената. Тъй като разходите на руските производители са в рубли, а зърното се продава в долари, те могат да си позволят по-ниска цена, като същевременно запазват маржовете си на печалба - за разлика от американските си конкуренти. Сега един долар се разменя за два пъти повече рубли, отколкото през 2014 г. Подобна е ситуацията и с еврото и други валути.  \nПрез 2017 година Русия събра рекордна реколта пшеница в размер на 135,4 млн. тона. По прогнози на Министерството на земеделието на РФ реколтата за 2018 година ще бъде 105 млн. тона, а очакваният обем за износ възлиза на 35-37 млн. тона. \nПри ниските цени на петрола, които все още са с 25% по-ниски, отколкото през 2014 г., износът сега възлиза на около 40% от приходите в бюджета. \"Имайки предвид спада в цените на петрола, зърното излиза на преден план. Зърното е нашият петрол сега\", заяви през 2016 г. тогавашният министър на земеделието на Русия Александър Ткачов.     \n \t\n", "date": "2018.09.25", "title": "Руското зърно застрашава американските фермери"}
{"url": "http://www.duma.bg/node/175746", "text": "40 концерта за 40 години на сцена. Под този общ знаменател преминава 2018 г. за една от най-силните и проверени във времето рок банди у нас \"Сигнал\". Йордан Караджов, Владимир Захариев, Александър Мариновски и Георги Янакиев са взели нестандартно решение за големия си юбилей - да пропътуват цялата страна. А черешката на тортата оставят за финал - безплатен концерт в София на 29 септември. Целта е ясна - да подарят на всички свои фенове грандиозен спектакъл като благодарност за подкрепата им през всички тези 4 десетилетия. Края на лятото ще ознаменуват на голямата поляна в Южния парк в София с приятели и много рокендрол. А почитателите се надяват да чуят и изпеят с тях \"Да те жадувам\", \"Липсваш ми\", \"Мина и Лора\", \"Сляп ден\", \"Спри се\", \"Спомен мил, спомен мой\", \"Зелени сигнали\", \"Между ад или рай\", \"Сбогом\", \"Може би\"... \nВ 40-годишната си кариера музикантите издават 18 албума и изнасят хиляди концерти. 14 техни песни са в класацията на БГ радио \"500-те най-велики песни на България за всички времена\". През 1981 г. издават първия двоен рок албум в историята на музиката у нас. Свирили са в СССР, Германия, Полша, Чехословакия, Румъния, Куба и много други, като изпълняват само свои песни и само на български език. \nГрупата ще изнесе концерти днес в Монтана, а утре във Враца.   \n \t\n", "date": "2018.09.25", "title": "\"Сигнал\" с безплатен концерт в Южния парк в София"}
{"url": "http://www.duma.bg/node/175747", "text": "След поредното злато, което златните ни момичета от художествената гимнастика \"откриха\" наскоро в София, продължава и зашеметяващото \"златно\" археологическо лято на специалистите от Националния исторически музей.  \nЕкипът, ръководен от директора на НИМ доц. д-р Бони Петрунова, който проучва средновековния град Лютица край Ивайловград, Хасковско, намери първата златна монета на този обект. Тя е от типа \"Йоан III Дука Ватаци (1222-1254)\" и е отнасяна към този никейски император, от период на интензивни златни и медни монетосечения, правени от венецианците в Константинопол. Монетите са използвани в този български град още от около 1215 г. По-точната датировка на златната монета, според проф. Константин Дочев, е 1240-1260 г. Тя не е била в обращение дълго време, но е преминала през ръцете на няколко сарафи, което личи от графитите по нея.  \nСлед като през юли т.г. в Лютица бе открит печатът на императрица Йоланда Монфератска, сега намирането на златна монета в този средновековен град показва, че това място е богат извор на информация и богатства. И това е само първата златна монета, ще \"изскочат\" вероятно и др., информира доц. д-р Бони Петрунова, директор на НИМ.     \n \t\n", "date": "2018.09.25", "title": " Златното археологическо лято на НИМ продължава"}
{"url": "http://www.duma.bg/node/175748", "text": "Ретроспективна изложба с карикатури и шаржове, рисувани в периода 1915-1958 г., представя по повод 120 години от рождението на художника Александър Добринов Софийската градска художествена галерия. Открива се днес, 25 септември, от 18 ч. и ще продължи до 28 октомври.    \nДобринов е създал стотици политически и социални карикатури и композиции, оставяйки като наследство огромна, невероятна портретна галерия на цели поколения. За миналото и сегашното присъствие на Добринов в българското изкуство Емануил Попдимитров прозорливо пише през 30-те г. на XX век: \"Покрай основния си сатиричен характер карикатурата на Александър Добринов има и чисто художествено въздействие, което се обуславя от красивата линия и леката акварелна цветност. Към това се прибавя и радостта от приликата с модела. Защото за днешния зрител насладата се състои и в това да разреши загадка, да открие модела, а също така да се удивлява как е постигната прилика, когато чертите са толкова променени в рисунката. Това е само за днешния зрител. Много от тия карикатури ще възхищават и ония, които не ще имат възможност да познават моделите. И там е истинското портретно карикатурно изкуство: да живее без своя модел. А това ще бъде и с карикатурите на Александър Добринов.\" \nДнес живите свидетели за онова време са все по-малко. Останали са фактите, събитията, архивите, библиотеките и неговите творби, пръснати в различни вестници, списания, галерии, музеи и частни лица в България и по света. В тази изложба са представени над 200 карикатури и шаржове от колекциите на Софийската градска художествена галерия, Националната галерия, Националния литературен музей и семейството на художника. Експозицията е придружена от каталог, в който освен творбите от българските колекции за първи път са включени творби от Художествената галерия в Острава и Галерията за съвременно изкуство, Храдец Кралове, Чехия, научи ДУМА от Петър Димов, пиар на СГХГ. \n    \n \t\n", "date": "2018.09.25", "title": "200 карикатури и шаржове от Александър Добринов "}
