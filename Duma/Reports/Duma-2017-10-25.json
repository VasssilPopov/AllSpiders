{"url": "http://duma.bg/node/154805", "text": "Бойните пилоти от авиобаза \"Граф Игнатиево\" масово отказаха да летят вчера в знак на протест срещу бедственото положение на военната авиация. Пилотите обявиха, че не са в състояние да летят и продължиха да изпълняват единствено бойните си дежурства. Първоначално от Министерството на отбраната твърдяха, че няма бунт и отказ от полети\", а планираните \"дневни полети при прости и сложни метеорологични условия\" не се изпълнявали заради \"нельотна погода\". \n\"Част от пилотите в \"Граф Игнатиево\" са проявили неувереност за извършване на полети, свързана преди всичко с недостатъчна тренировка и летателни часове. Полетите не са спрени. Това е информация, която ще проверим и ще проведем среща с летците от Граф Игнатиево\", каза след правителственото заседания зам.-военният министър Атанас Запрянов. Той потвърди, че пилотите са отказали да проведат редовните си тренировъчни полети. В регламентиращите документи е посочено, че ако летецът не се чувства подготвен и уверен в безопасното изпълняване на поставената му летателна задача, може да бъде спрян от полети. При сутрешния рапорт всички докладвали, че се чувстват \"психологически непригодни да летят\". \nСпециализираният сайт aeropress-bg.com разкрива, че има проблеми с двигателите РД-33. Един от ремонтираните в Полша мотори вече е дал отказ в системата, въпреки че двигателят е в гаранция. Отказ е имало и в един от ремонтираните в Русия РД-33. \nАвиобазата отново няма смазочни материали. Т.е. дори и осемте двигателя от Русия да бъдат вкарани в експлоатация, няма да има масло за тяхната разконсервация и полети с тях. През май-юни 2017 г. се стигна до спиране на полетите заради липса на масло. На 17 октомври т.г. е пусната обществена поръчка за доставка на гориво-смазочни материали, включително и авиационно масло с марка МС-8рк. Крайният срок за подаване на офертите е 22 ноември 2017 г., което значи, че процедурата едва ли ще приключи до края на годината, а материалите по нея могат да се чакат чак догодина. \nКомандирът на авиобазата бригаден генерал Иван Лалов подчерта, че има много сериозни проблеми с изправната авиационна техника. \"За да можем да подготвяме пилотите, ни е необходим достатъчен брой изправни самолети, за да могат да летят ритмично и да могат да изпълняват задълженията си. Въпреки този малък нальот, който имаме, летателният състав се готви и продължава да носи дежурството по Еър полисинг\", заяви той. \nПреди дни в телевизионно интервю командирът на ВВС ген. Цанко Стойков заяви, че някои хора у нас работят за приземяване на бойната авиация. Той подчерта, че заради скандалите около процедурата за закупуване на нов боен самолет има негативни последствия за мотивацията във авиационните формирования. В средата на октомври Стойков заяви, че имаме достатъчно самолети за подготвените летци, но не и такава, на която да се приучават младите летци. Той подчерта, че намаленият авиационен ресурс създава предпоставки за инциденти, което води и до застрашаване на полетите.  \nПреди дни президентът Румен Радев заяви, че \"въоръжените сили са в състояние само частично да изпълняват задачите по мисиите, произтичащи от конституционните задължения по гарантиране на сигурността, суверенитета и териториалната цялост на страната\". Той посочи, че въоръжените сили страдат заради \"политическа недалновидност, системно недофинансиране и кампанийност\". \nНе приемам приказки за стачки и бунтове, армията не е детска градина и никой в авиацията или другите видове сили би си помислил за подобни действия. Това недоразумение, което днес беше раздухано по медиите, изисква изяснение. С тези думи опита да омаловажи скандала военният министър Красимир Каракачанов, който даде извънреден брифинг вчера следобед. Според него между ръководството на МО, ВСС и Граф Игнатиево винаги е имало нормална комуникация.  \nКаракачанов призна, че има проблеми. Той обаче опита да прехвърли отговорността на предшествениците си, като подчерта, че договорът за доставените двигатели е сключен от предишното ръководство на МО. \"Не може да нарушим този договор и той се спазва точно. Основната ни грижа е животът на летците. Не може да рискуваме да приемем двигатели без всичко по договора да е изпълнено точно, след което да се случи нещо непоправимо\", заинати се той. \nПо-рано от Горни Дъбник Каракачанов заподозря конспирация. Не знам кой е казал, че няма да има нов изтребител - ще има, може би някой съвсем изкуствено създава тази ситуация, заяви той. За трите проекта за модернизация - нова бронирана машина за пехотата, строителство на два кораба и за закупуване на нов изтребител, които щели да струват 3,5 милиарда, министърът каза, че не иска \"да стават на бегом и след него някой да установи, че има пропуски, нарушения или че са направени неизгодни сделки\". \nЗам.-министърът Атанас Запрянов припомни по-рано, че са получени 10 двигателя по договора с РСК-МИГ, от които 4 са нови. По думите му няма проблеми с новите двигатели, а според експертите ни ремонтираните са в добро техническо състояние. Единственият проблем, който не позволявал поправената техника да влезе в употреба, е, че двигателите са комплектувани с копие на съпроводителните документи. Трябва да се потвърди, че копията съответстват на оригиналите. Двигателите са ремонтирани в завод, който е част от РСК-МИГ, т.е. в завод на производителя. След като се уточнят съответствията на копията с оригиналните документи, ще бъде разрешено използването на двигателите. Така щял да се увеличи броят на оперативните самолети и да се даде възможност с по-голям брой авиационна техника да се извършва и тренировката на пилотите, увери зам.-министърът. \nЗапрянов твърди, че има достатъчно авиационно гориво. \"Съветът по отбрана взе решение 20 млн. лв. допълнително да бъдат насочени за закупуване на авиационно гориво до края на тази година. По разчети на специалисти то ще осигури нормална летателна подготовка и носене на бойно дежурство до октомври догодина\", допълни той. \n\"Дистанцирам себе си и колегите си от думичката бунт. Летателният състав не прави бунт\", застрахова се командирът на \"Граф Игнатиево\" Иван Лалов. По думите му обаче всеки пилот има право да откаже изпълнението на задача, ако не се чувства сигурен.   \n", "date": "2017.10.25", "title": "Военни пилоти отказаха да летят"}
{"url": "http://duma.bg/node/154802", "text": "В предложенията на управляващите за бюджета за 2018 г. 18 от 22 социални мерки остават без промяна. Това заяви Емилия Масларова при обсъждане на алтернативния бюджет на БСП в областта на здравеопазването и социалната политика. Думите й потвърдиха факта, че управляващите продължават да не правят нищо нито за помощите за децата с увреждания, нито за майките студентки, нито за близнаците. БСП предлага да се увеличи обезщетението за отглеждане на дете на осигурена майка до размера на минималната заплата.  \nДневното обезщетение за безработица от близо 9 години е 7,2 лв., но от БСП настояват то да стане 12 лв., докато управляващите залагат за 2018 г. то да е 9 лв. Това означава безработните да бъдат ощетени с по 3 лв. дневно, което на месец прави поне 60 лв., а тази сума не е никак малка за бедните хора, коментира Масларова пред ДУМА.  \nОт левицата отново подчертаха необходимостта да бъде разширен обхватът на еднократните помощи в началото на учебната година за деца от бедни семейства и те да се дават не само на първокласниците, а на деца до IV клас. Това ще обхване около 120 хил. деца. В алтернативния си бюджет БСП предлага преизчисляване на старите пенсии, а не само увеличаване на минималната. В противен случай хора с висок ценз и висок осигурителен принос, пенсионирали се през 90-те години, в даден момент може да получават почти колкото минималната пенсия. Такова преизчисляване с база осигурителния доход не по-назад от 2013 г. ще обхване около 1,2 млн. пенсионери.  \nВ последните близо 10 години е нарушен балансът между бюджетите на МЗ и на НЗОК - на министерството намалява от 700 на 350 млн. лв., а на касата се увеличава, заяви депутатът от \"БСП за България\" проф. Георги Михайлов. Той подчерта, че 3 болници в страната държат 21% от бюджета на НЗОК, а 2 града държат 70% от бюджета й. Той е категоричен, че политиката в здравеопазването трябва да бъде съсредоточена и върху регионалните различия. Не може човек с инфаркт от Търговище да бъде закаран в Пловдив например, за да му бъде приложено високотехнологично съвременно лечение, убеден е проф. Михайлов. Той увери присъстващите, че в рамките на 2018 г. БСП ще предприеме всички политически действия, за бъде премахнат статутът на търговски дружества на държавните и общинските болници.  \nНевъзможно е качествено медицинско обслужване за почти 1/3 от населението поради липса на лекари и медицински персонал, подчерта доц. Асен Златев. Той припомни, че разходите за здраве са над 5% от бюджета на всяко домакинство, което всяка година води до обедняване на 4% от населението. Доц. Златев е категоричен, че амбицията на БСП с алтернативния бюджет е да се осигурят допълнително 985,2 млн. лв. в системата, както и въвеждане на национална здравна карта.  \nНа представянето на алтернативния бюджет присъстваха представители на БЛС, на Зъболекарския съюз, Сдружението на общопрактикуващите лекари, на организации на пенсионерите, на хората с увреждания, икономисти, финансисти и др. Становището на лекарския съюз по предлагания от управляващите бюджет за 2018 г. представи д-р Нели Нешева (управителка на НЗОК от април 2010 до февруари 2012 г.) Тя уточни, че няма мандат от БЛС да подкрепи или не исканията на левицата по алтернативния бюджет.  \nСпоред председателя на Националното сдружение на общопрактикуващите лекари доц. Любомир Киров, необходимо е държавата да внася пълна осигуровка на деца, пенсионери, ученици, студенти, лишени от свобода, бежанци и пр., а не да продължава да плаща малко над половината вноска. Той е категоричен, че между 300 и 500 млн. лв. повече ще влизат годишно в касата, ако 1 млн. неосигурени започнат да плащат поне минимална осигуровка.  \nВ страната не достигат 35 хил. медицински сестри, акушерки, лаборанти, рехабилитатори и др. специалисти по здравни грижи, заяви Милка Василева, председател на сдружението на професионалистите по здравни грижи. Според статистиката в момента у нас работят по-малко от 47 хил. професионалисти по здравни грижи. Василева е категорична, че сдружението ще подкрепи БСП в исканията за по-добро заплащане, но ще настоява за начално възнаграждение от 3 минимални заплати. \"От БСП предлагат 1000 лв., но няма да отстъпим от искането си за 3 минимални заплати\", коментира Василева.    \n", "date": "2017.10.25", "title": " Властта пак замразява 18 от 22 социални плащания  "}
{"url": "http://duma.bg/node/154803", "text": "У нас да се създаде център, адаптиран към нуждите и проблемите на хората с нисък ръст, призова председателят на организацията \"Малки български хора\" Светослав Чернев по време на среща с президента Румен Радев вчера. По примера на Германия и Испания институциите да подпомогнат подобен център, който ще улесни намирането на работа, предоставянето на лечение и рехабилитация на хората с нисък ръст, настояват от организацията. Радев прие нейни представители по повод Световния ден за информираност по въпросите на хората с нисък ръст.  \n\"Знак за цивилизоваността на обществото е отношението към хората в неравностойно положение и е дълг на държавните институции да работят за създаването на равни възможности за заетост, образование и здравна грижа. Убеден съм, че това е обща кауза - за хората с нисък ръст, отговорните институции и българското общество\", каза държавният глава. Той се ангажира да бъде домакин на редовни срещи с представители на организациите на хората с увреждания.   \n", "date": "2017.10.25", "title": "Малките хора искат съдействие от президента за специализиран център"}
{"url": "http://duma.bg/node/154804", "text": "И чиновниците в МВР ще излязат на протест. Синдикатите в МВР очакват реално увеличение на заплатите след Нова година, а протестите на полицаите, които настояват за по-високи заплати, продължават. Това стана ясно преди преговорите за нов колективен трудов договор в министерството. Силвия Радулска от отдел \"Български документи за самоличност\" заяви, че след януари ще работи за възнаграждение под минималното за страната. \"Тази сутрин разбрах, че от 2018 г. минималната заплата става 510 лева. Искате ли да ви кажа колко е моята - 507. Значи аз вече ще работя под минималната работна заплата\", заяви чиновничката. Тя разказа, че работи с лични данни, водят я част от администрацията и като слуша вътрешния министър, 55-те милиона не са за чиновниците. Министър Валентин Радев обясни преди дни, че увеличението на заплатите ще е най-голямо при полицаите и пожарникарите, които работят на терен.  \nВ петък ще стане ясно дали министърът и заместниците му ще успеят да постигнат диалог със служителите в МВР.   \n", "date": "2017.10.25", "title": "И чиновниците в МВР на протест"}
{"url": "http://duma.bg/node/154790", "text": "По данни на Евростат българите се нареждат на трето място по изработени седмични часове за последното тримесечие на 2016 г. Средно сме работили 40 ч. и 48 мин. седмично, преди нас са турците, които са се трудили 46 ч. и 48 мин. и гърците - 42 ч. и 18 мин. Средното равнище за изработени часове за седмица в Европа е 38 ч. Най-малко са работили в Холандия - 30 ч. и 18 мин., Дания - 32 ч. и 54 мин., и Норвегия - 33 ч. и 18 мин. \nКато причина за високите стойности на България се посочва, че страната ни е с най-нисък дял на работещите на непълен работен ден в ЕС. България е почти в средата по продължителност на платения годишен отпуск, на служител с година трудов стаж се полагат 20 дни отпуск при средно 21,5 дни за Европа. Най-дълъг отпуск имат във Финландия и Франция - 30 дни, следвани от Великобритания с 28 дни и Италия с 26 дни. Най-малък платен отпуск има в Турция - 14 дни. \nСред първите в Европа сме по празнични почивни дни, става ясно от данните. През 2017 г. официално не сме се трудили 17 дни - 12 между понеделник и петък, а 5 през уикендите. Повече празнични дни от нас имат само 4 държави. Най-много почиват по празници в Азербайджан - 28 дни, в Казахстан - 21. Най-малко си почиват в Ирландия - само 9 дни, а в Белгия и Люксембург - 10 почивни дни.      \n", "date": "2017.10.25", "title": "България е на трето място по дълга работна седмица"}
{"url": "http://duma.bg/node/154791", "text": "Димитровградската болница \"Св. Екатерина\" ще съди НЗОК заради заработените и неизплатени надлимитни средства, съобщи кметът Иво Димов. Той увери, че общинската администрация ще съдейства на болницата за делото. По думите на управителя д-р Матей Матеев НЗОК дължи на болницата около 150 хил. лв. В същото време около 200 хил. лв. са необходими за изплащане на пълните заплати на персонала. \nЗавчера заетите в болницата заявиха с открито писмо до кмета, Общинския съвет, МЗ, омбудсмана и медиите недоволството си, че от 2015 г. до момента получават процент от трудовите си възнаграждения. Управителят съобщи, че договорът му за управление е изтекъл в края на юли и на 20 октомври е депозирал заявление, че не желае повече да заема поста. Той не отрече, че общината е помагала многократно на болницата, за да бъдат стопени старите й задължения от над 4 млн. лв. до 1,5 млн. лв. \nКметът Иво Димов припомни, че в последните 6 години община Димитровград дала на болницата 1,2 млн. лв. Няма законен начин обаче да даваме средства за заплати, тъй като болницата е търговско дружество, уточни той. От тазгодишния бюджет са изплатени дори повече от заложените 180 000 лв., като предстои и сега да преведем около 20 000 лв., но те няма да достигнат до хората под формата на заплати, посочи кметът. \nПоложението в димитровградската болница не е много по-различно от това на други общински в страната, за съжаление. Ако не се вземат мерки на централно ниво и не се увеличи лимитът, едва ли положението в бъдеще ще е по-различно, коментира той. \n    \n", "date": "2017.10.25", "title": "Кметът на Димитровград се закани болницата да съди НЗОК"}
{"url": "http://duma.bg/node/154792", "text": "Поне за 100 лв. към заплатите на работещите, оставане на класа и на правата на работещите - за това ще настоява КНСБ на планирания за петък протест. Синдикалистите отново ще настояват за догонваща политика по доходите, която в ускорени темпове да доближи българите до средноевропейските нива. Сред исканията им са най-малко 700 лв. за млад висшист, който работи по специалността си, нормално заплащане на извънредния и нощния труд, особено на лекари и медицински персонал. Синдикатът настоява да бъде приет цялостния им пакет от предложения по заплащането на труда, необлагаем минимум до размера на минималната заплата, както и незабавно приемане на законова норма за криминализиране на зачестяващите нарушения на правата на работниците и служителите на сдружаване и колективно договаряне. \n\"Не на безцеремонното орязване на болничните, спрете да злоупотребявате с тях!\", пишат от синдиката. От КНСБ настояват бизнесът да прекрати атаките срещу труда и да приеме, че нарастването на заплатите е без алтернатива, а резервите за растеж на икономиката са другаде, а не в разходите за труд. \n    \n", "date": "2017.10.25", "title": " Достойно заплащане ще иска КНСБ на националния протест в петък"}
{"url": "http://duma.bg/node/154793", "text": "Бойко Борисов даде на заден от анонсираните намерения на правителството, свързани с проектобюджета на Държавното обществено осигуряване. Вчера премиерът обяви, че кабинетът трябва да замрази планираното орязване на обезщетенията за болничните в първите три дни. На заседание на Министерския съвет Борисов каза, че кабинетът ще направи \"последен опит\" да осигури \"контрол на контрола\" върху издаването на фалшиви болнични чрез създаване на специализирана лекарска комисия, която да проверява листовете. \nДУМА припомня, че синдикатите се обявиха срещу плануваното драстично намаляване на парите за болничните, заплащани от работодателите в първите 3 дни - от сегашните 70% на 50%. На заседанието на Надзорния съвет на НОИ в понеделник профсъюзите отхвърлиха проектобюджета на ДОО. Според тях мярката ще ощети съвестните работници, хроничноболните хора и родителите на често боледуващи деца. Работодателите също не одобряват мярката, макар да е в техен интерес, те искат старото положение от 2010 г., когато заплащаха 100% болничния, но само в първия ден. \nВ МС шефът на НОИ Ивайло Иванов мотивира предложението с масовото издаване на фалшиви болнични и с драстичното увеличение на броя им с 60% за последните 6 години. По този начин ще намалим желанието на служителите да ползват болнични, като сливат почивни дни или по друг нетрадиционен начин, обясни Иванов. По думите му броят на болничните е скочил от 1,9 на 3 милиона, а изплащаните от НОИ средства за обезщетенията са достигнали 500 млн. лв. годишно. Той изтъкна, че във Великобритания, Франция, Австрия и почти всички държави, имало период на болничните, в който не се получава възнаграждение от работодателя или държавното осигуряване. Според него България е възприела най-мекия вариант. \n\"Става въпрос за над половин милиард щети. В същото време имаме сигнали и протести на компании, които искат да закриват заводи, например Ихтиман, защото един доктор дава по 200 или 500 болнични листове. В една фирма има 105 000 дни болнични, изплатени от държавата\", коментира вчера Борисов. Според него България е изключително социална държава и всяка рестриктивна мярка създавала проблем. \"Ще направим последен опит, дали с контрол на контрола - да направим специализирана лекарска комисия, които да отиват и да проверяват болничните листове. Ангажирали сме всички сили на полицията да се опитаме, за да не пострадат реално тези, които са болни, заради тези, които мамят\", посочи премиерът. \nСлед заседанието на МС Борисов привика здравния, социалния и финансовия министър, за да обсъдят мерки срещу измамите с болничните. \"Ще се опитаме да вкараме повече регулация със съответния санкционен режим. Ще променим, където е необходимо, наредбите, ще се извършат множество проверки, ще се засили контролът, ще се търси по-строга отговорност от тези, които го вършат. Контролът ще става по линия на НЕЛК и РЗОК, а специализирани лекарски комисии има и сега\", апострофира здравният министър Николай Петров. \"На този етап не можем да отговаряме на темата за 50-те % за първите 3 дни. Това ще бъде тема, предполагам на друг министър\", заинати се той.   \n", "date": "2017.10.25", "title": " Борисов се отметна за орязването на болничните "}
{"url": "http://duma.bg/node/154794", "text": "Тунелът на столичния Лъвов мост в посока жк \"Люлин\" бе временно затворен заради наводнение вчера. Според официално съобщение на Столичната община причината е технически проблем, довел до спиране на помпите, които изпомпват дъждовната вода. Движението се извършваше по кръговото кръстовище над тунела. Проблемът бе отстранен около 11 ч. от екипи на \"Софийска вода\", \"Транспортна инфраструктура\", Столичния инспекторат и Аварийно-спасителното звено към общината.  \nПроблеми заради дъжда имаха вчера и в Стара Загора. Един от главните булеварди в града - \"Славянски\", стана непроходим заради образуването на огромни локви, в които водата достигаше около 50 сантиметра. Десетки автомобили закъсаха във водата. \n   \n", "date": "2017.10.25", "title": " Тунелът на Лъвов мост се наводни заради спрели помпи"}
{"url": "http://duma.bg/node/154795", "text": "Учебници с повече от 64 страници да се издават в две части и учениците да носят в раниците си само тази, която им трябва. Това е било едно от предложенията на представители на Министерството на образованието в отговор на писмената жалба на петокласничката Теодора Божкова. Момичето от столичното 35 училище бе поканено в МОН, след като се оплака, че чантата й тежи 8 кг. На разговора в понеделник е било направено и предложението учебниците с много страници да се издават в две части - например за първия и за втория срок. \nСпоред министър Красимир Вълчев друг вариант е използването на олекотена хартия за сметка на качеството на изданията, както и увеличаване броя на електронните учебници. Експертите на МОН са измерили комплектите и установили, че за първокласника тежестта е 2,7 кг, а в горните класове тя достига 4 кг. Отделно са тетрадките и помагалата. \nТеодора, която изпрати писмото си до Агенцията за закрила на детето заедно с подписите на всичките си съученици, заяви, че е доволна от резултата. Майка й и родителите на останалите деца очакват обещаното да стане реалност.   \n", "date": "2017.10.25", "title": "МОН обмисля учебник над 64 страници да се дели на две части"}
{"url": "http://duma.bg/node/154796", "text": "Общинските съветници от БСП в София Иван Таков и Борис Цветков очакват отговор от столичния кмет Йорданка Фандъкова за компенсаторното залесяване в София. То се налага, когато се секат дървета при строежи и се засягат зелените площи. Според съветниците обаче практиката показва, че голяма част от новозасадените дървета не оцеляват и това може да обезсмисли тази процедура. Затова Таков и Цветков искат информация за колко строежи през 2014 г. и 2015 г. е предвидено компенсаторно залесяване, както и колко дървесни видове са предвидени за засаждане от тези инвеститори и на кои места това вече е извършено. Съветниците питат и при колко от тях се е наложило повторно или следващо засаждане. От отговора на Фандъкова се очаква да стане ясно и колко от компенсаторно засадените дървета към 1 септември 2016 г. са в добро състояние и колко не са се прихванали и са загинали. Данните, които трябва да предостави администрацията на кметицата, вероятно ще са ясни за сесията на Столичния общински съвет в четвъртък.  \n    \n", "date": "2017.10.25", "title": "БСП чака отговор от Фандъкова за залесяването в София"}
