{"url": "http://www.duma.bg/node/167239", "text": "Български производители на алкохол изпращат мостри за участие в един от най-авторитетните международни конкурси за спиртни напитки в света - Spirits Selection by Concours Mondial de Bruxelles. 17-ото издание на надпреварата ще се проведе от 22 до 24 август в Чили, град Ла Серена. Крайният срок за регистрация и изпращане на мостри е 23 юни. \nМострите ще се оценяват от 74 опитни експерти от 23 националности и ще бъдат представени пред изявени имена от сектора - търговци, журналисти, технолози, специалисти от браншови организации. Част от програмата на конкурса тази година ще бъде миксиране на коктейли с български ракии, спечелили медали от миналогодишното издание на надпреварата. Наградените марки алкохол ще получат международна известност и ще бъдат представени на водещи търговски изложения и медийни събития по света. \nВисокоалкохолните напитки се състезават в категориите: уиски, коняк, бренди, ракия, ром, водка, джин, писко, грапа, байжиу и текила и др. За да отличи компаниите, които избират алтернативни начини за производство, за първи път тази година Spirits Selection by Concours Mondial de Bruxelles открива нова категория - био спиртни напитки. \n1200 мостри от 48 страни се бориха за отличие в миналогодишното издание на надпреварата. Състезанието се организира за първи път през 1999 г. като част от най-престижния независим винен конкурс в света - Concours Mondial de Bruxelles. Поради големия интерес от 2003 г. събитието за спиртните напитки се провежда самостоятелно. Последните четири издания се състояха в Мексико (2016), Китай (2015), Бразилия (2014), Тайван (2013). Българските компании спечелиха седем медала - четири златни и три сребърни, на миналогодишното издание на конкурса, който се проведе в Мексико, град Текила. Освен за родната ракия страната ни взе медали и за нетрадиционните за родината ни напитки - водка, джин и текила. Регистрацията за участие в Spirits Selection by Concours Mondial de Bruxelles 2017 се прави на интернет адрес:  \nМострите се изпращат в България на адрес: M&M Militzer & Muench BG Co Ltd., София 1336, ул. \"Андрей Германов\" 11, тел.: +35929845177, email:  . \nТаксата за участие за една мостра е 186 евро, като при повече от 3 мостри от един производител се ползва отстъпка.   \n \t\n", "date": "2018.05.22", "title": "Българска ракия завладява Чили  "}
{"url": "http://www.duma.bg/node/167238", "text": "Диетолози препоръчват да се яде кисело мляко като ордьовър преди всяко хранене, защото то сваля кръвното налягане, предотвратява артрита и нормализира бактериите в храносмилателната система, съобщи \"Дейли мейл\". Дори при хората, които хапват много месо и въглехидрати, киселото мляко ограничава възпаленията, предизвикани от наситените мазнини.  \nУчените от университета на Уисконсин-Медисън са работили със 120 жени в предменопауза. Те са поискали от половината, които били или със затлъстяване, или с нормално тегло, да ядат по 340 грама нискомаслено подсладено кисело мляко дневно. Други 60 трябвало да хапват същото количество продукти без мляко. \nИзследването е поредното, което показва, че ферментиралите млечни продукти като киселото мляко и сиренето имат благотворен ефект върху състоянието на храносмилателната система и ограничават възпаленията. Това противоречи на разпространените препоръки да бъдат избягвани млечните продукти. \n\"Наблюдавахме незабавен ефект, който продължи девет седмици\", каза ръководителят на екипа д-р Брад Болинг. И добави: \"Предполагаме, че с времето той ще се увеличава.\" \nВремето, по което се яде киселото мляко, не е важно, уточниха учените. От ключово значение е да се приемат добри бактерии заедно с нормалната храна. Изследването не поставя и горна граница на приеманото кисело мляко дневно. Учените са се спрели на количество от 340 грама, защото това е половината от препоръчваното за дневна дажба на млечни продукти в САЩ.   \n \t\n", "date": "2018.05.22", "title": "Обявиха киселото мляко за перфектен ордьовър"}
{"url": "http://www.duma.bg/node/167235", "text": "Шотландски учени установиха как навикът за късно лягане може да повлияе негативно на здравето на човек. Изследването е публикувано в научното списание \"The Lancet\", съобщава БГНЕС. Специалистите са анализирали медицинските данни на повече от 90 000 британци на възраст между 37 и 73 години. Било е установено, че дори и незначителни нарушения на циркадните ритми - нашия вътрешен часовник, предизвикани от повишена активност през нощта в сравнение с деня, може да доведат до сериозни психически разстройства. Така е било установено, че при хората, които са най-активни нощно време, рискът от биполярно разстройство бил с 11% по-висок, отколкото при останалите, а депресиите - с 6% повече. Друг негативен ефект, наблюдаван при онези, които не спят нощем, е ниското самочувствие, проблеми със самооценката, самотност и др. \n    \n \t\n", "date": "2018.05.22", "title": "Късното лягане води до депресии"}
{"url": "http://www.duma.bg/node/167270", "text": "Има заявен интерес от няколко инвеститора - Framatom, която е част от холдинга на EDF, френската Areva и китайската CNNC, към втора ядрена централа у нас, каза вчера пред bTV енергийният министър Теменужка Петкова. По тази причина тя е оптимист, че процедурата за избирането на стратегически инвеститор ще бъде успешна. \nПрез миналата седмица правителството внесе в Народното събрание доклад в три възможни варианта за изграждането на АЕЦ \"Белене\". Първият е да не се прави нищо с активите и пасивите на проекта, което означава загуба на 3 млрд. лева, вложени в него. Вторият предвижда продажба на оборудването. Теменужка Петкова каза, че подобни опити вече са правени, но призна, че е почти невъзможно да се случи. Третият вариант е строителство на АЕЦ \"Белене\". Няма как това да стане като държавен проект, защото НЕК няма нужните средства, а и още през 2004 г. беше предвидено да се търси стратегически инвеститор, каза Петкова. \nПри изцяло частен проект за втора ядрена централа ядреният риск остава за България и затова този вариант не е много удачен, посочи още енергийният министър. Най-оптималният вариант е държавата чрез НЕК да участва с апортна вноска на активите - материални и нематериални, и да бъде привлечен стратегически инвеститор. Това ще стане без държавни гаранции и дългосрочни договори за изкупуване на енергията, а надеждата е, че апортната вноска ще даде поне блокираща квота на НЕК в проекта. Петкова обясни още, че вариантът АЕЦ \"Пакш 2\" не е удачен за България, защото той предвижда целеви кредит от Русия, което означава ангажимент на държавата, което се отхвърля у нас.     \n \t\n", "date": "2018.05.22", "title": "Има няколко кандидата за АЕЦ \"Белене\""}
{"url": "http://www.duma.bg/node/167268", "text": "Омбудсманът Мая Манолова ще сезира Комисията за защита на конкуренцията (КЗК) по подозрение за наличие на картелно споразумение в отрасъла на розопроизводството, което по думите й убива конкуренцията и сваля цените. Това съобщи самата Мая Манолова при среща вчера на масива между гр. Сопот и гр. Карлово с местните производители на маслодайна роза, които се оплакаха от ниската цена за изкупуване на продукцията им.  \nСпоред омбудсмана е много притеснителен фактът, че седмици преди активното предаване на розовия цвят и преди кампанията се изяснява каква ще бъде цената, както и обстоятелството, че тя е еднаква за всички дестилерии и розопроизводители, без оглед качеството на розовия цвят.  \n Манолова заяви, че е разговаряла и с ръководството на Националната агенция за приходите да започнат проверки на прекупвачите, които изкупуват на цена под 2 лв., а при установени нарушения да бъдат налагани сериозни санкции. Тя каза, че е крайно време държавата да създаде правила за бранша, като приеме в най-кратки срокове проект на Закон за розата, както и да се намеси срещу вноса на продукти, които замърсяват и компрометират българското розово масло.  По-късно омбудсманът се срещна и с розопроизводителите от община Стрелча, които заплашват с поредна блокада на пътя към гр. Панагюрище.   \n \t\n", "date": "2018.05.22", "title": "Омбудсманът пита КЗК за картел при розоварите"}
{"url": "http://www.duma.bg/node/167271", "text": "Един от водещите британски летищни оператори - \"Манчестър Еърпорт Груп\", проявява интерес към концесията на летище София. Това стана ясно по време на прием на Българо-британската бизнес асоциация (БББА) на тема \"Ролята на летищата в стимулиране на регионалния и икономически растеж\". \"Силно вярваме, че директните полети водят до стимулиране на пътникопотока, растеж в икономиката и входящия и изходящия туризъм. В това отношение София като европейска столица не трябва да разчита на маршрутите на съседните хъб летища, а се нуждае от свои собствени директни маршрутни връзки, които значително ще допринесат за икономическото развитие на региона и страната, както и ще създадат много работни места за жителите на София и съседните населени места\", заяви Греъм Фъргюсън, директор \"Корпоративно развитие\" в \"Манчестър Еърпорт Груп\". \nСпоред експерта летището има потенциала да бъде основният двигател в превръщането на София в едно от най-добрите места в света за живеене, работа и бизнес. Компанията \"Манчестър Еърпорт Груп\" бе спрягана за един от кандидатите при предишната процедура. Именно по настояване на британците правителството удължи срока за подаването на оферти, преди в крайна сметка търгът да бъде прекратен. \nПрез януари транспортният министър Ивайло Московски внесе яснота относно намеренията на правителството да рестартира концесията на летище София. Впоследствие Московски прогнозира, че тя ще започне до края на българското европредседателство.  Концесията на летище София бе спряна от служебното правителство на Огнян Герджиков. В държавния бюджет обаче третият кабинет на Бойко Борисов записа, че до края на 2018 г. ще бъде подписан концесионният договор. Заложеният еднократен приход от евентуалното отдаване на летището на нов оператор е в размер на 480 млн. лева.       \n \t\n", "date": "2018.05.22", "title": " Британци с интерес към концесия на летище София"}
{"url": "http://www.duma.bg/node/167269", "text": "\"Топлофикация София\" е предложила на Комисията за енергийно и водно регулиране (КЕВР) да одобри повишаване цената на парното и топлата вода от юли с около 4%. Това става ясно от думите на ръководителя на дирекция \"Експлоатация\" в столичното дружество инж. Боян Паунов. Ако цената бъде одобрена, тя ще важи за новия регулаторен период, който започва от 1 юли и е до 30 юни 2019 г. През миналата година цените на услугите на столичната топлофикация поскъпнаха с 20%. \n\"Под 4% е предложението за увеличение на цената на топлинната енергия. Сегашното увеличение на цената на газа, което не е ясно окончателно какъв ще бъде размерът, то ще даде отражение вече на предварително зададен модел в КЕВР и единствено регулаторът може да каже каква ще бъде цената\", коментира Паунов. \nКакто вече стана известно, държавното дружество \"Булгаргаз\" предложи поскъпване на цените на едро на синьото гориво с 16% от юли. Поскъпване ще има и на природния газ, парното и топлата вода. Като фактори за това председателят на КЕВР Иван Иванов посочи високите цени на синьото гориво, което България внася, и поскъпването на петрола на международните пазари. Той обаче обясни, че все още е много рано да се направят точните разчети за евентуалното повишение на цените. Както много пъти Иванов е обяснявал, поскъпване от над 5% на газа се отразява в цените на парното.   \n \t\n", "date": "2018.05.22", "title": "Парното в София поскъпва с 4% от юли"}
{"url": "http://www.duma.bg/node/167272", "text": "През първото тримесечие на годината в българската икономика са вложени 180 млн. евро инвестиции, което е с близо 35% по-малко за същия период на миналата година, показват предварителните данни на БНБ. През март от страната са изтекли 140 млн. евро като дялов капитал. Според статистиката инвеститорите, които изтеглят най-големи суми от българския пазар през първото тримесечие, са от Унгария и Италия - съответно 103,8 млн. евро и 43 млн. евро. \nСекторът, който е привлякъл най-много чужди инвестиции, е преработващата промишленост - близо 250 млн. евро през първите три месеца на 2018 г., като година по-рано сумата е била 100 млн. евро. Основен източник на чужди капитали за българската икономика през първото тримесечие е Русия с нетни вложения от 117 млн. евро, като така измества досегашния лидер Великобритания (37,3 млн. евро). Вложенията са под формата на дългови инструменти. На второ място се позиционира Холандия с нетна сума от 64,7 млн. евро, като зад парите вероятно стоят български капитали или средства от други държави предвид либералния данъчен режим на държавата. На трето място е Германия с 57,9 млн. евро инвестиции в страната. \nПриливът на капитали в страната от началото на годината се дължи основно на инвестиции под формата на дългови инструменти. Стойността им надхвърля 320 млн. евро, което е два пъти повече от 2017 г. Най-голяма част от чуждите инвестиции се насочват към преработващата промишленост - цели 248 млн. евро от началото на годината според данните на БНБ. През периода януари - март на 2017 г. сумата възлизаше на 100 млн. евро. Така секторът измества миналогодишния фаворит - търговията, която сега отчита прилив на капитали от 114 млн. евро. \nОт друга страна, инвеститорският интерес към финанси и имоти значително отслабва тази година. Сектор финанси и застраховане е регистрирал отлив на инвестиции в размер на близо 226 млн. евро при 25 млн. през 2017 г. В имотния сектор сметката излиза на плюс с едва 5,6 млн. евро през първите два месеца, което е спад с 82% на годишна база. \n    \n \t\n", "date": "2018.05.22", "title": "Близо 35% спад на чуждите инвестиции "}
{"url": "http://www.duma.bg/node/167237", "text": "Вълнуващото 11-о издание на \"Черешката на тортата\" се завръща в ефира на Nova на 30 май с ударна доза изненади всеки делничен ден от 20.00 ч. Новият сезон на предаването комбинира колоритни участници, свежи рецепти и цветни емоции, а епизодите гарантират ведро настроение и смях на килограм. \nСред участниците в кулинарния многобой между любимите звезди, които ще демонстрират шеф умения, са харизматичната певица и продуцент Веси Бонева, рок идолът Дичо, водещият на \"Семейни войни\" Цветомир Иванов-Цецо, атрактивната Джулиана Гани и др. \nС гледането идва апетитът, твърдят авторите на предаването. Домакините този сезон ще впечатляват гостите си с отношение, артистичност, кулинарни умения и смели изненади. Изпълнението на рецептите и етикета в кухнята зорко ще бъдат следени от водещия шеф Иван Манчев. Надпреварата за титлата \"Най-добър домакин\" е изпълнена с неочаквани изненади и все по-интересни ястия.   \n \t\n", "date": "2018.05.22", "title": "\"Черешката на тортата\" се завръща с 11-и сезон"}
{"url": "http://www.duma.bg/node/167236", "text": "Емблематична китара на Боб Дилън (на снимката) бе продадена в Ню Йорк за 495 000 долара на търг, посветен на \"музикалните икони\". Китарата е Fender Telecaster от 1965 г., принадлежала на китариста на Боб Дилън Робърт Робъртсън. Тя е използвана от Боб Дилън, както и от Ерик Клептън и Джордж Харисън, според аукционната къща. Предварителната оценка на стойността й е между 400 000 и 600 000 долара. Този инструмент е забележителен и с това, че отбелязва прехода на Дилън от фолк изпълнител към песни като \"Like a Rolling Stone\". Сред другите прочути инструменти, продадени на търга, фигурират първата електрическа китара на Джордж Харисън - Hofner Club 40 (за 430 000 долара), Fender Telecaster от розово дърво, изработена за Елвис Пресли през 1968 г. (за 115 200 долара), информира БГНЕС.   \n \t\n", "date": "2018.05.22", "title": "Продадоха на търг китари на музикални икони"}
{"url": "http://www.duma.bg/node/167242", "text": "Провокативния Емил Димов показва отново Фестивалният и конгресен център във Варна. \"169\" е новата рамка на неговата експозиция от сюжети с илюстративни цветни размисли и случки, които авторът излага и разказва с моливи и непривични за традиционния художник инструменти и материали. Изложбата е отзвук и продължение на фестивала \"Нощ на музеите и галериите 2018\", отворена почти денонощно за почитателите на атрактивното и съдържателно изобразително изкуство. Емил Димов е възпитаник на Военноморското училище \"Н.Й. Вапцаров\" във Варна и оттам започва пътят му на човек на морето и изкуството ведно. Първата изложба е в залите на училището, а първите въпроси относно техниката и стила на автора си задават заедно с Койно Койнов - един от най-колоритните художници в морската столица, име, добре познато на варненци със своя проект Училище по българска култура \"Цар Симеон I\" в с. Сладка вода и др. Така наречената \"Пета гимназия\" създава почва и терен за първите рисунки и търсения на момчетата, а впоследствие - в безкрайната морска шир, Емил Димов открива  трайно крайния път към себе си и се стига до това - \"и моряк съм, и художник\".   \n \t\n", "date": "2018.05.22", "title": "Цветни размисли и случки на Емил Димов"}
{"url": "http://www.duma.bg/node/167241", "text": "Световноизвестната цигуларка - българката Катя Попов, първата жена концертмайстор на Холивуд боул оркестра, почина след дълга борба с рака. Всички очаквахме 30 май, когато Катя Попов трябваше да се завърне в родината за концерта \"Синема виолино\" с Оркестъра на Класик ФМ радио в столичната зала \"България\", под диригентската палка на Скот Дън. Наскоро Катя Попов развълнувана сподели в радиоинтервю колко се радва, че ще свири у нас след 28-годишно отсъствие от родната сцена. Катя е родена и израснала в София. Завършила е Музикалното училище, а после Музикалната академия. Продължава обучението си в Парижката консерватория. По-късно се премества в САЩ, където работи в Камерния оркестър на Лос Анджелис и в оркестъра Лонг бийч симфони. Катя има блестяща кариера във Франция и САЩ. Свирила е под диригентската палка на Джон Уилямс, Джон Маучери, Зубин Мета, Сър Саймън Ратъл и др. Партнирала си е с прочути музиканти като Пласидо Доминго, Джошуа Бел, Мерилин Хорн, Глория Естефан, поп групите \"Чикаго\", \"Ърт, уинд енд файър\" и мн. др. Катя Попов свиреше на майсторска цигулка \"Пиетро Гуарнери - Екс Вилхелми\" от 1691 г. Под виртуозното изпълнение на цигуларката този инструмент е запечатал \"гласа\" си в записите на повече от 600 филмови партитури за игрални филми в Лос Анджелис. \n    \n \t\n", "date": "2018.05.22", "title": "Почина цигуларката Катя Попов"}
{"url": "http://www.duma.bg/node/167244", "text": "Оперна България загуби една от най-ярките фигури в музикалния живот на страната - оперната прима Христина Ангелакова. Певица с изключителен талант, велика артистка, покорила с гласа си най-престижните световни оперни сцени, пяла под палката на най-големите диригенти, партнирала си с оперните величия на ХХ век. Изключителна личност със знаково присъствие в обществения и оперния живот на България. Всеотдаен педагог, взискателен ръководител, непримирима срещу несправедливостта и посредствеността, вдъхновен и изпълнен с енергия творец, подкрепящ сърцато младите таланти, както и новите провокативни и нестандартни идеи. Христина Ангелакова бе обичан вокален педагог, който завинаги остана свързан със своите любими и успешни ученици. Отдадена на своята голяма любов - операта, тя неспирно влагаше енергия и талант в различни грандиозни проекти, остави незабравима следа с неуморния си стремеж да утвърждава и да възпитава висока музикална естетика и вкус. Нейната най-голяма гордост и свидна рожба през последните години бе Международният музикален фестивал \"Моцартови празници\" в Правец. Респектираща, обичана, обожавана. Гордост за България! Поклон пред светлата памет на един голям човек и неповторим артист! \nПоклонението ще се състои на 23 май от 10 ч. в централното фоайе на Софийската опера и балет. Опелото е от 12.30 ч. в църквата \"Света София\". Погребението е от 15 ч. на Централните софийски гробища - Алеята на творците. \n    \n \t\n", "date": "2018.05.22", "title": "Напусна ни Христина Ангелакова "}
{"url": "http://www.duma.bg/node/167240", "text": "Галерия \"Структура\" е домакин на \"Двете страни на гравитацията\" - лекция на Симеон Симеонов, днес от 18 ч. в столичния арт салон на ул. \"Кузман Шапкарев\" 9, в контекста на изложбата \"Гравитация\". Авторът ще говори за разбирането си за гравитацията и за опитите си да включи скулптурата в пространствено-временния континиум от 2000 г. насам. Ще разгледа начина, по който разрешава проблемите; ще говори за материалите и средствата, използвани в творческия процес. \n    \n \t\n", "date": "2018.05.22", "title": "Лекция на Симеон Симеонов в галерия \"Структура\""}
{"url": "http://www.duma.bg/node/167243", "text": "Благотворителният концерт \"Ние обичаме България 2018\" в подкрепа на панорамата \"Плевенска епопея 1877 г.\" е днес, 22 май, от 20 ч. в зала \"Арена Армеец\" в София. Със специалното участие на Веселин Маринов, дует \"Ритон\", \"Тоника Домини\", 100 кила, \"СкандаУ\", \"Дийп зоун проджект\", Берковската духова музика, ансамбъл \"Филип Кутев\", Славка Калчева и Поли Паскова. Билетите са по 10 лв.   \n \t\n", "date": "2018.05.22", "title": "Концерт в подкрепа на Плевенската панорама"}
{"url": "http://www.duma.bg/node/167246", "text": "Изложбата \"Буквите на България - aзбука на Европа\" ще бъде открита днес, 22 май, от 17 ч. на оградата на посолството на Република Полша, бул. \"Евлоги и Христо Георгиеви\", съорганизатор на проявата заедно с Полския институт в София и Международното триенале на сценичния плакат. Изявени майстори на плаката (27 чужденци и трима българи) от 20 страни участваха в мащабен проект, иницииран от Международното триенале на сценичния плакат в София и посветен на българската азбука. Резултат от тяхната работа са проектите на 30 български букви. Koлекцията от постери е посветена на България и нейната култура през темата за българската азбука - една от трите писмености на Европа. \nС празник на буквите на открито София ще отбележи Деня на българската просвета, култура и славянска писменост - 24 май. Събитието започва в 17 ч. в парка зад НДК и се организира от Министерството за българското председателство на Съвета на ЕС, Столичната община, Националния дворец на културата и Българското национално радио. Софиянци и гости на столицата ще празнуват Деня на българската просвета с празнична културна програма на открито с изпълнителите вокална група \"Радиодеца\", Оркестърът за народна музика на БНР, Софийският духов оркестър и Биг бендът на БНР. Световноизвестният цигулар Веско Ешкенази ще изпълни химна \"Върви, народе възродени\". Автор на визията на празника е известният художник проф. Божидар Йонов. \nПрочутият тенор Калуди Калудов пристига в Дом \"Витгенщайн\" във Виена, за да поздрави с 24 май българите в Австрия и техните приятели. Калудов ще поднесе солови изпълнения и дуети със съпругата си Ана Дитри-Калудова. Съпроводът на пиано ще бъде от Ермила Швайцер. За първи път ще се изяви хорът към Културно-просветното дружество \"Св. св. Кирил и Методий\" с диригент Божидар Абрашев. За пореден път ще зарадва публиката музикалната емблема на българското присъствие във Виена - Екатерина, Александър и Константин Владигерови. Директорката на БКИ Дом \"Витгенщайн\" доц. д-р Румяна Конева ще открие тържеството, лекторката по български език, литература и култура доц. д-р Бисера Дакова ще произнесе слово, а посланик д-р Иван Сираков ще връчи почетните грамоти от министъра на културата Боил Банов, присъдени на интелектуалци за принос в развитието на българско-австрийските културни взаимоотношения.     \n \t\n", "date": "2018.05.22", "title": " 30 майстори на плаката рисуват българските букви  "}
{"url": "http://www.duma.bg/node/167273", "text": "Върховната административна прокуратура започва мащабна проверка на пътните знаци и маркировка в страната, съобщиха вчера от държавното обвинение. След като през март стана ясно, че над две трети от пешеходните пътеки не отговарят на законовите изисквания и трябва да се коригират, сега ще се инспектира сигнализацията по пътищата. Подобно на случая със \"зебрите\" и тази проверка е с двумесечен срок. Възложена е на АПИ и общинските кметове. \n\"При реализиране на проверката от ВАП се акцентира на наличието и видимостта на пътните знаци и на другите средства за сигнализиране. При установяване на конкретни случаи на ограничаване на възможността за възприемане на пътните знаци, на отделните видове табели и т. н., от посочените оправомощени органи се предприемат мерките, изискуеми от закона. Освен това при проверката е нужно да се установи съответствието на пътната маркировка с нормативните условия, като при отклонения от тях следва спешно да се поднови\", посочват от ВАП. Целта е сигуряване на необходими предпоставки за безопасно и удобно движение по републиканските и общинските пътища, особено в летния период на засилено използване. \nПреди пет месеца главният прокурор Сотир Цацаров възложи на МВР и МРРБ проверка на законността на пешеходните пътеки. Единственият резултат от нея беше нареждането да бъдат премахнати цветните \"зебри\", тъй като не фигурират в нормативната уредба. Редица кметове обаче продължават да протакат изпълнението на указанието.     \n \t\n", "date": "2018.05.22", "title": "Цацаров започва проверки и на пътните знаци"}
{"url": "http://www.duma.bg/node/167274", "text": "Главният архитект на София Здравко Здравков не е викан в прокуратурата заради бъдещия небостъргач в кв. \"Стрелбище\" и е разбрал от медиите, че прокурор от Софийската апелативна прокуратура е образувал наказателно дело срещу него. Казусът стана известен в края на миналата седмица и е заради отказа на Здравков да изпълни съдебно решение и да одобри строежа на небостъргача. \nСтроителната фирма НИКМИ иска да построи 150-метрова сграда в градинка, като през 2009 г. теренът е отреден за озеленяване. В полза на инвеститорите е решение на ВАС, с което задължава Здравков да издаде разрешение, но той отказва. \nВнесли сме в съда искане за обявяване на решението на ВАС за нищожно, каза Здравков по време на отчета си за втората година на поста. Той посочи и че в имота има 61 дървета, които ще трябва да бъдат отсечени, ако в него ще се строи. За това обаче се изисква разрешение от общината. \nЗдравков обяви, че очаква много труден дебат в Столичния общински съвет, когато ще се гласува предложената наредба за преместваемите рекламни обекти в София. Предложението е за сериозно намаляване на местата за реклама в града - витрини, билбордове, брандиране по фасади. Предвижда се и двойно намаляване на времето за поставянето на такива обекти - от 10 на 5 години. Главният архитект каза, че е наясно с критиките от представителите на бизнеса за предложенията, но според него е по-важно градът да не прилича на битпазар.   \n \t\n", "date": "2018.05.22", "title": " Главният архитект на София не е викан в прокуратурата заради небостъргач"}
{"url": "http://www.duma.bg/node/167275", "text": "Врачани блокираха за кратко едното платно на главен път Е-79 в посока Враца-Мездра в неделя вечер. В протеста се включиха над 100 автомобила, които за близо 30 мин. затрудниха движението и в двете ленти на международния път. Акцията бе поредният протест срещу тежкото състояние на болницата в областния град. Хората се заканиха, че ако не се вземат мерки, демонстрацията ще е генерална репетиция за цялостното блокиране на пътя, което ще направят на 1 и 2 юни, когато се очаква за Ботевите тържества във Враца да пристигнат много официални лица. \nПротестиращите настояват всички държавни и общински болници от търговски дружества да бъдат пререгистрирани в лечебни заведения, финансирани от държавата. Хората възнамеряват да представят всичките си искания на президента Румен Радев. Те ще го помолят да сезира Конституционния съд за неспазване на Конституцията в сферата на здравеопазването. \nНад 200 граждани от Ловеч и медици от болницата излязоха отново на протест и блокираха движението по пътя София-Варна в района на пътен възел Абланица. Те настояват държавата да предприеме адекватни мерки за излизане от тежкото финансово състояние на болницата. В края на миналата седмица недоволните пратиха писмо до министъра на здравеопазването и областния управител на Ловеч, в което настояват за сформиране на кризисен щаб, който в 14-дневен срок да определи статута на болницата. Ако искането не бъде изпълнено, на 1 юни лекари от възлови отделения в лечебното заведение ще подадат оставки, което ще блокира работата на ловешката болница. Медиците искат оставката на зам.-министъра на здравеопазването Жени Начева, защото не може да се справи с проблемите на закъсалите лечебни заведения. Те предупреждават, че протестите ще продължат до разрешаването на проблема. \nВчера следобед стана ясно, че дължимите заплати за  периода февруари-април в МБАЛ \"Христо Ботев\" и МБАЛ \"Проф. д-р Параскев Стоянов\" са общо 1 873 113 лв., а премиерът Борисов разпоредил на министрите на финансите и на здравеопазването да предложат механизъм, който да гарантира редовното изплащане на възнагражденията на медицинския персонал в болниците във Враца и в Ловеч, въпреки наложените на лечебните заведения запори от кредиторите им. След анализите на МЗ и МФ, в сряда здравният министър ще предложи на заседанието на кабинета необходимите средства за разплащане на просрочените задължения за възнаграждения и осигуровки, съобщиха от правителствената пресслужба.   \n \t\n", "date": "2018.05.22", "title": "Болниците в Ловеч и Враца продължават с протестите"}
{"url": "http://www.duma.bg/node/167278", "text": "От ГЕРБ нарочиха Таско Ерменков за провокация и го заподозряха в тероризъм и заблуждаване заради статус в социалните мрежи. Както ДУМА писа, народният представител от БСП алармира, че е получил сигнали, според които водата в София е негодна за пиене. Според управляващите с въпросите си за евентуална отровна вода Ерменков е предизвикал сериозна обществена опасност, а твърденията му са поставили в страх и заблуда 2 млн. души. ГЕРБ внесоха в прокуратурата сигнал срещу социалиста. \"Създаването на смут и страх е специална цел на деянието тероризъм. Затова сигналът е по членове 326 и 108а от НК, които касаят именно разпространяването на неверни твърдения с цел тероризъм\", обясни Данаил Кирилов и добави, че по закон наказанието за тероризъм е от 5 до 15 години. Според него главният прокурор може да поиска имунитета на Ерменков. Той не пропусна да наблегне и на \"агентурното му минало\". От ГЕРБ искат депутатската оставка на Ерменков.  \nЗам.-председателят на БСП Кирил Добрев обясни, че казусът ще бъде обсъден днес от ИБ на БСП. Добрев обаче е провел разговор с Ерменков, прочел е и поста, в който има само въпроси. Народният представител уверил, че е бил сезиран от служители в Столичната община и РИОСВ. Добрев е разбрал, че ДАНС и полицията също имат такива сигнали от седмици. \"Работата на един народен представител е да задава въпроси. Ако не бяха такива въпроси, нямаше да разберем, че има проблеми с водата в Хасково и Първомай. Всеки може да иска оставката на когото си поиска\", заяви Добрев. За да се прикрият изборните резултати от вчера, ще се обяви и извънредно положение, ироничен бе той по повод на гербаджийските обвинения за тероризъм.   \n \t\n", "date": "2018.05.22", "title": "ГЕРБ нарочиха Ерменков за тероризъм"}
{"url": "http://www.duma.bg/node/167277", "text": "За 8 октомври е насрочено следващото заседание по делото, в което Бойко Борисов и Корнелия Нинова си разменят обвинения за клевети. Искът на Борисов е за 26 000 лв., а на Нинова - за 30 000 лв.  \nСвидетелски показания вчера дадоха шефът на пресцентъра на ГЕРБ Никола Николов и съветничката на премиера Десислава Замфирова, които обясниха, че лидерът на ГЕРБ се почувствал омерзен и обиден, след като чул от Нинова \"Крадецът вика \"дръжте крадеца\". Шефът на кабинета на лидера на БСП Асен Марков и съветничката й Бояна Бозаджиева пък разказаха за последствията, след като Борисов определи Нинова като \"г-жа Лъжа\" и й приписа членство в СДС, както и епитета \"диктатор\".  \nЗамфирова дори видяла в очите на Борисов \"омерзението\" от думите на Нинова. Според Николов шефът му се засегнал не само защото били отправени обидни думи към него като личност, а и към позицията, която изпълнявал като политически лидер, включително и за името му като бивш главен секретар на МВР и премиер. Пиарът даде назад кой администрира профила на Борисов в интернет и почти се отрече от показанията си по делото на Елена Йончева срещу шефа му, когато призна, че не премиерът пише фейсбук статусите си. \nБозаджиева свидетелства, че Нинова била стъписана, след като я нарекли \"г-жа Лъжа\" в момент, в който се борела за доверието на хората. Пиарката и Марков разказаха как голяма част от предизборните срещи на лидера на БСП преминали в опровержения на клеветите на Борисов. Бозаджиева цитира два случая, в които премиерът използва епитета - в Айтос и в София. На един от записите присъства бившият екоминистър Ивелина Василева,  адвокатите на Борисов поискаха тя да се яви като свидетел и съдът уважи молбата им. \nЕдин от адвокатите на Нинова - Георги Атанасов, коментира, че делото е интересно, защото след него ще стане ясно дали политиците ще спрат да употребяват този \"изразен арсенал\". Според него медиите допълнително \"възпаляват средата\". В коментар защо политиците не си взимат урок от осъдителните дела в подобни казуси, той заяви, че или \"не вдяват за какво става дума, или санкциите са малки, което би могло да се поправи, ако съдът вдигне обезщетенията\".    \n \t\n", "date": "2018.05.22", "title": "На 8 октомври продължава делото на Борисов срещу Нинова"}
{"url": "http://www.duma.bg/node/167279", "text": "Частичните избори в септемврийското село Семчиново бяха спечелени от независимия кандидат Пламен Темелков. Вотът доведе до специфичен казус - до него се стигна, след като ВАС прекрати предсрочно кметския мандат на Темелков заради 4-месечен престой в испански арест с обвинение за сводничество. От края на миналата година той е на свобода под парична гаранция, което му позволи да се кандидатира за кмет и отново да спечели изборите. \nТемелков е получил 666 действителни гласа от 1188 гласували. Опонентът му Димитър Джамов, издигнат от ДПС, събира с 200 гласа по-малко. Джамов смята, че е недопустимо хора като Темелков да бъдат допускани до избори. \nПървия си мандат през 2015 г. осъденият кмет спечели едва с 19 гласа. Местните излязоха на протест и още тогава изразиха съмнения, че има нечисти бизнес дела. Те го заподозряха, че е \"купил\" изборите, и настояха да докаже имотното си състояние, както и с какво се занимава.   \n \t\n", "date": "2018.05.22", "title": "Семчиново си избра кмета под гаранция"}
{"url": "http://www.duma.bg/node/167276", "text": "Многопрофилната болница за активно лечение \"Тутракан\" АД осъди НЗОК по три дела за надлимитна дейност за  март и за декември 2016 г., научи ДУМА от Центъра за защита на правата в здравеопазването. По едното дело НЗОК е осъдена да плати на лечебното заведение 26 793 лв., по другото - 33 815 лв., а по третото - 38 615 лв. НЗОК трябва да поеме и законната лихва за просрочието и всички съдебни разноски. \nВ мотивите на съда пише: \"При извършени и отчетени от изпълнителя случаи, извън случаите на спешна диагностика и лечение на пациенти, на стойност, надвишаваща определената месечна стойност в приложение 2 към договорите с НЗОК, в писменото уведомление до директора на РЗОК, изпълнителят на болнична медицинска помощ посочва причините за допускане извършването на такива хоспитализации\". Това означава, че дори не е необходимо да се аргументира искането, коментират от ЦЗПЗ. Две от трите решения вече са потвърдени от Апелативния съд-Варна, който предстои да се произнесе по жалбата на НЗОК и по третото. \nПрез май и болница \"Св. Марина\" осъди НЗОК за надлимитна дейност за юни 2016 г. на обща стойност 448 390 лв. главница и 20 717,11 лв. лихва за просрочието плюс разноските по делото. Още през юли 2016 г. пловдивската МБАЛ \"Тримонциум\" осъди НЗОК за неизплатена надлимитна дейност за март 2015 г.  \nДУМА припомня, че още в началото на т.г. най-малко 10 болници в страната заведоха съдебни искове срещу касата за неизплатени средства за извършена дейност по лечение на болни. Това стана след окончателното решение на ВАС, което отмени болничните лимити, наложени с решение на Надзорния съвет на НЗОК през 2015 г. Тогава от БЛС призоваха болниците да потърсят правата си в съда. От НЗОК пък обявиха, че решението на ВАС няма правни последици за тях. \nВъпреки съдебните решения миналата седмица Надзорният съвет на НЗОК пак определи лимити на болниците, като ги обвърза с броя легла. От ЦЗПЗ обясняват, че ако дадена болница има 5 легла с III ниво на компетентност, може да отчете 5 болни, но само ако клиничните пътеки, по които са лекувани, отговарят на III ниво на компетентност. Ако пътеката изисква I или II ниво, НЗОК няма да плати лечението. Досега НЗОК  плащаше за всички болни, стига общият им брой да не надхвърля общия брой легла. \nМеждувременно от годишния финансов отчет на НЗОК за 2015 г. стана ясно, че тя е приключила годината с излишък от 13 724 000 лв., докато през същата година е дължала на болниците над 52 млн. лв. за надлимитна дейност.     \n \t\n", "date": "2018.05.22", "title": "МБАЛ \"Тутракан\" осъди три пъти касата за надлимитна дейност "}
{"url": "http://www.duma.bg/node/167286", "text": "Прокуратурата е сезирана за изборни манипулации при изборите за кмет в с. Галиче. Зам.-председателят на БСП   обясни, че председателят на подвижна СИК е прекратил гласуването към 17,30 часа. В протокола обаче записал 20 часа. Председател на комисията е Георги Георгиев, баща на депутат от ГЕРБ. Схемата \"Мама, татко и аз\", която се вихри на национално ниво, вече работи на избори и по малките населени места, коментира Добрев. \nКандидатът на БСП в Галиче Веселин Тушинов е получил 388 гласа и отива на втори тур срещу гербаджията Страхил Стоянов. Тушинов е един от четиримата кандидати за кметове на БСП, които отиват на балотаж. Левицата е първа политическа сила в 4 от петте места, на които е имала номинации.    \n    \n \t\n", "date": "2018.05.22", "title": "Изборни машинации белязаха вота в Галиче  "}
{"url": "http://www.duma.bg/node/167281", "text": "Днес от 10 ч. председателят на БСП Корнелия Нинова ще участва в конференция на тема \"България в общата европейска отбрана\". Дискусията се организира от Центъра за изследване на политиките в сигурността и отбраната и фондация \"Фридрих Еберт\". Конференцията ще се проведе в зала \"Европа\" на парк-хотел \"Москва\". \nОт 15 до 17 часа народният представител от \"БСП за България\" Румен Георгиев и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.     \n \t\n", "date": "2018.05.22", "title": "ПРЕДСТОЯЩО"}
{"url": "http://www.duma.bg/node/167258", "text": "За пръв път тази година 24 май ще бъде отбелязан в Сърбия. Това каза пред журналисти Никола Селакович, генерален секретар на президента Александър Вучич. Той и вицепрезидентът Илияна Йотова положиха венци пред паметника на равноапостолите в Белград. \nПо инициатива на президента Александър Вучич ще бъде предложен проектозакон, с който 24 май от следващата година да бъде включен в списъка на официалните празници. \nВ Сърбия почитат свети Сава като свой най-голям национален просветител. Никола Селакович отбеляза, че ако не са били Кирил и Методий, по думите му, е нямало да има и свети Сава, отделно български и сръбски народ.   \n \t\n", "date": "2018.05.22", "title": "И Сърбия ще празнува 24 май"}
{"url": "http://www.duma.bg/node/167280", "text": "Изборни машинации, в които замесен се оказа Георги Кръстев Георгиев, баща на гербаджийски депутат, белязаха частичния кметски вот във врачанското село Галиче. Още преди официално да е приключил изборният ден, в мрежата се появи протокол от затворена секция, в който обаче като  край на изборния ден е посочен 20.15 ч. Председател на въпросната подвижна секция е бащата на депутата от ГЕРБ Красен Кръстев. \n\"За пореден път имаме нагъл и арогантен случай на газене на изборните правила. Схемата \"Мама, татко и аз\", която се вихри на национално ниво, вече работи на избори и по малките населени места\", коментира казуса зам.-председателят на БСП Кирил Добрев. \"Човекът от голямото \"добрутро\" решава, че към 17.30 часа изборният процес е приключил. Отваря урната, преброява бюлетините и записва гласовете. На протокола записва 20 часа, а час на попълване на протокола - 20.15 часа\", разказа той. Добрев подчерта, че това е грубо нарушение на Изборния кодекс. Затова и в прокуратурата е подаден сигнал срещу бащата на гербаджийския депутат. \nВъв въпросната секция 52 души са упражнили правото си на глас. 44 са подкрепили ГЕРБ, трима БСП, има глас за Патриотите и 4 невалидни бюлетини. За сравнение как тази секция може да е повлияла на изборния ден Добрев цитира резултатите в цяло Галиче - 388 гласа за БСП, 369 - за ГЕРБ, 141 - за Патриотите. \nЗам.-председателят на БСП отбеляза, че секцията, оглавявана от гербаджийския депутат, е подвижна - \"едни хора обикалят други хора, уж с основанието по-лесно да упражнят правото си на глас\". Той призова журналистите да проверят дали в предходни години е имало подобна подвижна секция в Галиче и колко хора са се възползвали от подобна услуга. Той направи паралел между 52-ата избиратели в секцията на Галиче и тези в областен град като Силистра, където в подобна СИК гласуват между 12 до 20 човека, а в Гоце Делчев са 8-9 души. \n\"Галиче е олицетворение как ГЕРБ правят и печелят избори 10 години, но вече с \"нови, иновативни политики\", както казва Мария Габриел. Нови и иновативни политики се прилагат и тестват първо в изборния процес\", възмути се зам.-председателят на БСП.  \nМеждувременно стана ясно, че от петте населени места, в които БСП участва със свои кандидати за кметове, на четири е първа сила и отива на балотаж. Само на две места вторият тур е срещу гербаджийски номинации. Следващата неделя за кметове от левицата се борят Митко Антонов в община Макреш, Костадин Куртев в с. Лясково, Веселин Тушанов в с. Галиче и Николай Димов в с. Беден.   \n \t\n", "date": "2018.05.22", "title": "Изборни машинации белязаха вота в Галиче "}
{"url": "http://www.duma.bg/node/167282", "text": "През последните пет години броят на читалищата в България нараства с 8% до 3321. Това показват данни на Националния статистически институт, който изследва дейността на тези институции веднъж на всеки пет години. \nОсновният брой на читалищата е в селата, а едва 663 са в градовете. Най-много са действащите читалища в област Пловдив, като отново преобладаващо са в селата - 75,8%. Най-малко просветни средища има във Видинско и Габровско. \nРасте и броят на членовете на читалищата - те са над 272 000 души, което е с 14,5 на сто повече от 2012 г. Почти навсякъде има действащи библиотеки, а близо половината предлагат ползване на компютър с достъп до интернет. \nПрез 2017 г. в читалищата се развива разнообразна дейност, отчитат още от НСИ. В областта на музиката групите са над 4600 с 37 000 изяви през годината. Преобладават фолклорното пеене и народните танци. Дейността на читалищата продължава в театрални клубове, по приложни изкуства и изобразително изкуство. \n    \n \t\n", "date": "2018.05.22", "title": "Читалищата се увеличават, интернет - в по-малко от половината"}
{"url": "http://www.duma.bg/node/167247", "text": "МЕЖДУНАРОДЕН ДЕН НА БИОЛОГИЧНОТО РАЗНООБРАЗИЕ. Конвенцията за биологичното разнообразие e отворена за подписване на 5 юни 1992 г. в Рио де Жанейро. Влиза в сила от 29 декември 1993 г. и е решено тази дата да се отбелязва като Международен ден на биологичното разнообразие. През декември 2000 г. Общото събрание на ООН гласува промяна и празникът се отбелязва на 22 май. 1856 - В МОСКВА Е ОТКРИТА ТРЕТЯКОВСКАТА ГАЛЕРИЯ. Днес тя съдържа една от най-големите и значими колекции на руското изобразително изкуство. Галерията разполага с над 130 000 произведения на живописта, графиката и скулптурата. Създадена е от руския търговец и меценат Павел Третяков (1832-1898) със съдействието на брат му Сергей Третяков (1834-1892). От 1856 г. Павел започва да събира художествена колекция, която през 1892 г. дарява на Москва. Галерията била наречена Московска градска галерия на Павел и Сергей Третякови. Тогава колекцията наброявала 1276 картини, 471 рисунки и 10 скулптури на руски творци, а също и 84 картини на чужди майстори. 1906 - БРАТЯТА РАЙТ ПАТЕНТОВАТ ПЪРВАТА \"ЛЕТЯЩА МАШИНА\". Документирано първата машина, която самостоятелно се отделя от земята и прави хоризонтален полет, се нарича \"Флайер\" и е построена в САЩ от братята Орвил и Уилбърт Райт. На 17 декември 1903 г. в 10,35 ч. в Северна Каролина, при мразовит вятър, достигащ 12 м/с, \"Флайър\" прелита във въздуха 12 секунди и изминава 39 м. През този ден братята извършват общо четири полета, най-дългият от които трае 59 сек. с дължина 279 м. \"Флайър\" представлява биплан с общо тегло 340 кг. Двигателят е четиритактов, с мощност 12 к.с. 1947 - САЩ ОТПУСКАТ НА ГЪРЦИЯ И ТУРЦИЯ 400 МЛН. Щ.Д. СЪГЛАСНО ДОКТРИНАТА НА ТРУМАН. Външнополитическата инициатива на Съединените щати цели да възпре разпространението на комунизма в Турция и Гърция. Печелейки подкрепата на Републиканската партия, която е имала мнозинство в Конгреса на САЩ, президентът Хари С. Труман (на снимката) обявява доктрината на 12 март 1947 г. В нея се декларира, че САЩ ще оказват икономическа и военна помощ на Гърция и Турция, за да не се превърнат в сателити на СССР. Някои историци смятат този момент за начало на Студената война. 1984 - УМИРА МИМИ БАЛКАНСКА, ОПЕРНА И ОПЕРЕТНА ПЕВИЦА (Р. 1902 Г.). Специализира пеене в Берлин и Виена. Съоснователка на Кооперативния театър и на Художествения оперен театър в София. Работи в Народната оперета и в Държавния музикален театър в столицата. Сред най-известните й роли са графиня Марица (\"Графиня Марица\" от И. Калман) и Фраскита (\"Фраскита\" от Ф. Лехар). И до днес е една най-популярните оперетни артистки на България.   \n \t\n", "date": "2018.05.22", "title": "Датата"}
{"url": "http://www.duma.bg/node/167284", "text": "Административният съд в Русе даде ход на дело, в което Математическата гимназия \"Баба Тонка\" обжалва решението на Регионалното управление на образованието да съкрати една от паралелките. Поради големия обществен интерес делото беше открито. Заповедта на началничката на Регионалното управление по образованието в Русе Росица Георгиева гласи, че Математическата гимназия \"Баба Тонка\" ще трябва да се лиши от една паралелка и това да е точно с профил \"Математика\". Още в началото на февруари родители, ученици и възпитаници на училището излязоха на протест и опитаха всичко, за да запазят паралелката си. Те пращаха писма до министъра, до омбудсмана, валяха декларации за подкрепа от общественици и организации, но нещата стигнаха до съда. \nПо време на заседанието вчера обаче стана ясно, че делото може да провали приема във всички гимназии в Русе. Съдия Вилияна Върбанова поиска страните да уточнят коя част от тази скандална заповед би трябвало да е на вниманието на съда - цялата или само частта, която засяга Математическата гимназия. \nВ кореспонденцията между училището и институциите има и жалба до националния омбудсман. Мая Манолова изпрати запитване до Регионалното управление защо се стига до парадокса най-доброто училище в града да се налага да намали приема си.  \n    \n \t\n", "date": "2018.05.22", "title": " Съдебно дело заплашва с провал приема в русенските гимназии"}
{"url": "http://www.duma.bg/node/167285", "text": "Повече от половината българи са съгласни с твърдението, че \"не е нужно да си чел много книги, за да живееш добре\". Това показва проучване на \"Галъп интернешънъл\", проведено от 11 до 18 май сред 816 души. С тази теза са съгласни 53% от анкетираните, като почти няма разлика в позицията на млади и стари. Несъгласие изразяват 35 на сто от запитаните, докато 12% нямат мнение. От \"Галъп\" отбелязват, че твърдението звучи двусмислено - то може да е констатация, но може да изразява и съжаление, а дори и одобрение. Точно защото е многозначно, то разкрива достатъчно любопитна обществена картина, коментират социолозите. \nВ навечерието на 24 май от \"Галъп\" са задали и граматически въпрос, целящ да провери познанията за поставяне на пълен член. От агенцията питат как е правилно да се напише \"Магазина се премести\" или \"Магазинът се премести\". Отново точно 53% от анкетираните са дали или налучкали правилния отговор, 16% са заложили на \"магазина\" и пак толкова са си признали, че не знаят. За 15 на сто от запитаните и двата варианта са верни. Социолозите отбелязват, че младите хора отговарят по-често правилно - 61% сред запитаните от 18 до 25 години са дали верния отговор, докато сред възрастните над 66 години този дял е 38%. Хората с по-високо образование отговарят и по-често правилно. \nОт социологическата агенция са решили да питат българите за отношението им към провеждането на абитуриентските балове у нас. Оказва се, че повече от половината от анкетираните не харесват начина, по който се отбелязва завършването на средното образование. Едва 27% на сто харесват наложилите се традиции. Оценката до голяма степен зависи от възрастта, като сред групите между 18 и 25 години и между 26 и 35 години преобладават онези, които харесват начина, по който се провеждат баловете. При най-младите например има близо 70% одобрение. Точно толкова е неодобрението сред анкетираните на повече от 56 години.      \n \t\n", "date": "2018.05.22", "title": " Половината българи не знаят правилото за пълния член "}
{"url": "http://www.duma.bg/node/167283", "text": "Интерпретативно съчинение или есе по темата \"Човекът и вярата\" върху стихотворението \"Вяра\" от Никола Вапцаров писаха вчера 55 000 дванадесетокласници на матурата по български език и литература. Темата е 41-я въпрос и не бе съобщена при започването на изпита заради засилените мерки срещу преписване и изтичане на информация. Останалата част от изпита се състоеше в 40 въпроса със затворени или отворени отговори, разделени в два модула. \nМатурата по български език и литература е задължителна за завършването на средно образование. Резултатите от нея се признават от университети за прием в първи курс. \nОсвен зрелостниците на изпит по български език и литература вчера се явиха и седмокласниците. Те също отговаряха на въпроси и писаха преразказ върху непознат текст - откъс от романа \"Седем хайдути и едно магаре\" на Бранислав Нушич. Към него имаше и дидактическа задача. С оценките от външното оценяване в седми клас се кандидатства за гимназия. \n    \n \t\n", "date": "2018.05.22", "title": "\"Вяра\" на  Вапцаров се падна на матурата по български език"}
{"url": "http://www.duma.bg/node/167248", "text": "Западните Балкани - най-често повтаряното географско и политическо понятие в последно време. Е, мина и замина и това балканско чудо! Сега се питаме каква е равносметката. Какъв е резултатът от упражнението \"Западни Балкани\"? \nПо непредпазливост менторът Борисов стана съавтор на политическа лозанка: \"След силен/ денонощен/ мощен шум/ от тук си тръгва всеки/ с по едно наум...\" \nСпомням си несъвсем цензурен случай. В съседна Югославия падат бомби, за преносителите на които сме дали въздушен коридор. Шепа столичани протестираме пред НС срещу НАТО. Държавен глава беше Петър Стоянов, който затвори фабриката за илюзии у нас. Покрай площада минава сърбин, който смотолеви нещо от рода на \"Вие, бугари, сте прецакани у главо!\" Как така сме и с НАТО, и против НАТО едновременно! \nСега ходатайстваме, искаме да помогнем и на Сърбия, и на останалите съседки да станат част от ЕС и НАТО!? А знаем ли какво мислят народите им? Не ни интересува те искат ли това, защото у нас референдумите са формални. Нещо повече. Неистово се надяваме, че ще омилостивим европейските лидери да бъдат благосклонни. \nАлександър Вучич е притеснен за участието на Сърбия в състезанието. Не го подреждат на заслуженото място. Е, драги, ти ходиш в Москва при Путин на 9 май, защото и за теб няма да има Ден на Европа, ако не е имало Ден на Победата. Не се сърди, ще чакаш. \nЛеко притеснително бе, че на срещата на върха в София преди дни обявиха официално, че участва и президентът на България, но този от предходния мандат. Вероятно \"дубльорът\" повече подхожда на останалите европейски \"велики мъже\", както каза Милен Цветков в неговия телевизионен час. \nПрисъствието на върха на Тереза Мей бе успокоително - когато народът реши и не иска, може да напусне съюза и \"Брекзит\" да стане поощрителна практика... \nКаква е равносметката? Малко ли е европейски лидери да напишат сред личните си пожелания на картонената маса по някоя българска дума от рода на \"Успех\" и \"Сичко най-хубаго\"? Тоя жест щял да е част от бъдеща изложба. \nСега се питаме кога ще се случи всичко това. Кога на практика Западните Балкани ще бъдат приобщени официално към Европа? През 2020 г. ще има подобна среща в Хърватия, после другаде. Значи не по-рано от 2025-а, изчисляват \"гадатели\". \nРано или късно и това ще стане. На ЕС, на НАТО Западните Балкани са им необходими. А както каза в деня на срещата на върха един от протестиращите превозвачи, от малките нищо не зависи, зависи от големите. Каквото кажат Англия, Германия, Франция, това ще стане. Западните Балкани все пак са на изток от Европа. \nКаква е равносметката от акцията \"Западни Балкани\" ли? Има един герой от пиесата \"Сако от велур\" на Станислав Стратиев от \"престъпното ни време\". Той показваше за подобен резултат и равносметка голямата празна тава на сцената пред публиката с репликата: \"Знам, успехите са повече!\"   \n \t\n", "date": "2018.05.22", "title": "На изток от Европа"}
{"url": "http://www.duma.bg/node/167249", "text": "\"Лоената топка\", \"Дамата с камелиите\", \"Невероятните приключения на Тартарен Тарасконски\", \"Мъртви души\", \"В очакване на Годо\" - класически произведения, създадени от Мопасан, Александър Дюма-син, Алфонс Доде, Гогол, Самюъл Бекет, писани в различни епохи, чиито герои са станали нарицателни заради своята изключителност. А ние ги имаме накуп, те са наши съвременници, веселят ни, но и ни натъжават малко всекидневно. \nГероинята на Мопасан Лоената топка, \"преждевременно надебеляла млада жена\", попада в компанията на представители на аристокрацията поради форсмажорни обстоятелства, породени от поредна френско-германска война. Те пътуват с автобус в окупирани от врага земи. Първоначалното високомерие към Лоената топка, известна с лекото си поведение, се стопява, когато тя буквално ги спасява от глад, като споделя провизиите, с които съобразително се е запасила. Тя става \"свой човек\", направо я ухажват, но възниква проблем: германски офицер поставя условие, че автобусът ще продължи пътя си само ако той се възползва от прелестите на Лоената топка. С общи усилия спътниците й я убеждават да отстъпи в името на общия интерес, тя се жертва и за отплата... получава общото презрение. \nСъвсем естествено се налага аналогията със заявената от видна отвсякъде наша сънародничка готовност да се жертва в името на националния интерес на целокупния български народ, като се съгласи да продължи да бъде министър на европредсдателството поне шест месеца след 1 юли, когато изтича срокът, в който Родината ни е началник на Стария континент. Убедени сме, че за разлика от неблагодарните спътници на Мопасановата Лоена топка министърката ще бъде заслужено възнаградена с всенародна обич за тази нейна жертвоготовност. \nВ Маргьорит Готие, куртизанка, главна героиня в романа \"Дамата с камелиите\" на Дюма-син, се влюбва младият Арман Дювал. Тя също се влюбва в новия си обожател и прекратява стария си начин на живот. Намесва се обаче бащата на Арман, който от страх от скандал убеждава Маргьорит да напусне сина му. От мъка ли, от туберкулоза ли тя си отива от този свят. \nЖертва на любовните си политически лутания не стана ли Антон Тодоров? Заглавието на книгата му \"Задкулисието на прехода\" говори само по себе си. Последва през 2013 г. истинският политически сатър \"Шайка: Бойко, Росен, Цецо и другите\". Кой точно е изиграл ролята на Дювал-старши, не е съвсем ясно, но Маргьорит Готие, пардон, Антон Тодоров, се изметна на 180 градуса и се влюби до уши в чистата и непорочна \"Шайка\". Стана неин депутат и дотолкова се увлече в новата си чиста страст, че заплаши журналист с низвержение от телевизионния екран, ако сквернослови с чувствата му. И понеже никое добро не остава ненаказано, Маргьорит трябваше да напусне любовното ложе на Дювал: ГЕРБ се раздели с депутата Тодоров. Но за разлика от госпожица Готие той не бе оставен на улицата да умре от туберкулоза, а пое тежкия кръст да води двучасово телевизионно предаване по ТВ Европа, в което разкрива позорни истини дори за още неродените. \nСледващият ни герой е, както казват литературните критици, двупластов. От една страна, сякаш е бил прототип на един от героите от \"Мъртви души\", от друга - неговото красноречие може да се сравнява единствено с излязлото изпод перото на Самюъл Бекет. Когато се появи на телевизионния екран, а това се случва почти всеки ден, а понякога и два пъти, не изниква ли в съзнанието ви образът на Собакевич: \"Природата не е мъдрувала много при неговото сътворение и не е използвала \"дребните инструменти.\" Просто е дялкала с пълен размах: ударила с брадва веднъж - станал носът; ударила втори път - станали устните; с един голям свредел изчовъркала очите и, без да го огледа, го пуснала на белия свят, като казала: \"Нека живее\". \nА блестящото му красноречие, заради което го оприличават на древния Цицерон, ни радва, както споменахме, дори по два пъти дневно от телевизионния екран. Просто взимаме съвсем напосоки: \"Това, което мога да заявя към това, което говорих преди малко, когато лицето е извършило престъпление, трябва да не приемаме, че лицето е чак толкова болно, за да му променим мярката.\" Или: \"Днес имаме много ясно разграничаване между партиите, формиращи парламентарното мнозинство, и реалната опозиция, която сами виждате как се позиционира, БСП - лява партия, ДПС и със съпричастността и изказванията, които съвпадат като позиции с тези две партии.\" Ето само малък откъс от тирадата на Лъки (не, за съзвучието с \"Цвъки\" не можем да виним Самюъл Бекет) - \"В очакване на Годо\" е писана през 1952 г.): \"Накрая въпреки напредъка в храненето което човекът накратко и на елиминирането на отпадъците слабее, и същевременно не се знае защо поради възхода на физкултурата практикуването на спортове такива такива такива като тенис футбол бягане каране на велосипед плуване езда авиация тенис на трева и на море и във въздуха пеницилинът накратко подновявам същевременно и паралелно...\" - и така повече от три страници без каквито и да било запетаи, точки и др. препинателни знаци. Никой, който не е чел \"В очакване на Годо\", не е загубил нищо, ако редовно гледа по българските телевизии двойника на Лъки. \nИ накрая, за венец - Тартарен. Като ненадминат майстор в стрелбата по каскет го характеризира Алфонс Доде. Тартарен е загубил разсъдъка си от четенето на прекалено много приключенски романи, стрелбата по каскет престава да го задоволява и той тръгва на лов за лъвове в Сахара. Фантазията на този хвалещ се бъбривец и герой на думи е безгранична при описанието на ловните му подвизи. \nЗа разлика от Тартарен, прекалил с приключенските романи, нашият човек е чел само \"Винету\", но богатото му въображение не е пострадало от това. Ту открива газови хъбове край нос Калиакра, ту закрива гьолове в Белене, за да ги открие отново срещу някой и друг милион неустойки, ту не знае нищо за ЧЕЗ и намерението на Гинка да го купи, ту обратното. Няма да ни стигне вестникарската страница да изброим всичките му тартаренщини. Е, няма как да пропуснем, щом става дума за ловни страсти, как се разпореди да се купят свръхлуксозни (и свръхскъпи) джипове, предназначени за ловуване по чукарите, които кой друг да подкара, ако не той. А има и предимство пред героя на Доде да е гледал трийсетина пъти филма \"Кръстника\", та си държи като Марлон Брандо главата артистично, леко килната надясно. Напоследък обаче родината се оказа тясна за фантазията му и се огледа къде навън може да развихри въображение и таланти. И тъй като в Сахара лъвове май не са останали, влезе в ролята на лъв сред европейските и световните лъвове, които редят съдбините на човечеството. Някакви Вашингтоновци ли, Линкълновци ли били създали Съединени американски щати. Ние с ей тези ръчици ще изпипаме такива Съединени балкански щати, че светът ще ахне и няма да си затвори устата от възхищение.   \n \t\n", "date": "2018.05.22", "title": "Тартарен Борисов "}
{"url": "http://www.duma.bg/node/167251", "text": "Въвеждането на контрол върху финансирането на религиите и учебната програма на средните и висшите религиозни училища бе едно от решениятa на Консултативния съвет за национална сигурност при президента Радев от 30 май 2017 г. \nВнесените два законопроекта за изменение и допълнение на Закона за вероизповеданията трасират националните търсения по един свръхчувствителен кръг от проблеми. Мисля, че проблемите около ислямското образование не са точно тези, които се споменават във всекидневното публично политизирано или медийно-хашлашко говорене. \nПървата заповед, оправена към Пророка, е \"ЧЕТИ!\" и за мюсюлманския култ образованието винаги е било централен въпрос. Сегашният български публичен дебат по ислямското образование стартира с няколко подвеждания. Нямало ислямско образование? Не било ясно кой подготвя духовници за мюсюлманското вероизповедание? Че има проблеми, е ясно и разбираемо, но да не се познават социалните и образователните реалности и да се игнорира направеното, не бива. \nПрез 1998 г. Министерският съвет дава съгласие полувисшият ислямски институт да се трансформира във висш институт. Това става с Постановление щ63 на МС от 20 март 1998 г. - ПДИИ е закрит, а на негово място е открит Висшият ислямски институт. Сегашният Висш ислямски институт (ВИИ) е създаден от правителството на Иван Костов, с Разрешение щР-15 на МС от 9 март 1998 г., въз основа на Закона за изповеданията. Регистрацията на института е уредена съгласно изискванията на този закон. Формално е така. Коректният разказ обаче трябва да посочи, че през бурните 1990-1991 г. по инициатива на тогавашния главен мюфтия х. Недим Генджев при правителствата на Андрей Луканов и на Димитър Попов се оформя статутът на три средни (Шумен, Русе, Момчилград) и едно полувисше мюсюлманско учебно заведение в София. Те съществуват и сега. После законотворците решиха да премахнат полувисшето образование и механично институтите да се приравнят на университети. \nПрез 2002 г., когато се приемаше сега действащият закон за вероизповеданията, от администрацията на главния мюфтия бяха обявили, че са опуснали средства за обучение на 1000 ученици в средните и във висшето училище. Така че образователни институции, насочени към подготовката на кадри за ислямското вероизповедание, очевидно има. Сигурно може да се спори доколко са на равнище. \nВ онези времена Министерството на образованието разработи концепция за обучението по религия и конкретна концепция за обучението на мюсюлманските деца по предмета \"Религия-Ислям\" в общообразователните училища - одобрена на 26.06.2002 г. от тогавашния министър на образованието Владимир Атанасов. Тогава българската православна църква официално се обяви срещу обучението по религия в училищата по начина, предлаган от министерството. Недоволството на Светия синод бе някак синхронно подкрепено от Главното мюфтийство и от Католическата църква. Позицията на БПЦ бе учениците от т до Хтт клас да имат задължително по два часа религия на седмица. Предметът трябвало да има няколко избираеми \"профила\" - православие, католицизъм, ислям или друго изповедание, ако има желаещи. \nДнес фактически около 1% от всички български ученици изучават религия в училище. В тази сфера често се лансират неверни и подвеждащи тези и внушения. Наскоро български експерт бе заявил пред чужда медия: \"Докато държавата отказва да подкрепя мюсюлманското си население, така както подкрепя християнските училища, българските мюсюлмани ще търсят религиозно обучение другаде.\" Може да се напише отстрани - \"внимание - подлост!\" Нечестно е българските светски училища да се определят като \"християнски\", на които, естествено, се противопоставят \"мюсюлманските\". Опитите българското единно светско образование да се раздели на религиозна основа проправят път към съвсем друга, неевропейска конструкция на националното ни устройство и вносителите на двата законопроекта трябва да са максимално прецизни.   \nСветското българско образование и преподаването на религиозни знания Приемането в Ислямския институт днес става съгласно Наредба за прием на студенти във ВИИ, утвърдена от главния мюфтия. Успешно завършилите 4-годишния курс на обучение получават образователно-квалификационна степен \"бакалавър\" и придобиват квалификация ислямски теолог. Възпитаниците на ВИИ-София могат да работят като свещенослужители, т. е. като имами, ваизи и мюфтии. Паралелно с това те придобиват и учителска правоспособност. Според законопроектите религиозните общности и институции се задължават да определят за проповядващи духовници български граждани, завършили училищното и висшето си светско и религиозно образование в България. \nЧлен 18 от Всеобщата декларация за правата на човека определя религиозните свободи като право на всеки човек, т. е. те имат всеобщ характер и не подлежат на ограничения. Важно място в каталога на правата на човека заема правото на родителите на религиозно възпитание на децата им. Според проекта на Каракачанов българските граждани могат да извършват богослужебна дейност, когато са завършили образованието си в България или когато чуждата диплома е призната по специален ред у нас. И двата законопроекта предвиждат чужденци да могат да участват в проповеди само ако това е предварително съгласувано с дирекция \"Вероизповедания\". Незапознатият с проблема може да остане с впечатление, че става дума просто за някакво недоверие към \"задграничното образование\". Смисълът на ограничението е друг. Част от ислямските държави, включително и най-заможните, не само не приемат, но и не разбират някои принципи на модерната държава, в която е извършено разграничение на държава от религия. Религиозно обучение в страна, в която се приема, че вярващият трябва да спазва Кораничния закон, а виж - земните закони са без особено значение, е несъвместимо с българския национален правов ред. Мюсюлманските свещеници, както и всички останали граждани се подчиняват на действащото право и съответно носят отговорност при неговото нарушаване. По някакви теологични виждания един мюсюлмански свещеник може да ожени 12-годишно момиче, но по българския закон това е тежко нарушение. Затова обучението по ислямски науки задължително трябва да включва и обучение по българско семейно право. На мюсюлманска сватба ходжата и роднините на младоженците могат да изпълняват всички мюсюлмански обичаи според канона, но не и да извършват нещо, което противоречи на Семейния кодекс. Въпросът може да се проследи и при други правни клонове и закони. Хора, които по 5-6-7 години са изучавали \"ислямски науки\" в условията на ислямска теокрация, просто не могат да се впишат в българската образователна система. Те са готвени за друго общество с други държавноправни принципи. \nВ двата законопроекта се предвижда, че духовните училища от системата на предучилищното и училищното образование могат да се финансират и от държавния бюджет, чрез бюджета на МОН, като размерът на средствата се определя с постановлението за изпълнение на държавния бюджет. \nОсвен това се предвижда дипломите на чуждите духовници от различни конфесии да бъдат признавани от Министерството на образованието и Дирекцията по вероизповеданията при МС - задължение, което по принцип и сега съществува.  Ислямското образование и радикализацията Едно често тиражирано, не съвсем безспорно внушение е, че ислямското образование е инструментът, с който европейските общества могат да се противопоставят на \"радикализацията\". Обикновено се пропуска да се уточни точно каква - \"политически коректни сме!\" Спестява се уточнението \"ислямска\". Естествено, не става дума да се инкриминира една религия, която има един и половина милиарда последователи по света. Но и критичната точка е друга. Спорът не е с Исляма. Спорът е с вижданията на радикалните ислямисти, които виждат в него не религия, а идеология на тероризма и противоправното господство над други хора. С тези възгледи европейските общества са длъжни да се борят. До неотдавна европейските правителства просто не водеха ефективна национална борба с идеите, които вдъхновяват ислямисткия терор. Днес се осъзнава, че ключов фактор в процесите на ислямистката радикализация играят радикалните проповедници. \nВ двата законопроекта се предвижда въвеждането на финансов и образователен ценз за имамите, което щяло да предотврати навлизането на радикалния ислям в България. Бившият главен мюфтия Недим Генджев одобрява идеята. По принцип тези разсъждения трябва да се подкрепят, но с принципното уточнение, че най-сигурното средство за борба с радикализма е не толкова съвестното изучаване на Корана и хадисите, които го тълкуват, а овладяването на европейската хуманитарна, гражданска култура, която се крепи не само на толерантността, но и на волнодумството и скептицизма. \nЗа мен няма съмнение, че бедността и липсата на привлекателни икономически перспективи правят \"ислямското решение\" привлекателно за мнозина младежи - както в Западна Европа, така и у нас. Социалните проблеми обаче възникват и следва да се решават тук, на земята, в нашия материален свят. Те не са \"верски\" по същността си и съответно опитите да бъдат съблазнени младите мюсюлмани с \"религиозното решение\" са обречени в перспектива на стратегически неуспех. \nИслямските теоретици няколко десетилетия търсят отговор на въпроса защо християнските (неверническите) държави напредват, след като примерно преди хиляда години мюсюлманският свят не просто е бил във възход, а е предизвиквал завист у европейците. Мюсюлманският свят, превеждайки от гръцки и латински на арабски и персийски, до голяма степен спаси античното културно наследство, поне текстуалното. В една Андалусия (Южна Испания), в края на съществуването на Кордовския халифат (ХтV в.), има триста публични библиотеки. Мюсюлманите в Близкия изток и в Северна Африка \nвъзприемат философията на самоизолацията имат си свещените книги и Пророка и губят представа за почти всичко останало. Отровна илюзия е днешното българско мюсюлманско вероизповедание да мисли, че като се обособява \"от българите\" или \"от християните\", ще преуспее. Образованието на мюсюлманския духовник следва да е достатъчно широко и \"светските дисциплини\" трябва да са добре застъпени. \nПълноценната интеграция е спасителен път. Затова бе грешка искането да се разделя гражданското обучение по религия (\"култура и цивилизация\") на профили \"християнство\" и \"ислям\". Учениците трябва да се взаимоопознават, включително и в религиозните си различия. А що се отнася до борбата с радикализма, то европейската хуманитарна литература и философия е най- ефективното средство. Давам си сметка, че днешната Европа напоследък изневерява на своите висши ценности - рационализма и Просвещението. Но това е следващ, по-дълъг разговор.            \n \t\n", "date": "2018.05.22", "title": "Спорът за ислямското образование "}
{"url": "http://www.duma.bg/node/167252", "text": "Точно преди 20 години в България стъпи първата верига от хипермаркети. Вероятно вече никой не си спомня зимата на 1998 г., когато огромни опашки се виеха пред първия магазин на \"Метро\" в София на бул. \"Цариградско шосе\". Имаше даже и условие - като влезеш в него, трябва да направиш оборот най-малко от 50 лв. Тези времена отдавна отминаха. През 1991 г. на пазара се появи първата българска верига  \"Фантастико\", следвана от \"Пикадили\", която тръгна от Варна през 1994 г. Вторият чуждестранен инвеститор в сектора беше \"Билла\" през 2000 г., а \"Кауфланд\" стъпи на българския пазар три години по-късно. Постепенно се появиха ЦБА, ПроМаркет, ТМаркет, Карфур, Пени Маркет и Лидл. На пазара на бързооборотните стоки вече има много играчи, конкуренцията е жестока, хората имат възможност да избират, няма дефицит, създадоха се условия за модерна търговия. Но щом стане въпрос за проблемите на  българските производители или за качеството на храните, темата за търговските вериги отново излиза на преден план. Такава е и ситуацията в момента, когато особено актуална е темата за двойните стандарти при качеството на храните в Евросъюза. Признание Щастлива съм, че България е център на дискусията за двойните стандарти в храните. Изумена съм от въпросите на премиера Борисов: кой умник казва, че българското бебе харесва палмово масло и защо се държат така големите търговски вериги в България. Кой мислите, че е умникът, господин премиер? \n Ами Вие. Проверете колко пъти ГЕРБ гласуваха против закона за търговските вериги от 2012 г. досега. С него, видите ли, сме гонели чуждите инвеститори. А ние просто искахме да не увреждат здравето на българския народ с некачествени храни и да не убиват българското производство. Това написа във фейсбук председателят на НС на БСП Корнелия Нинова по повод думи на премиера, казани на форум в София. Тя го призова да провери  дали президентът Плевнелиев не е наложил вето. Наложи. Заради лобизъм в полза на големите. А кой нарочи БСП за антиевропейска партия, защото произнесох изречението: българският народ не е втора ръка в Европа, за да ни продавате втора ръка храна. Вие, господин премиер. Твърде дълго управлявате, за да помните такива подробности. Но ние ги помним. Надявам се и българите също. За пореден път ще внесем същия закон. Чакаме да видим как ще гласувате този път, заяви лидерът на БСП.  \nПроучвания в страни от Източна Европа през последната година откриха  разлики по отношение на състава, вкусовите качества и цените на храните спрямо същите продукти, продавани в Западна Европа. У нас  са правени три такива проучвания през миналата година. Изследвани са общо 114 хранителни продукта от най-масовите, на които са направени 228 проби от Българската агенция по безопасност на храните. Проучванията показват, че при 82% (94 продукта) няма разлики, за останалите са открити разлики в състава и хранителната им стойност, твърди министърът на земеделието Румен Порожанов. Според него при осем от 58 продукта е установена разлика по отношение на вкусовите им качества. Само при един продукт има съществена разлика по отношение на състава му. Най-съществените разлики в състава на продуктите са установени при млякото за малки деца. Българското е с повече палмово масло и растителни мазнини спрямо тези, продавани в западни страни. Другите са при сиренето моцарела, повече саламура и по-малко сирене, както и при детски шоколадов десерт, който се е оказал с по-малко мляко и шоколад у нас спрямо западни страни.  Цени Съществени разлики са установени и по отношение на цените. Над една трета от изследваните храни (43 продукта) у нас са по-скъпи спрямо тези в Западна Европа с между 5 и 116%. Най-съществената разлика е по отношение на детските пюрета и макаронените изделия, близо два пъти по-скъпи у нас спрямо други страни в съюза. \nХранителната индустрия в Европа е най-големият производствен сектор по отношение на оборота, добавената стойност и заетостта според данните на Евростат. Приносът му в европейската икономика е над 1 трилион евро оборот годишно и положително търговско салдо от над 25 млр. евро. Заетите в бранша са над 4,25 милиона заети. В България годишният оборот възлиза на около 5 млрд. евро, сочат данните на НСИ. В Западна Европа потребителите са около 400 млн. души, а в Източна Европа около 100 млн. Заради големия икономически интерес битката с двойния стандарт при храните е трудна, а съпротивата - огромна. Тук разделението не е между гражданите на Западна и Източна Европа, а между големите корпоративни интереси и правата на гражданите. \nКакто е известно, левицата води от дълго време борба за защита на българските производители. Преди три години червените депутати успяха да прокарат промени в Закона за защита на конкуренцията. Те задължиха големите търговски вериги да плащат на производителите в срок от 30 дни. Проектът беше приет от предишния парламент, но президентът Росен Плевнелиев му наложи вето и го върна за ново обсъждане. 42-ото Народно събрание обаче се разпусна и така това не се случи. Затова се наложи 43-парламент да реши проблема. Глоби Бяха въведени солени глоби за търговските вериги. В някои случаи санкциите достигат 10% от годишния оборот на съответния продукт от всички магазини на веригата в страната. Тогава масово производителите се оплакваха, че не им се плаща и по 6 месеца. Годишно търговските вериги правят обороти за милиарди левове, но обявяват загуби всяка година, не публикуват данните за оборота, не си плащат навреме и така нарушават законодателството, коментира тогава Корнелия Нинова. \nС промените в Закона за защита на конкуренцията бе сложен и край на таксите, които търговските вериги налагат на производителите, но срещу които не предоставят нищо - например такса рожден ден или за отваряне на нов магазин. Тогава социалистите преброиха близо 15 вида такси в един договор за доставка. В някои случаи отстъпките, които се искат от българските производители, достигаха 40-50% от цената на продукта. \nМнозинството в този парламент обаче отхвърли предложените от левицата промени в Закона за храните, с които се въвеждаше изискване за присъствие на пазара на български храни. Предвиждаше се измененията да засягат търговски обекти или търговски вериги, които имат годишен оборот над 2 млн. лева. Левицата предлагаше да се въведе минимално изискване за присъствие от стокооборота на български продукти: пресни плодове и зеленчуци - 51%, българско мляко и млечни продукти -  70%, месо и месни продукти -  25%, пилешко месо и продукти - 50%, вино и спиртни напитки  - 75%.  Регулация Според социалистите новата регулация би дала на българските производители равен шанс пред вносителите на хранителни продукти, голяма част от които се произвеждат в страни със значително по-високи субсидии. Измененията предвиждаха още нови изисквания при използването на понятието \"българско\" - само когато за продукта е използвана българска суровина. Мотивът на управляващите бе, че и в сега действащата нормативна уредба са предвидени средства за защита на българските производители от нелоялни търговски практики от страна на търговците на дребно, поради което не е необходимо въвеждането на допълнителни мерки за ограничаване на конкуренцията. Близки до властта анализатори започнаха да прокарват и тезата, че с развитието на международни вериги проследяването на произхода на всяка суровина и материал за крайния продукт става практически невъзможно \nНе е сложно да се прогнозира, че подобни промени трудно ще минат в парламента, не защото не са добри, а защото са предложени от левицата. Освен това се виждат още две неща. Първото е, че те не правят разлика между конкуренция и протекционизъм. Второто е техният двоен стандарт в приказките.  Едно говорят по международните форуми, да не се изложат пред чужденците, а съвсем други ги вършат в българския парламент. \nФирма                Приходи в млн. лв. Кауфланд                1487  Метро                       696  Лидл                        646  Билла                       575  Фантастико               398  Т-Маркет                  155  ЦБА                         109  \nОбемът на пазара на дребно с храни и безалкохолни напитки у нас през 2016 г. се оценява на около 10 млрд. лева. По данни на Euromonitor най-големите играчи на пазара са \"Кауфланд\" с около 13% пазарен дял, \"Метро\" със 7% и \"Лидл\" и \"Билла\" с по 6%. С най-голяма търговска площ е \"Кауфланд\". \"Билла\" обаче има два пъти повече магазини. \"Лидл\" пък се разраства най-бързо. \"Карфур\" и \"Пикадили\" поеха към фалит, \"Билла\" и \"Лидл\" се разраснаха. Анализ на данните за миналата година обаче показва, че средният ръст при веригите за бързооборотни стоки се забавя. През последните 2-3 години от пазара отпаднаха три вериги. Това са дискаунтърът \"Пени маркет\", \"Пикадили\" и \"Карфур\". \nСобственикът на \"Пени\", германската група Реве,  изтегли марката от българския пазар, а обектите й бяха придобити основно от Билла, която също е собственост на Реве. След многократна смяна на собствеността, промяна на концепцията и формата пък от пазара изчезна и веригата \"Пикадили\". Тя беше създадена преди 20 години от варненския бизнесмен Георги Папуров. Той продаде \"Пикадили\" на сръбската група \"Делта макси\", която я продаде на белгийската Delhaize Group. През юни 2014 г. веригата отново смени собствеността си и за кратко стана притежание на \"АП март\" на Ангел Ангелов (част от групата \"Градус\") и Петър Дудоленски. След всяка смяна бизнесът й отслабваше, докато най-накрая изчезна от пазара. Подобна се оказа съдбата и на Карфур. Тя в последните години постепенно губеше позиции и затваряше магазини покрай проблемите в Гърция. Със затварянето на трите компании на пазара се освободиха близо 400 млн. лв. Те очевидно се разпределиха между другите вериги.  \n Преди евроизборите догодина ЕК предложи законодателни промени с цел по-добра защита на потребителите. \"Новата сделка за потребителите\", както я наричат в Брюксел. Амбициозният план на ЕК е промените в няколко директиви да станат факт до края на мандата на този Европарламент - пролетта на 2018 г. \nПредлага се националните органи за защита на потребителите да разполагат с правомощията да налагат ефективни, пропорционални и възпиращи санкции по координиран начин. За широко разпространени нарушения, които засягат потребителите в няколко държави в ЕС, максималната глоба ще бъде 4% от годишния оборот на търговеца във всяка съответна държава членка. ЕК дава право на страните да въвеждат и по-високи максимални глоби. \nНовият търговски механизъм за потребителите ще реши проблема и с разликите в качеството на стоките. Например една и съща марка кафе съдържа по-малко кофеин и повече захар или замразени рибени хапки съдържат различно количество риба в две различни страни, но продуктите са под един и същи бранд и в една и съща опаковка. ЕК приема това за \"заблуждаващо действие\" от страна на търговеца спрямо потребителите. Причината е, че те смятат, че купуват един и същи продукт, без това да е вярно на практика, което създава необосновани продуктови различия в единния пазар. По този повод в съвместния изследователски център на ЕК върви тестване на такива продукти, като първите резултати ще са ясни до края на годината. ЕК се надява след това те да бъдат одобрени от Европейския парламент до края на мандата му - пролетта на 2019 г. и да влязат в сила от 2020 г. \n    \n \t\n", "date": "2018.05.22", "title": "Двоен стандарт в говоренето  "}
{"url": "http://www.duma.bg/node/167260", "text": "Федералната служба за безопасност на Русия разкри екстремистка група, създадена от съветника на депутата на украинския парламент Мустафа Джемилев по указания на издирвания лидер на Меджлиса на кримско-татарския народ (който е забранен в Русия) Рефат Чубаров, съобщи РИА Новости. \nОт ведомството уточниха, че екстремистите са планирали престъпления за сплашване на \"проруски настроените кримски татари и нагнетяване на междунационалното напрежение\" на полуострова. \nГрупата е сформирана в Харков. В нея влизат съветникът на депутата Ерол Велиев, боксьорът А. Стешенко и А. Третяков. \nПрез април Стешенко бе \"разкрит\" при влизане в Крим, където е планирал провокация в навечерието на годишнината от подписването на указа на президента \"За мерките за рехабилитация на арменския, българския, гръцкия, кримско-татарския и немския народ и държавната поддръжка за тяхното възраждане и развитие\". \nОсвен това през януари екстремистите запалиха дома на мюфтията на Крим Емирали Аблаев. При това те използваха бутилки със запалителна смес, информира руската агенция. \nДжемилев в момента е в Торонто и не е открит за коментар. \n    \n \t\n", "date": "2018.05.22", "title": "ФСБ разкри екстремистка група в Крим"}
{"url": "http://www.duma.bg/node/167261", "text": "Обединеното кралство е обвинено в това, че затваря очите си за \"мръсните руски пари\", поставяйки националната сигурност в опасност, съобщи Би Би Си. \nКомисията по външните работи към Камарата на депутатите в британския парламент заяви, че Лондон е използван за прикриване на \"корумпираните активи\" на президента Владимир Путин и неговите съюзници. В обвинението се твърди, че това е \"нормален бизнес\" за Обединеното кралство въпреки отравянето на бившия руски шпионин Сергей Скрипал и неговата дъщеря. \nТова подкопава усилията на Обединеното кралство да се противопостави на целия спектър от офанзивни мерки на президента Путин. \"Летаргичният отговор на Обединеното кралство се приема като доказателство, че не дръзваме да ги спрем, а лондонските пазари подпомагат усилията на Кремъл\", пише председателят на комисията, консерваторът Том Тугендат в \"Сънди таймс\", преди публикуването на доклада. Като пример се посочва, че руският газов гигант \"Газпром\" е бил в състояние да търгува с облигации в Лондон \"дни след опита за убийство\" на Скрипал и дъщеря му. \nДокладът на комисията настоява правителството да покаже \"по-силно политическо лидерство\" по този въпрос, като предприеме редица действия, включително допълнителни санкции срещу \"лица, свързани с Кремъл, затваряне на вратичките в съществуващия режим на санкции и ускоряване на плановете за разкриване на прозрачна корпоративна собственост\". \nМинистърът на сигурността и икономическата престъпност Бен Уолъс каза, че Обединеното кралство е решено да разследва \"мръсните пари\" и прането на пари.  \nГенералният директор на Съвета за международни отношения на Русия Андрей Кортонув заяви: \"Не мисля, че повечето руски пари, които идват в Лондон, се използват, за да обслужват интересите на руската външна политика.\"   \n \t\n", "date": "2018.05.22", "title": "Великобритания ще бори \"мръсните руски пари\""}
{"url": "http://www.duma.bg/node/167250", "text": "Питагор е казал, че \"науката е любов и копнеж за постигане на истината\". Питагор, знаете, е древногръцки математик и философ, създател на религиозно-философската школа на питагорейството. В неговата биография е трудно да се разграничат фактите от легендите. Въпреки научните изследвания той остава една от най-загадъчните личности на античността. Неговите съвременници го смятали за изпратен от Аполон чудотворец, лечител и шаман, посветен във всички тайни... \nНа 17 май т.г. в чудесната зала на Археологическия музей при БАН в столицата имаше вечер за бъдещето. Връчваха се наградите за научни постижения \"Питагор\". Това не са само почести заради плакетите на Вежди Рашидов или онези 4000 до 8000 лева като паричен еквивалент на трудностите и неволите на българската наука и нейните питагорейци на българска земя. Те са предвидени и в Националната стратегия за развитие на научните изследвания до 2030 г. за стимулиране на учените за значими научни постижения и реализация на резултатите от фундаменталните и приложни научни изследвания. Тази вечер залата бе събрала респектиращ академичен състав. Министър Красимир Вълчев  призна, че държавата ни е длъжник на научния си потенциал, не отдава дължимото признание на българските учени, на хората, които посвещават много часове работа и усърдие за общото дело. Не дава и нужните средства, за да инвестира в младите учени и за да се върнат онези, които са напуснали страната ни. Както си му е редът, Вълчев обеща по-голямо финансиране, за да очакваме от науката отговор на проблемите, пред които сме изправени.  \nЗа непосветените, каквито в залата почти нямаше, някои от постиженията на нашите учени звучат неразбираемо, като чудеса от далечни галактики, вън от нашето всекидневие. Но всъщност са все открития, залегнали точно в това всекидневие, където ние се разхождаме като \"малки тела в Слънчевата система\", като звезди, уловени в \"детекторите на гравитационни вълни\", в \"тъмните дупки\", в \"демоничните същества\", в сериозните  търсения за повече здраве в медицинските науки и т.н. Да следваме тази наука, която \"във душите грей\", споделиха някои от наградените. Макар че имената на светила като Стамен Григоров примерно, са забравени като че ли, каза проф. Тодор Танев. Стамен Григоров е български микробиолог и лекар. Той е първият учен, описал бактерията Lactobacillus delbureckii subsp. bulgaricus - микроорганизъм, предизвикващ квасенето на кисело мляко. Роден е в с. Студен извор, Трънско, през 1878 г. Когато открива българската млечна бактерия, един френски учен възкликва: \"Запомнете това име, тепърва ще се оценява стойността на неговото откритие\". Тогава Стамен Григоров е само на 27 години. \"Лакто бактериум булгарикум\" шества по света, в Швейцария има училище на името на Стамен Григоров, в България - не. И надали някой ще оспори мнението на повечето хора в залата, че българската наука трябва да бъде представена в обществото по-добре и да продължи да държи високото равнище на влиятелност в чужбина в различни области. Наградата \"Питагор\" е един от начините за признание и стимул. Но само една награда не стига.       Министерството на образованието и науката връчи за десети път традиционните награди \"Питагор\" за съществен принос в развитието на науката на български учени, научни колективи и организации. Вече 10 години обаче така и не е ясно защо наградите за постижения на български учени бяха назовавани на името на гръцкия мислител, а не примерно на българина енциклопедист д-р Петър Берон.  \nГолямата награда \"Питагор\" за цялостен принос в развитието на науката бе връчена от министър Красимир Вълчев на проф. д-р Екатерина Титянова от СУ \"Св. Кл. Охридски\" - Медицински факултет, и на чл.-кор. проф. Илия Рашков от Института по полимери при БАН. Те получиха статуетка \"Питагор\", грамота и парични суми от по 6000 лв. \nПроф. Титянова е ръководител на клиниката \"Функционална диагностика на нервната система\" във Военномедицинската академия и ръководител на катедра \"Неврология, психиатрия, физиотерапия и рехабилитация, превантивна медицина и обществено здраве\" в МФ на СУ \"Св. Климент Охридски\". Тя е утвърден международен експерт за Централна и Източна Европа в лечението на мозъчни инсулти. \nПроф. Рашков работи в областта на полимерите и полимерните материали, има 8 патента, 44 авторски свидетелства и е бил ръководител и водещ учен в над 50 научни или научно-приложни проекти. \nГолямата награда за млад учен - статуетка \"Питагор\" и 12 000 лв., получи д-р Даниела Донева от Института за ядрени изследвания при БАН. Тя е магистър по астрофизика и звездна астрономия и доктор по физика от Физическия факултет на СУ. Носител е и на Хумболтова стипендия за периода 2012-2015 г. \nОтличието за утвърден учен в областта на природните и инженерните науки, плакет и по 4000 лв. получиха проф. Радостина Стоянова от Института по обща и неорганична химия-БАН и проф. Славка Чолакова от СУ \"Св. Кл. Охридски\". \nПроф. Стоянова е ръководител на лаборатория \"Интерметалиди и интеркалационни материали\". Научните й разработки са свързани с изследвания и търсене на нови икономически изгодни, безвредни и екологично съвместими презаредими батерии. \nПроф. Чолакова е ръководител на катедра Инженерна химия и фармацевтично инженерство към Факултета по химия и фармация на СУ. Публикувала е 24 научни статии в списания с висок фактор на влияние. \n\"Питагор\" за утвърден учен в областта на здравето и медицинските науки, плакет и 8000 лв., получи проф. Здравко Каменов от Медицинския университет-София. Проф. Каменов е ръководител на Катедрата по вътрешни болести, работи в областта на захарния диабет и свързаните с него ендокринни проблеми и диабетни състояния. \nНаградата за утвърден учен в областта на социалните и хуманитарните науки - плакет и 4000 лв., получи проф. Тодор Танев от СУ. Научните му интереси са в сферата на стратегическото управление на обществените процеси. Автор е на 7 монографии и множество научни студии, статии и доклади. Със същата награда за принос в същата област бе награден проф. Иван Младенов от Института за литература при БАН. Той е един от световно признатите специалисти по семиотика и по наследството на Чарлс Пърс. \nПроф. Георги Вайсилов от Факултета по химия и фармация на СУ, бе удостоен с награда за успешен ръководител на международни проекти. Научните интереси на проф. Вайсилов са основно в областта на квантово-химичното моделиране на каталитични системи. През периода 2015-2017 г. е автор на 18 научни публикации с общ импакт фактор 133, една от които е в престижното списание Nature Materials. Проф. Вайсилов е водещ автор в 6 от тези 18 научни статии. \nНаградата за научен колектив с успешна експлоатация и комерсиализация на научните резултати, бе връчена на проф. Павлинка Долашка от Института по органична химия с център по фитохимия при БАН. Проф. Долашка и нейният колектив са доказали антивирусните свойства на нови гликопротеини, изолирани от морски и градински охлюви, срещу репликацията на херпес симплекс вирус тип 1, Епщайн-Бар вирус, полиовирус тип 1, коксаки вирус В1 и респираторен синцитиален вирус. \n\"ВиЕмУеър България\" с управител Диана Стефанова спечели награда \"Питагор\" за фирма с най-много инвестиции в научноизследователска и развойна дейност. \"ВиЕмУеър България\" е софтуерна компания за продукти и услуги за виртуализация. \"Пи Пи Ди България\" ЕООД, с управител Светлана Спасова, също получи наградата за фирма с най-много инвестиции в научноизследователска и развойна дейност в областта на естествените и медицинските услуги. \nНосителят на наградата \"Питагор\" за значим принос на български учен, работещ в чужбина, е проф. Красимир Панайотов от Института по физика на твърдото тяло при БАН. Той е професор в Свободния белгийски университет в Брюксел. \nНа церемонията бе връчена и наградата \"Елзевиер\" за отлични постижения в глобалните научни изследвания за 2018 г. Тази награда се базира на научноизследователско проучване от приблизително над 100 000 изследователски теми, в които българските научни изследвания имат значително въздействие. Отличието получиха проф. Валя Банкова от БАН и Институтът по органична химия с Център по фитохимия на академията. \nНаградата на \"Кларивейт Аналитикс\" за 2018 г. получи проф. Петя Осенова от Факултет славянски филологии на СУ  за отлични постижения и влиятелност в областта на социалните науки. Цели 15% от нейните публикации са сред първите 10 най-цитирани в техните категории. \nТази година висшите училища и научните организации са номинирали 44 свои изявени учени и колективи. Средствата за парични награди \"Питагор\" в размер на общо 80 000 лв. са от програмата на МОН за оценка и развитие на научния потенциал за изграждане на устойчива връзка образование-наука-бизнес и цели развитие на икономика, базирана на знанието за 2018 г. \nЖурито бе от 17 учени, начело с проф. Костадин Костадинов, съветник на министър Вълчев. За първи път борбата в някои категории е била между 12-13 номинирани.  \n    \n \t\n", "date": "2018.05.22", "title": " Само една награда не стига  "}
{"url": "http://www.duma.bg/node/167263", "text": "Дамаск и околностите му са обезопасени \nСирийската армия заяви, че има пълен контрол над столицата Дамаск и нейните околности след изтеглянето на \"Ислямска държава\", което е повратна точка в седемгодишната война. Развитието дойде, след като войници превзеха ключовата южна част в Дамаск от \"Ислямска държава\", се казва в изявлението, включително и палестинския бежански лагер в Ярмук и прилежащия му квартал Хаджар ал-Асвад.  Черна гора вдига ограда по границата с Албания \nВластите в Черна гора разглеждат възможността за построяване на ограда по границата с Албания с цел спиране на нелегалната миграция. През последните години Черна гора е изправена пред сериозен натиск от страна на нелегални мигранти, които се опитват да достигнат до страните от Европейския съюз. Според Черна гора \"албанските власти непрекъснато отказват да приемат обратно мигрантите от Черна гора, които са дошли от тяхна територия, въпреки договора за реадмисия\". Четирима задържани за пребиването на кмета на Солун Бутарис \nГръцката полиция арестува четирима души за побоя над кмета на Солун Янис Бутарис. Сред тях има и едно непълнолетно лице. Вчера бяха задържани две лица - на 36 и 20 години, а днес още двама души, включително и едно 17-годишно момче, съобщиха от полицията. \"Крайнодесните хулигани ще отговарят за своите действия\", написа заместник-министърът на вътрешните работи Николас Тоскас в туитър.  \nЛондон отново разследва телевизия RT \nРегулаторът на медиите във Великобритания Ofcom е започнал още три разследвания срещу руския държавен англоезичен новинарски телевизионен канал RT (Russia Today), за да види дали не е нарушил правилата за безпристрастност в информациите си. Ofcom предупреди преди, че продуцентът на RT \"ТВ новости\" може да загуби правото си да излъчва във Великобритания, след като посочи, че е открил редица случаи на липса на безпристрастност след нападението срещу бившия руски шпионин Сергей Скрипал и дъщеря му Юлия през март.   \n \t\n", "date": "2018.05.22", "title": "Кратки новини"}
{"url": "http://www.duma.bg/node/167264", "text": "Българин е арестуван в събота на железопътната гара \"Сен Шарл\" в Марсилия. Той е обвинен в тероризъм, съобщиха местни медии. \nКметът на Марсилия Жан-Клод Годен каза, че е осуетен атентат, но по случая не е сезиран отделът за борба с тероризма към парижката прокуратура. Гарата е останала затворена за часове. Екип от сапьори са я претърсили. \n48-годишният българин е задържан с електрически материали, които могат да се използват за изработване на взривно устройство. \nСамоличността на задържания е установена и е известна на българските компетентни органи. Посолството ни в Париж информира, че мъжът е арестуван, но към момента няма потвърдена информация той да е подготвял терористичен акт. \nДипломатическата ни мисия съобщи, че заповедта, с която е задържан, е издадена в България. Наложена му е мярка за неотклонение \"Задържане под стража\". \nПо повод ареста на 48-годишния мъж от Дирекция \"Международно оперативно сътрудничество\" - МВР, уточниха, че мъжът е обявен за международно издирване през 2012 г. с Европейска заповед за арест. Заповедта обаче е във връзка с извършен от него опит за убийство през 2010 г. и влязла в сила присъда лишаване от свобода за срок от 6 години.     \n \t\n", "date": "2018.05.22", "title": " Задържаха българин в Марсилия"}
{"url": "http://www.duma.bg/node/167265", "text": "Президентът на САЩ Доналд Тръмп ще поиска в понеделник от министерството на правосъдието да провери дали ФБР е внедрявало свои информатори в щаба на неговата предизборна кампания през 2016 г. \nТова съобщи Си Ен Ен. \nТелевизията се позовава на съобщение в социалната мрежа туитър, написано от самия Доналд Тръмп. \nОсвен това той ще поиска разследване дали ФБР е подслушвало хора от предизборния му екип за политически цели или дали това е направено по искане на хора от администрацията на неговия предшественик Барак Обама. \nИскането на Тръмп става на фона на спекулациите, че Доналд Тръмп е използвал услугите на руски хакери срещу основния си конкурент Хилари Клинтън от Демократическата партия.      \n \t\n", "date": "2018.05.22", "title": " Тръмп погва ФБР за подслушване"}
{"url": "http://www.duma.bg/node/167266", "text": "Лидерът на италианската антимигрантска евроскептична партия \"Лига\" Матео Салвини заяви, че той и неговият основен съперник на изборите Луиджи ди Майо, лидер на антиелитарното „Движение 5 звезди“ са се договорили кого ще предложат за премиер, след като постигнаха споразумение за програмата на бъдещото коалиционно правителство на Италия. \nСлед срещата си с Ди Майо, Салвини каза, че нито един от тях няма да бъде министър-председател и допълни, че двамата ще подадат кандидатура за нов премиер на предстоящата среща с президента на страната Серджо Матарела, но не пожела да съобщи името му. \"Ако Матарела бъде убеден, че нашият кандидат може да осигури солидно мнозинство в парламента, той може да му повери мандата\", допълни лидерът на „Лига“. \nМнозинството италианци ще подкрепят ново правителство на крайнодясната партия \"Лига\" и Движението \"5 звезди\", показва социологическо изследване, публикувано от вестник \"Република\", цитиран от ДПА. \n60% от анкетираните в сондажа, проведен от института \"Демос\", заявяват, че подкрепят подобен кабинет. Само 25% от респондентите са на мнение, че трябва да се проведат нови парламентарни избори. \nДвете италиански партии договориха програма за ново правителство, след като \"Лига\" се съгласи да остави \"Форца Италия\" на бившия премиер Силвио Берлускони извън готвения кабинет. \n\"Република\" пише, че проточилите се преговори са причина мнозинството италианци да желаят да се сложи край на това чакане.     \n \t\n", "date": "2018.05.22", "title": " Италия има кандидат за премиер"}
{"url": "http://www.duma.bg/node/167253", "text": "\n\"Системата трябва да бъде полезна както за гражданите, така и за администрацията, но това очевидно не се желае\" \"Вицепремиерът ще продължава да разтяга въвеждането на е-управление като локум, обещавайки ни, че ако харчим постоянно пари за него, някой ден светлината му ще изгрее и у нас\"  - Г-н Данчев, в средата на януари отправихте питане до вицепремиера Томислав Дончев докъде е стигнало правителството в разработените хоризонтални компоненти на електронното управление и за ускореното им внедряване в администрациите. Има ли отговор и какъв е той? \n- Да, на 19 януари т.г., заедно с колегите ми от ПГ \"БСП за България\" Георги Свиленски и Кристиан Вигенин, се поинтересувахме какво се случва с шумно рекламираното от кабинета електронно управление. В резултат на питането получихме доклад от г-н Дончев. И той обаче, като подобни доклади, съдържаше суха статистика или множество описания, без никаква конкретна информация. И естествено никой не му обърна особено внимание, докато не чух в началото на този месец в телевизионно предаване как г-н Дончев за пореден път се опита да ни убеди в успехите на правителството във въвеждането на е-управление у нас. Той се оправда, че \"е-управлението не е като светването на коледната елха и затова не може да се очаква да стане на някаква конкретна дата следващата година\". \nТова изречение за мен ясно показа, че г-н Дончев ще продължава да разтяга въвеждането на е-управление като локум, обещавайки ни, че ако харчим постоянно пари за него, някой ден светлината му ще изгрее и у нас. \n- Какъв е вашият коментар на написаното в доклада и на изказаното от вицепремиера признание? \n- От бързия прочит на доклада остава впечатлението, че той е един \"откровен поглед\" на постигнатото в електронното управление за последните 10 години. При малко по-внимателен прочит обаче се забелязва, че посочените \"хоризонтални компоненти\" всъщност са готови от 4-5 години, но, просто никога не са работили. С искрена надежда авторът на доклада говори за тези компоненти в бъдеще време и с изрази от вида \"ще бъдат използвани\", \"трябва да\", \"предвижда се\" и т.н. \nЗа описанието на представените 9 \"хоризонтални компонента\" на е-управление, изградени с държавни или европейски средства, са използвани определенията \"информационни\", които показват какво е трябвало да се постигне, но не е, и пожелателни, т.е. какво би трябвало да се случи в бъдеще. Докладът е лишен от обичайния патос на вицепремиера, с който защитава обществото от \"нежелаещата да се реформира администрация\", \"от властващия на гишето чиновник\" и от \"аналоговите политици\". \nВ доклада се твърди, че е създаден портал за достъп до електронни административни услуги. Но, за съжаление, това към момента не се случва. Но в бъдеще към него \"следва\" да се присъединят всички портали на администрациите, предоставящи такива услуги. \nВ доклада на г-н Дончев надлежно е описана и \"система за е-плащане\", която също не се използва. Трябва да отбележим, че подобна услуга се предоставя още по времето когато информация се обменя с хартиени документи. При нея искането за паричен превод от ВиК, енергоснабдяване, ТЕЦ и т.н., се изпраща директно на банката и така се стартира извършването на паричния превод. Сега, при дигитализация на административната дейност, изведнъж се измисля някакъв посредник в лицето на тази абсолютно ненужна \"Система за е-плащане\". При това ние, потребителите, трябва да се регистрираме в нея, за да извършим плащането, трябва да влизаме в нея и да извършваме абсолютно ненужни действия, а след това естествено трябва да минем и през паричния оператор, за да стартираме самия превод. \nПитам се кому ли е нужно това? Отговорът ми може да бъде само и единствено на ГЕРБ, защото така се измисля отделна, макар и ненужна система, за която са прахосани и ще се прахосат още милиони. \nВ една от точките на доклада е показана схема, която с наивността си може да се сравни само с безхаберието на тези, които са поръчвали отделните й, както бе посочено по-горе, неработещи хоризонтални компоненти на електронното управление. Как от отделни сгрешени и неработещи компоненти ще се направи едно работещо цяло? Дали някой не разчита да инвестира много пари зад тази схема? Все въпроси, на които очевидно не се търси адекватен отговор. \n- Кои са основните проблеми, според вас, които не намират решение в предлаганата система на е-управление? \n- Проблемите, за които не се предлага решение, са поне четири. Не е ясно за кого се изгражда електронно управление, как ще бъде реализирано то, и какви средства ще трябва да бъдат отделени за всяка определена администрация. \nНе се предлага решение как ще бъдат принудени генериращите над 80% от административните услуги у нас общински администрации да преминат към съмнителните решения на централно равнище и защо да го правят. \nНяма разчети какви средства от бюджета в бъдеще са необходими, за да бъдат поддържани и развивани съществуващите системи на централно ниво, след като бъде изградена в цялост настоящата визия на правителството за електронно управление. \nИ не на последно място, няма отговор какви ще бъдат последствията от въвеждането на електронно управление за служителите в администрацията на всички нива. \nНяма съмнение, че с решение на Министерския съвет могат да се задължат всички администрации да се регистрират в една или друга бутафорна система. Но със решение не може да се накара системата да започне да работи. Тя трябва да бъде полезна както за гражданите, така и за администрацията ни, но това очевидно не се разбира и не се желае. \n- Управляващото мнозинство в НС категорично отказа да приеме предложението на \"БСП за България\" да се задължи Томислав Дончев да изготви подробен план за изграждане на е-управление.    \n - Да, така е. Планът, за който ние настоявахме, следваше да посочва видовете системи и дейности по тяхното внедряване за всички администрации на централно, областно и общинско ниво. Да даде времева прогноза за дигитализация на административните услуги в реално използваема форма. Да даде пълна схема за финансиране на дейностите по изграждане на е-управление, включваща и дейностите в общинските администрации. \nДалеч по-цинично от всичко, казано дотук, обаче, звучи написаното в т.3 на доклада на г-н Дончев \"Нормативни пречки за използване на хоризонталните компоненти от административните органи\". \"В резултат на направения анализ може да се направи заключение, че за внедряването на хоризонталните компоненти е необходимо действащото законодателство да бъде приведено в съответствие със съществуващата нормативна уредба в областта на е-управлението\". Очевидно е, че вицепремиерът е добре запознат, че представените от него системи реално не работят, но за сметка на това сега отговорността се прехвърля на нормативната уредба. Нима специалистите, които са поръчвали продуктите, разгледани по-горе, не са знаели за проблемите? И, ако се смени нормативната уредба, дали програмите сами ще заработят, или ще трябва да се вложат още неколкостотин милиона? А това са мащабни корупционни планове.     \n \t\n", "date": "2018.05.22", "title": "Шумно рекламираното от ГЕРБ е-управление е мираж"}
{"url": "http://www.duma.bg/node/167267", "text": "Действащият президент на Венецуела Николас Мадуро бе обявен за победител в президентските избори с гласовете на почти 70% от участвалите във вота след преброяване на почти всички гласове, предаде АФП. Президентът социалист събира 67,7% от гласовете срещу 21,2% за основния му съперник Енри Фалкон, който не призна легитимността на вота. По официални данни Мадуро получава 5,8 милиона гласа, а Фалкон - 1,8 милиона. Избирателната активност е достигнала 46,1 процента. На предишните президентски избори през 2015 г. участието на избирателите достигна 80%, напомня Ройтерс. Тогава Николас Мадуро победи с минимална преднина популярния опозиционен политик Енрике Каприлес. След обявяването на резултата привържениците на президента социалист ликуваха и танцуваха около президентския дворец Мирафлорес в центъра на Каракас. \nОпозицията обаче настоява за ново гласуване до края на годината. \n\"Ние не признаваме изборния процес, за нас нямаше избори. Нови избори трябва да бъдат проведени във Венецуела\", заяви Фалкон на пресконференция, като обвини правителството, че е оказало натиск върху избирателите. \nПротивникът на Мадуро посочи директно \"червените точки\" - палатките, издигнати от властващата партия. След като гласуваха в неделя, избирателите се записваха там с надеждата да получат обещаната от президента награда за участието си в изборите. \n\"12 711 червени точки бяха разположени в цялата страна... Там се предполага, че получават (своята част от) 10-те милиона боливара (след като са гласували). Това е 87,6% от 14 хиляди избирателни секции\", добави Фалкон, като отхвърли удължаването на работното време на секциите и гоненето на наблюдатели от някои от тях. \n56-годишният чавист и дисидент Енри Фалкон напуска опозиционната коалиция (MUD), която бойкотира изборите, които нарича \"измама\" от месеци. Другият опозиционен кандидат, евангелисткият пастор Хавиер Бертучи, на 48 г., също призова за ново гласуване. \nНа свой ред Мадуро обвини опозицията в неуважение към венецуелците. \"Такова нещо никога не е имало, кандидатът да не признава резултатите още преди обявяването им... Трябва да се уважава народът на Венецуела\", заяви политикът от президентския дворец. \nМеждувременно САЩ вече обявиха, че не признават изборите във Венецуела за легитимни. Решението на Вашингтон бе подкрепено от Аржентина, Чили и други латиноамерикански страни. \n    \n \t\n", "date": "2018.05.22", "title": "Венецуела отново избра Мадуро "}
{"url": "http://www.duma.bg/node/167262", "text": "Сигурността на енергийните доставки е изключително важна и за България, и за ЕС, затова се надявам нашите правителства да преразгледат възможността за пряка доставка на газ от Русия през Черно море. \nТова заяви президентът Румен Радев в началото на срещата си вчера с руския премиер Дмитрий Медведев в Москва. \"Русия винаги е била стратегически партньор в енергетиката като доставчик на природен газ, нефт и ядрено гориво, като участник в поддръжката и модернизацията на енергийни съоръжения и мощности в България. Сигурността на енергийните доставки е изключително важна и за България, и за ЕС\", подчерта президентът. Той изрази надежда правителствата на двете страни да преразгледат възможността за пряка доставка на газ от Русия през Черно море. \"В течение сте, че имаме възобновяване на проекта за АЕЦ \"Белене\" като тема за дискусии и решения в българското правителство и в парламента, ще бъдете запознати с хода на тези дейности, понеже това съживяване на проекта предполага и руско участие\", изтъкна Румен Радев. \nПрезидентът ни се спря и на изключителната важност за възстановяването на диалога между двете страни на най-високо равнище, защото според него той е бил прекъснат от много години. \"Нашите две държави имат едно огромно предимство, нашите отношения не се базират само и единствено на икономически интерес. Свързани са с дълбоки исторически, духовни и културни връзки. Русия винаги е била важен търговско-икономически партньор.  \nВече след срещата с Дмитрий Медведев той сподели пред журналисти: \"В последните седмици българското правителство излезе от летаргията по отношение на Русия\". Той посочи проекта \"Белене\", отбеляза и посещението на министъра на енергетиката Петкова в Сочи, което според него е похвално, но недостатъчно. \nПрезидентът Радев открои като проблем лицензионния режим за производство на военна техника, въоръжение и резервни части по спогодба между НРБ и СССР. По думите му той откровено обяснил на Медведев, че България има своите определени интереси и \"българският военнопромишлен комплекс е важна част от българската икономика\". \"Има изисквания на руската страна, които са неприемливи за нас, и България трябва да отстоява своите интереси\", подчерта Румен Радев. Като пример той открои претенцията България предварително да съгласува с руската страна продажбата на произведена у нас военна техника и въоръжение в други държави. \"Това за нас е неприемливо.  Много ясно го обясних на премиера Медведев\", каза Радев и добави, че решението на проблема трябва да се търси в диалог.  \nВъпроса за преки доставки на руски газ Румен Радев засегна и в интервюто за в. \"Коммерсант\". \"Що се отнася до доставките на газ от Русия, то аз мисля, че България се нуждае от преки доставки на руски газ през Черно море. Да го наречем \"Български поток\". Както за Русия, така и за България логичният избор за разширяване на доставките на руски природен газ в Европа е пътят през българска територия. Затова в наш общ интерес е да получим пряк излаз на руския газ на Българското черноморско крайбрежие\", отбеляза Радев. Той добави, че България като газоразпределителен център има такова предимство, каквото е вече изградената и действаща газопреносна система, съединяваща страната с другите държави от Централна Европа. Страната също планира да увеличи транзитираните обеми с подкрепата на ЕС.  \nПо думите му България не може да закупи допълнително от Русия изтребители МиГ, тъй като според утвърдените от българското правителство изисквания самолетите трябва да са произведени и да са на въоръжение поне в една страна членка на НАТО или Европейския съюз (ЕС). Това изискване е логично от гледна точка на съюзническите задължения на България, \"така че нека бъдем реалисти - покупката на допълнителни изтребители МиГ е невъзможна\", посочва Радев. В същото време държавният ни глава заяви, че е необходимо да се осигури своевременна техническа поддръжка на изтребителите МиГ-29, с която страната ни продължава да охранява въздушното си пространство, макар да е в НАТО.  \nВ интервюто Радев съобщава още, че отново ще покани руския президент Владимир Путин да посети България през 2018 г. Покана ще бъде потвърдена днес в Сочи, където той ще бъде приет от Путин. Радев изразява увереност, че \"такава визита в близко време ще създаде благоприятни условия за задълбочаване и разширяване на двустранното сътрудничество\".   \n \t\n", "date": "2018.05.22", "title": "Радев лансира идеята \"Български поток\"  "}
