{"url": "http://www.novinite.bg/articles/154819/KZP-preduprejdava-za-povishen-risk-ot-iztochvane-na-karti-po-praznicite", "text": "През празничните дни клоновете на банките са затворени и хората обикновено прибягват до теглене на пари от банкомати илиразплащане с карти в магазините. В случай на неуспешен опит за теглене от АТМ устройство, но отчетени и неотменени трансакции, както и при установено неправомерно източване на средства от сметката съществуват механизми за възстановяване на сумите, напомня Комисията за защита на потребителите (КЗП). Ако на екрана на банкомата се появи надпис, че трансакцията е неуспешна и не може да бъде извършена в момента, а парите са отчетени като изтеглени, веднага се обадете в кол центъра на банката, която е издала картата ви. В случай, че не успеете да се свържете, в първия работен ден посетете най-близкия клон на банката и подайте възражение. В 14-дневен срок следва да получите отговор. Ако той не ви удовлетворява, можете да се обърнете за съдействие към функциониращата към КЗП Помирителна комисия за платежни спорове. При тегленето по време на празници има по-голям риск и от кражби, тъй като се ползват външни банкомати. Точно в такива периоди е най-вероятно да бъдат поставени скимиращи устройства, които могат да копират данните от картата ви и да откраднат ПИН кода. Това са и едни от най-честите измами с пластики, според специалисти.", "date": "2017.12.25", "title": "КЗП предупреждава за повишен риск от източване на карти по празниците"}
{"url": "http://www.novinite.bg/articles/154831/Kitaj-zasilva-voennoto-si-prisastvie-v-Yujnokitajsko-more", "text": "Китай е засилил тази година военното си присъствие в Южнокитайско море, посочва доклад, публикуван днес от китайски вестници, в който се говори и за ядреноенергиен проект в този воден басейн, където имат териториални претенции няколко страни, предаде БНТ.Сред проектите, започнати тази година на контролираните от Китай архипелази, фигурират изграждането на \"голям радар\" и подземни складови помещения, се казва в доклада, публикуван на сайт, контролиран от в. \"Женмин жибао\", официоз на Китайската комунистическа партия.През изминаващата година проектите, по които е започната работа, покриват площ от не по-малко от 290 квадратни километра. За ускоряване на работата по облагородяване на островите Пекин е изпратил огромна драга, наречена в доклада \"магическа строителка на острови\", а \"плаваща атомна платформа\" ще осигурява електричество.Китай претендира за почти цялото Южнокитайско море, но териториални претенции там имат още Виетнам, Филипините, Малайзия, Бруней и Тайван. Китайското правителство изгражда през последните години изкуствени острови за цивилни и военни цели в района на Параселските острови и архипелага Спратли, отбелязва Франс прес.", "date": "2017.12.25", "title": "Китай засилва военното си присъствие в Южнокитайско море"}
{"url": "http://www.novinite.bg/articles/154832/Tramp-pozdravi-s-Rojdestvo-amerikanski-voennoslujeshti-po-sveta", "text": "Президентът на САЩ Доналд Тръмп поздрави по повод Рождество Христово американските военнослужещи по света, предаде Дарик. От имението си във Флорида, където прекарва коледните празници, Тръмп говори чрез видеоконферетна връзка на Бъдни вечер с военни от сухопътните, военноморските, военновъздушните сили и от морските пехотинци, както и с членове на бреговата охрана, разположени в Катар, Кувейт и в Гуантанамо в Куба.Той каза на военните, че американците са им благодарни, на тях и на техните семейства, и ги нарече най-страхотните хора на земята. Тръмп отново похвали бреговата охрана, че е спасила хиляди хора през серията от смъртоносни бури, връхлетели САЩ по-рано тази година.Президентът също помоли Бог да бди над военнослужещите и над техните семейства. Тръмп и съпругата му Мелания отбелязаха Рождество Христово, като присъстваха на литургия в епископалната църква на Палм Бийч в щата Флорида, предаде АП.", "date": "2017.12.25", "title": "Тръмп поздрави с Рождество американски военнослужещи по света"}
{"url": "http://www.novinite.bg/articles/154833/Rodni-polyarnici-posreshtat-Badni-vecher", "text": "В навечерието на Бъдни вечер с малкото ветроходно корабче \"Аустралис\" втората група родни полярници, състояща се от 9 души, при много силен вятър и 4 метрови вълни достигна българския бряг на о-в Ливингстън. Това съобщи проф. Христо Пимпирев, председател на Управителния съвет на Българския антарктически институт.Огромни ледени блокове затрудниха достъпа до плажа. Логистичен екип, пристигнал преди месец на полярната ни база \"Св. Климент Охридски\" с малка надуваема лодка, пренесе багажа, главно хранителни продукти и научна екипировка.В момента в българската база се намират 18 души. Те посрещнаха Бъдни вечер според българските традиции с трапеза със седем постни ястия - пълнени чушки, сърми, боб, ошав, зелева салата, ябълков сладкиш и питка с пара. Тя се падна не геофизика Васил Гурев. За добро настроение имаше изпълнения с китара и акордеон, разбира се и коледари.Днес на светлия християнски празник Коледа, двамата именници, проф. Христо Пимпирев и Христо Михайловски приемат поздравления, а са и дежурни в кухнята.", "date": "2017.12.25", "title": "Родни полярници посрещат Бъдни вечер"}
{"url": "http://www.novinite.bg/articles/154821/Dobrovolcite-v-NORAD-priemat-140-000-telefonni-povikvaniya-za-Dyado-Koleda", "text": "Специалистите от Обединеното командване за аерокосмическа отбрана на Северна Америка НОРАД започнаха проследяването на полета на впряга с шейната на Дядо Коледа, съобщи сайтът на ведомството nordsanta.com.Тук се предлагат информации за Веселия старец на осем езика - английски, френски, испански, немски, италиански, португалски, японски и китайски. Посетителите на сайта могат да се информират къде живее Дядо Коледа, да получат подробности за вълшебната му шейна и елени, да видят актуалната температура на Северния полюс и да узнаят много други полезни неща, предаде Дарик.Всяка година на 24 декември 500 доброволци от НОРАД отговарят на телефонни повиквания и на електронни писма на деца и възрастни от цял свят за придвижването в реално време на Добрия старец. Сайтът на военните се посещава ежегодно от около 9 милиона потребители от над 200 страни по света. Доброволците приемат 140 000 телефонни повиквания, свързани с Дядо Коледа. Традиционно НОРАД започва да следи впряга му на 24 декември.", "date": "2017.12.25", "title": "Доброволците в НОРАД приемат 140 000 телефонни повиквания за Дядо Коледа"}
{"url": "http://www.novinite.bg/articles/154835/Srutvane-na-kamani-v-avstrijskata-provinciya", "text": "Повече от стотина души са отцепени от света след срутване на камъни в австрийската провинция Тирол, информира Агенция APA, цитирана от Агенция \"Фокус\". След няколко огледа по въздух е установено, че е блокиран достъпът до две населени места в района на произшествието.Все още има опасност от свличане на каменни маси, поради което аварийните маршрути са достъпни само за превозни средства със специален режим на движение, уточняват властите.", "date": "2017.12.25", "title": "Срутване на камъни в австрийската провинция"}
{"url": "http://www.novinite.bg/articles/154836/Polugola-feministka-se-opita-da-vzeme-statuya-na-Iisus-ot-Vatikana", "text": "Полугола феминистка се опита да вземе статуя на бебето Иисус от площад \"Свети Петър\" във Ватикана, съобщава \"Ройтерс\".Жената е скочила над предпазните ограждения и се е втурнала с викове: \"Бог е жена\". Същяит лозунг е бил изписан и на гърба ѝ.Полицай от Ватикана е успял да я спре и е задържана. Тя е идентифицирана като Алиса Виноградова е целта на тяхната група, основана в Украйна, е \"пълна победа над патриархата\".По-рано на Бъдни вечер, друга активистка е успяла да се снима пред статуите с хаштаг \"Аз също\" и лозунга \"нападната от църквата\".", "date": "2017.12.25", "title": "Полугола феминистка се опита да вземе статуя на Иисус от Ватикана"}
{"url": "http://www.novinite.bg/articles/154815/Zatoplyaneto-prodaljava", "text": "В нощта на Рождество Христово северозападният вятър отслабна, а облачността над много райони ще намалее до предимно ясно време. Минималните температури сутринта ще бъдат между 0 и 5 градуса. През празничния денще е предимно слънчево, след обяд с временни увеличения на облачността. Ще духа слаб до умерен вятър от запад. Дневните температури ще се повишат още и максималните ще бъдат между 11 и 16 градуса.Атмосферното налягане е и ще се задържи малко по-високо от средното за декември.Над планините ще бъде предимно слънчево. Ще духа умерен, по билата и временно силен северозападен вятър. Максимална температура на височина 1200 метра около 9 градуса, на 2000 метра – около 3.Над Черноморието ще бъде предимно слънчево. Ще духа слаб до умерен западен вятър. Максимални температури на въздуха ще са 12-13 градуса. Температурата на морската вода е 7-9. Вълнението на морето ще бъде 1-2 бала.", "date": "2017.12.25", "title": "Затоплянето  продължава"}
{"url": "http://www.novinite.bg/articles/154817/Chestito-Rojdestvo-Hristovo", "text": "На 25 декември празнуваме Коледа, позната като Рождество Христово, Божик или Божич. Това е един от най-големите църковни празници в християнския свят.Празникът започва в първите часове на 25 декември. Той е своеобразно продължение на Бъдни вечер. На него християните честват рождението на Сина Божий Иисус Христос.Според Евангелието Христос се ражда в пещера в град Витлеем, провинция Юдея. В момента на рождеството в небето пламва необикновена светлина и ангел възвестява, че на света е дошъл Спасителят. Витлеемските пастири са първите хора, които се покланят на Бога-Син. Почитат го и трима източни царе, доведени на мястото от изгрялата над небето звезда. Следвайки обичаите на времето, царете подаряват злато, ливан и смирна.Православните християни честват Рождество Христово наравно тържествено с Великден. При католиците и протестантите Рождество е най-почитаният празник. Рождество Христово е един от 20-те църковни празници в България. Отбелязва се на 25 декември (по григорианския и новоюлианския календар), на 6 януари от арменската църква и на 7 януари (по юлианския календар).В България е официален празник с решение на 9-ото Народно събрание от 28 март 1990 г. В предимно християнските страни Коледа е икономически най-значимият празник в годината, а се отбелязва като светски празник и в много страни с малко християнско население. Свързва се с размяна на подаръци в семейството, както и с подаръци от Дядо Коледа и други митични персонажи.Според повечето историци първото празнуване на Рождество Христово се е състояло в Рим през 336 г. сл. Хр.Наименованието Коледа идва от римските празници Календи, посветени на зимното слънцестоене (от думата \"календе\"). До IV век в Календара на православната църква няма празник, посветен на рождеството на Христос. Празнува се възкресението и възвръщането му в небето и неговото кръщение. Разделянето на двата празника става едва в IV-V в. под влияние на древните езически вярвания.Именно в дните между 17 и 23 декември представителите на старата вяра в Рим чествали бог Сатурн, а на 25 декември римляните славели слънцето и победата му над тъмнината. Календарните обреди у славяните са свързани със започването на годината, със слънчевия кръговрат през декември. С все по-широкото разпространение на християнската религия, раждането на слънчевия Бог било свързано със символичното име-определение, дадено на Христос като \"слънце на правдата\".През ХХ век българите прибавят към коледната обредност още един елемент, привнесен от Западна Европа - сияещата елха. Христос идва на земята, за да освети хората и тяхното царство. С идването си той донася частица от светостта на небесния мир - красивото, отрупано с плод Райско дърво. Затова елхата се отрупва с фигурки на ангелчета, Дядо Коледа, гирлянди, топчици, свещички, символизиращи Христовата същност (светлината, знанието, чистотата, истината).Народната традиция е свързана с обичая коледуване. Основни участници са момци в предженитбена възраст. Подготовката им започва от Игнажден. Тогава разучават коледните песни, създават се коледарските групи, определя се водачът на групата, който е по-възрастен и женен.Облечените празнично коледари са с накичени с китки калпаци, а в ръцете си носят \"шарени тояги\". Времето за коледуване е строго определено от традицията - от полунощ до изгрев слънце на Коледа. В народните представи тогава се появяват караконджоли, вампири, таласъми и др. свръхестествени същества. Коледарите със своите песни имат силата да ги прогонят.Обикновено групите от коледари се състоят от старец, баба, трохобер, гайдар и четници певци. Старецът и бабата разсмиват, трохоберът събира даровете, гайдарът свири, четниците пеят. В някои райони коледарите се правят на котараци, мяукат и известяват за пристигането си. Момците коледари са облечени празнично, като за голям студ, какъвто обикновено е, с калпаци, окичени с наниз пуканки и китка от чемшир, с геги в ръце.Навсякъде по къщите ги чакат с радост, освен ако мъка някоя, смърт или болест не са сполетели дома. От полунощ до сутринта коледарите обикалят домовете, пеят коледни песни с пожелания за здраве, щастие в семейството и богата реколта, а домакините ги даряват с коледарски кравай. Първо се тръгва от къщата на най-личния човек в селището - кмета, попа,  даскала.Домакинът посреща коледарите с кравай и забодена в него пара. Домакинята дава сито с пшеница, което коледарите ръсят из къщата, за да се народи през идващата година. На някои места, ако в къщата има мома за женене, тя приготвя специален писан кравай за любимия си. После всички писани краваи се излагат на обществено място, за да се оценят кой колко струва и да ги откупят с наддаване. Всеки момък откупува кравая на момичето си. Пеят се песни за всеки от семейството - от най-възрастния (както по старшинство, така и по уважение) до най-малкия.На Коледа всички ходят на църква. Прави се традиционното общоселско хоро. По традиция Коледа се празнува в нашата страна 3 дни. Според народните вярвания, ако вземеш сол на заем по Коледа и не я върнеш, ще те болят очите. Ако ти писне ухото на Коледа, означава, че ангел небесен е минал край теб. Затова трябва да се прекръстиш три пъти и каквото си намислиш ще се сбъдне.На Рождество Христово свършват постите и обядът е блажен и много богат. На него задължително се поднася баница с най-различни плънки - месо, зеле, гъби, праз, тиква и др. Основните ястия през този и следващите са приготвени от свинско месо.На Коледа се коли прасе. Трапезата не се вдига цял ден. Пепелта се пази през всичките дни от Игнажден до Йордановден, а после се събира и служи за лек на различни болести през цялата година. Когато домакинът стане от трапезата, ходи приведен, за да са така приведени до земята и отрупани с плод клоните на дърветата. На плодните дръвчета се връзва слама, за да раждат.На Коледната трапеза могат да се видят хлябове и питки с различни форми и шарки, които също са свързани с големия празник, а са и възпети в песните на коледарите. Много от тях според старите традиции са с формата на различни селскостопански сечива, с които се обработва земята, за да се роди житото, или върху тях са изрисувани и обозначени селските сечива, занаяти, покъщнина, домашни животни, без които животът в селото е немислим.Някои от тези важни за семейството фигури са очертани с орехови ядки, с ябълкови резени, други са оцветени, съобразно вкуса и въображението на стопанката. Освен тях се омесват и изпичат краваи или малки питки с кръстове, които се дават на коледарите, когато запеят на пътната врата. Върху някои от тях се поставя и по една паричка - символ на благоденствие и богатство.Според най-старите традиции, брашното за тези религиозни хлябове или питки се пресява три пъти, за да стане \"копринено\", както се пее за него, а водата, с която се замесва, трябва да бъде донесена в бяло менче от девойка или млада булка в къщата, която още не е раждала.На Коледа именният си ден празнуват Емил, Ицо, Ичо, Младен, Радомир, Радомира, Радослав, Радослава, Радостин, Радостина, Христалина, Христо, Христи, Христин, Христина, Христофор, Кристин, Кристина,Кристиан, Кристиана и др.", "date": "2017.12.25", "title": "Честито Рождество Христово!"}
{"url": "http://www.novinite.bg/articles/154826/Shest-jertvi-na-samoubijstven-atentat-v-Kabul", "text": " близо до комплекса на афганистанското разузнаване в столицата Кабул, предава БГНЕС. Отговорност за кървавия атентат пое ИДИЛ. Джихадистът е нанесъл удара си, когато служителите на Националната дирекция за сигурност (НДС) са пристигали на работа. Припомняме, че миналата седмица екстремистите от ИДИЛ нападнаха център за обучение на НДС.Говорител на дирекцията съобщи пред АФП, че жертвите са били в автомобил, до който терористът се е взривил. Освен убитите има и трима ранени. Тази информация бе потвърдена от говорител на афганистанското МВР.Свързаната с ИДИЛ пропагандна агенция Amaq разпространи съобщението на групировката,.През последните няколко месеца Кабул се превърна в едно от най-смъртоносните в света места. След 31 май, когато в дипломатическия квартал загинаха 150 души, а още 400 бяха ранени при мощен взрив на бомба в микробус, сигурността в афганистанската столица бе сериозно засилена.От първата си поява в региона през 2015 година до днешна дата, ИДИЛ разшири сериозно присъствието и влиянието си. Атаките на джихадистите са се увеличили значително. Основни цели са обекти на силите за сигурност, както и шиитското малцинство на Афганистан.След нападението от миналата седмица в центъра за обучение на разузнаването се стигна и до ожесточена престрелка, при която бяха убити двамата екстремисти, които извършиха атаката.", "date": "2017.12.25", "title": "Шест жертви на самоубийствен атентат в Кабул"}
{"url": "http://www.novinite.bg/articles/154816/Dneven-horoskop-za-25-dekemvri", "text": "Може ни мислите, че знаете точно как трябва да постъпите днес, но се заблуждавате. Има пречки, на които не сте обърнали внимание, а те ще провалят всичко. Бъдете изключително внимателни.Вие и вашите колеги трябва да защитите мнението си пред шефовете, като се подкрепяте с добри причини. Ако работите заедно и действате като екип, ще получите абсолютно всичко, което искате.Вие и вашите приятели сте на една страница днес. Имате възможността да постигнете много неща заедно. Целите ви са еднаква, така че няма нищо лошо да се подкрепяте и да работите заедно за тях.Представителите на останалите зодиакални знаци могат да намерят своя дневен хороскоп .", "date": "2017.12.25", "title": "Дневен хороскоп за 25 декември"}
{"url": "http://www.novinite.bg/articles/154822/Osem-dushi-zaginaha-pri-katastrofi-v-navecherieto-na-Koleda", "text": "Осем души загинаха при катастрофи в навечерието на Коледа. Това съобщава МВР. За последните 24 часа са станали 13 тежки инцидента. 12 души са ранени. В София са станали 61 леки и две тежки катастрофи. Двама са пострадали, предаде БНТ.", "date": "2017.12.25", "title": "Осем души загинаха при катастрофи в навечерието на Коледа"}
{"url": "http://www.novinite.bg/articles/154828/Pet-jertvi-pri-zverski-sblasak-mejdu-dve-koli", "text": "Петима души загинаха при тежка катастрофа на пътя за Борован. Това съобщиха за Агенция „Фокус“ от МВР. По първоначални данни трима са загиналите от първия автомобил и един – от втори, предаде Нова.Шофьорът на едната кола е изгубил управлението, тя застанала перпендикулярно на пътя и в нея се е ударил друг автомобил.Инцидентът е станал към 11.40 часа на прав участък между врачанските села Девене и Борован.На мястото се извършва оглед.", "date": "2017.12.25", "title": "Пет жертви при зверски сблъсък между две коли"}
{"url": "http://www.novinite.bg/articles/154825/Tembin-nanese-i-golemi-materialni-shteti", "text": "Повече от 650 000 души бяха евакуирани във Виетнам заради приближаването на тайфуна „Тембин”. Очаква се стихията да достигне южната част на страната в нощта срещу вторник, предаде Нова.Повече от 230 души загинаха, а над 150 са в неизвестност при преминаването на тропическата буря през Филипините.„Тембин” нанесе и големи материални щети. В момента стихията се придвижва към Виетнам с ветрове със скорост 100 км в час.", "date": "2017.12.25", "title": "„Тембин” нанесе и големи материални щети"}
{"url": "http://www.novinite.bg/articles/154829/Rokeri-razdadoha-podaraci-na-deca-siraci", "text": "За пета поредна година стотици рокери с костюми на Дядо Коледа на мотори и АТВ-та обиколиха Плевен и раздадоха подаръци на децата от социални институции и 6-те центъра за настаняване от семеен тип. Благотворителната кампания на мотористите започна още през ноември и досега са събрани близо 4000 лева, предаде БНТ.С тях ще бъде подпомогнато лечението на три деца, а с пари от миналогодишната инициатива са купени играчки, книжки, лакомства и плодове за децата без родителска грижа. Атрактивното шествие се провежда навръх Коледа и в него се включват всички рокерски клубове в града и свободни мотористи за радост на плевенчани. Всяка година в шествието се включват все повече любители на моторите.", "date": "2017.12.25", "title": "Рокери раздадоха подаръци на деца сираци"}
{"url": "http://www.novinite.bg/articles/154834/Trima-sred-koito-i-dete-postradaha-pri-katastrofa", "text": "Трима души, сред които 5-годишно дете, са пострадали при катастрофа на пътя между селата Стряма и Калековец. Това съобщи за Фокус говорителят на Областната дирекция на МВР, предаде Дарик.Сигналът за катастрофа в района на мост между селата Стряма и Калековец е получен около 14.30 часа. По първоначални данни автомобил „Шкода“ се е сблъскал челно с автомобил „Поло“. В болница са откарани 32-годишният водач на първата кола и 5-годишно дете, което е пътувало с него, както и шофьорката на другия автомобил, на 47 години. Няма данни водачите да са употребили алкохол.", "date": "2017.12.25", "title": "Трима, сред които и дете, пострадаха при катастрофа"}
{"url": "http://www.novinite.bg/articles/154824/Sveteshti-zebri-s-datchici-vav-Varna-v-Sofiya-na-fokus-sa-tramvaite", "text": "25 \"интелигентни\" пешеходни пътеки ще гарантират по-голяма безопасност на пешеходците във Варна от догодина. Чрез система от датчици, вградени в пътната настилка, зебрите ще светят автоматично при появата на минувач на пътното платно. Те трябва да издържат на преминаването на камиони, снегопочистващи машини и друга тежкотоварна техника. Инсталирането на \"умните\" системи за безопасност ще стане със средства от Оперативна програма \"Региони в растеж 2014-2020\" по втората фаза на проекта за интегриран градски транспорт на Варна, съобщи Министерството на регионалното развитие и благоустройство (МРРБ), предаде БНТ.Ще се подобри и диспечерската програма на града - светофарите ще се управляват в реално време, което ще облекчи трафика в пиковите часове. Ще се изграждат \"зелени вълни\" по кръстовищата, ще се ремонтират основни улици и булеварди, ще бъдат купени и 15 нови екологични автобуси, като стойността на целия проект е 37 млн. лв. Варна е един от 39-те големи града, които модернизират градския си транспорт с 237 млн. лева по ОП \"Региони в растеж\". Амбициозни са и проектите на останалите бенефициенти - община Сливен ще се сдобие с 27 дизелови автобуса, а Перник - с 15 автобуса на метан, които ще се движат по най-натоварените линии. В центъра на Русе ще бъде създадена нова пешеходна зона. Предвидена е реконструкция на бул.\"Придунавски\", който ще стане двупосочен и по него ще минава градският транспорт. Така ще се облекчи трафикът по малките улички. Ще се монтира видеонаблюдение на възлови кръстовища и точки с цел дистанционно регулиране на движението.124 млн. лв. ще бъдат вложени в транспорта на София. Столичната община ще ремонтира трамвайното трасе по бул. \"Цар Борис III\" от Съдебната палата до крайната спирка в квартал \"Княжево\", което ще позволи по-висока скорост на движение. Предстои реконструкция и на трамвайното трасе по ул. \"Каменоделска\" от кръстовище с бул. \"К. Стоилов\" до кв. \"Орландовци\". Ще бъдат купени и 13 модерни мотриси. Според урбанистите трамвайният транспорт трябва да е във фокуса на вниманието, защото е не само екологичен, но позволява на хората да се чувстват част от градската среда.През първия програмен период по оперативната програма в проекти за подобряване на транспорта в София, Бургас, Пловдив, Варна, Стара Загора, Русе и Плевен бяха инвестирани 413 млн. лева.", "date": "2017.12.25", "title": "Светещи зебри с датчици във Варна, в София на фокус са трамваите"}
{"url": "http://www.novinite.bg/articles/154820/Islyamska-darjava-poe-otgovornost-za-atentata-v-Kabul", "text": "Терористичната група Ислямска държава пое отговорност за атентата в Кабул, при който камикадзе се взриви близо до входа на сградата на афганистанската национална разузнавателна агенция, предаде Ройтерс. По последни данни убитите са шестима. Ранен е най-малко един човек. Районът на нападението е отцепен.", "date": "2017.12.25", "title": "\"Ислямска държава\" пое отговорност за атентата в Кабул"}
{"url": "http://www.novinite.bg/articles/154827/Gvatemala-shte-mesti-posolstvoto-si-v-Jerusalim", "text": "Президентът на Гватемала Джими Моралес е наредил посолството на страната му в Израел да бъде преместено от Тел Авив в Йерусалим., предаде Нова.Моралес написа във Facebook, че след разговор с израелския премиер Бенямин Нетаняху е взел решението да нареди започването на „необходимото координиране“ на действията, преди посолството да се премести.Миналата седмица Гватемала беше една от деветте държави, които гласуваха против резолюцията в Общото събрание на ООН, осъждаща признаването от САЩ на Йерусалим за столица на Израел. ", "date": "2017.12.25", "title": "Гватемала ще мести посолството си в Йерусалим"}
{"url": "http://www.novinite.bg/articles/154830/Maj-izskochi-na-scenata-po-vreme-na-rech-na-Erdogan", "text": "Местен жител изскочил на сцената, от която реч произнасял турският президент Реджеп Тайип Ердоган, което предизвикало паника, съобщи в. \"Хюриет дейли нюз, предаде Дарик.Инцидентът станал в неделя в провинция Шърнак. Ердоган стоял на сцената и поздравявал аудиторията. Изведнъж мъж изскочил изневиделица на сцената и се опитал да го прегърне, но бодигардовете и президента го отблъснали.Хюсеин Демирчан, както се казва мъжът, впоследствие казал, че \"единствената ми цел беше да прегърна президента, но мисля, че не ме разбраха\". Охраната отстранила Демирчан от сцената, след което бил задържан. Но скоро след това бил пуснат на свобода.", "date": "2017.12.25", "title": "Мъж изскочи на сцената по време на реч на Ердоган"}
{"url": "http://www.novinite.bg/articles/154818/Evakuiraha-stotici-hilyadi-vav-Vietnam-zaradi-tajfuna-Tembin", "text": "Над 650 000 души бяха евакуирани във Виетнам заради приближаването на тайфуна Тембин, предаде ТАСС. Очаква се в нощта срещу вторник стихията да достигне района на делтата на река Меконг в южната част на страната. Според агенция ДПА властите са разпоредили да бъдат евакуирани общо 1,2 милиона души. Тембин вече мина през Филипините, където отне живота на около 200 души и причини значителни разрушения. Бурята се придвижва към Виетнам с ветрове със скорост 100 км/ч. Тембин ще е 16-ата тропическа буря, която връхлита тази година Виетнам. От началото на годината 390 души загинаха или изчезнаха безследно в тайфуни във Виетнам, а над 650 бяха ранени. Щетите от бурите се оценяват на 52 трлн. донга (2,3 млрд. долара).", "date": "2017.12.25", "title": "Евакуираха стотици хиляди във Виетнам заради тайфуна Тембин"}
{"url": "http://www.novinite.bg/articles/154823/Desetki-katolici-v-Ruse-praznuvat-Rojdestvo-Hristovo", "text": "Десетки католици влязоха тази сутрин в храма \"Свети Павел от Кръста\" в Русе, за да се помолят и да се поздравят за Рождество Христово. В един от най-светлите празници за християнството, те си пожелаха повече смирение и любов, предаде БНТ.Много от католиците в Русе и снощи са били в храма, за да споделят радостта от раждането на Божия Син. А след това са се събрали семейно да посрещнат празника, каквато е традицията. И са сложили нечетен брой постни ястия на масата. Емилия Големанова казва, че на днешния ден е важно да обърне внимание не само на храната, но и на посланията, които носи.Емилия Големанова: Задължително питката, за мен това и символа на Рождество Христово. Задължително пещерата - т.е. да си спомним повода, по които се събираме. Духът, духът е важен.На днешния ден е важното и да отворим душата и сърцето си, да направиш равносметка.Цонка Върбанова: Защото животът ни ще бъде по-осмислен, по-лек, по-хубав, по красив, когато по-често се замисляме над действията си, над бездействията си, и на това с какви хора, как общуваме. Общуването между хората е най-важното, любовта, добротата.Отец Валтер: Сега, днеска, е време за нашия отговор към Бога. Той, който дава любов, ние какво даваме на него преди всичко и на всички онези, които живеят около нас и на цялото човечество. Да разберем - да даваме, това у, което приемаме. Приемаме любовта от Бога и да даваме любовта на него и на всички хора.Днешният ден е и за равносметка, но и за прошка - за грешките на другите, но и за нашите собствени грешки.", "date": "2017.12.25", "title": "Десетки католици в Русе празнуват Рождество Христово"}
