{"url": "https://www.novinite.bg/articles/174565/Ot-MF-otgovoriha-na-UNSS", "text": "От пресцентъра на Министерството на финансите изпратиха съобщение до медиите, в което коментират отвореното писмо на УНСС.Припомняме, по рано днес от университета заявиха, че са пред фалит, като причината за това е обещано, но неполучено финансиране на строителството на нов учебен корпус. Публикуваме съобщението на министерството на финансите без редакторска намеса:\"Във връзка с разпространено по-рано днес отворено писмо на ръководството на УНСС за осигуряването на средства за нов учебен корпус Министерството на финансите изразява следната позиция:Министерството на финансите потвърждава вече поетия ангажимент за осигуряване на средства от държавния бюджет в размер до 7,5 млн. лв., но едва след усвояване на ресурса по Оперативна програма „Региони в растеж“ и до размера на проекта съгласно основния договор.Към настоящия момент предвидените в проекта средства в размер на 4,5 млн. лв. по ОПРР не са усвоени и считаме, че средства от държавния бюджет следва да бъдат предоставени след пълното усвояване на безвъзмездната финансова помощ.Също така Министерството на финансите не може да подкрепи направеното искане за допълнителни средства, които са вследствие от сключено допълнително споразумение към основния договор за 1,2 млн. лв. с фирмата-изпълнител „ГВ 2016“ ДЗЗД заради открит топлопровод под строителния парцел след приключване на процедурата, както и за 1,5 млн. лв. за обзавеждане и оборудване на учебните помещения.Предвижда се възлагане на финансова инспекция от министъра на финансите по проведената от УНСС процедура по ЗОП\".", "date": "2019.04.23", "title": "От МФ отговориха на УНСС"}
{"url": "https://www.novinite.bg/articles/174516/Rumen-Radev-pozdravi-Volodimir-Zelenskij-s-pobedata-mu-na-prezidentskite-izbori-v-Ukrajna", "text": "Държавният глава Румен Радев изпрати поздравителен адрес на Володимир Зеленский по повод победата му на изборите за президент на Украйна. „Президентските избори от 21 април станаха свидетелство за жизнеспособността на демократичното развитие на Украйна и техните категорични резултати предоставят мандат за решителни действия и реформи, основани на принципите на демокрацията и правовата държава“, посочва в писмото си Румен Радев. Той допълва, че България ще продължи неизменно да подкрепя проевропейския път на развитие на Украйна. Българският президент изразява увереност за развитие на традиционното приятелство и ползотворното сътрудничество между двете страни, изградено на основата на историческа, културна и религиозна близост, на споделени ценности и взаимно разбирателство. „Убеден съм, че многобройната българска общност в Украйна, която е мост между нашите народи, ще продължи и занапред да дава своя принос за развитие и надграждане на българо-украинските отношения“, заявява Румен Радев. ", "date": "2019.04.23", "title": "Румен Радев поздрави Володимир Зеленский с победата му на президентските избори в Украйна"}
{"url": "https://www.novinite.bg/articles/174523/Borisov-S-postroyavaneto-na-AM-Hemus-BVP-shte-se-vdigne-s-pone-10-20", "text": "Чували сме всякакви глупости за АМ \"Хемус\" - въобще няма проекти, никой никога не е мислил да прави \"Хемус\". Аз съм убеден, че с построяването на \"Хемус\" БВП на страната ще се вдигне с поне 10- 20%. За това мога да се обзаложа\". Това заяви премиерът Бойко Борисов при проверка на напредъка при изграждането на отсечката между Ябланица и Боаза на магистрала „Хемус“, която е близо 10 км. \"Проверих напредъка при изграждането на отсечката между Ябланица и Боаза на АМ „Хемус“, която е близо 10 км. Строителството ѝ започна в края на март м. г. и се финансира със средства от националния бюджет. Работата по нея напредва и е напълно реалистично да е готова през есента, около половин година по-рано от предвиденото\", написа Борисов в личния си профил във Facebook\"До края на 2022 г. ще минем и Плевен. След това изпълняваме и другите проекти, за да вържем и Търговище, там където Плевен ще излезе\", заяви още той.", "date": "2019.04.23", "title": "Борисов: С построяването на АМ \"Хемус\" БВП ще се вдигне с поне 10-20%"}
{"url": "https://www.novinite.bg/articles/174567/Ekipat-na-Bear-Grils-e-platil-12-800-lv-za-snimkite-v-Rila", "text": "Екипът на Беър Грилс е платил 12 800 лв от санкциите, наложени за снимките на филма му в Рила през юни 2017 година. В епизод от поредицата телевизионният пътешественик влезе и плува в Каракашевото езеро. Получи глоба и за улавяне и умъртвяване на животински видове. Предстои издаване на постановление и за палене на огън в защитената територия. Съгласно нормативната уредба, санкциите са в размер от 1000 до 10 000 лева. ", "date": "2019.04.23", "title": "Екипът на Беър Грилс е платил 12 800 лв. за снимките в Рила"}
{"url": "https://www.novinite.bg/articles/174571/Stolichen-avtotransport-EAD-osiguryava-bezplatni-obucheniya-za-vodachi-na-avtobusi", "text": "„Столичен автотранспорт” ЕАД осигурява обучение за придобиване на правоспособност за управление на МПС категория „Д” на кандидати за заемане на длъжността „Водач на автобус” в „Столичен автотранспорт” ЕАД.„Столичен автотранспорт” ЕАД обезпечава за своя сметка разходите по обучението и първоначалното явяване на изпитите на водачите и предлага сключване на договор с обучаемите за длъжността „Водач на автобус” за срок най-малко три години, след като той завърши обучението си и придобие правоспособност да управлява МПС, категория „Д”.АТ-1 “Земляне”, адрес: гр. София, ул.”Житница” 21, телефон за връзкаАТ-2 „Малашевци”, адрес: гр. София, ул. „Резбарска” 11, телефон за връзка: 02/ 847-43-48АТ-3 „Дружба”, адрес: гр.София, ул.  „Кап.Любен Кондаков” 7, телефон за връзка:  0885 130 612", "date": "2019.04.23", "title": "\"Столичен автотранспорт\" ЕАД осигурява безплатни обучения за водачи на автобуси"}
{"url": "https://www.novinite.bg/articles/174536/Premierat-Borisov-napravi-inspekciya-na-stroitelstvoto-na-uchastak-ot-AM-Hemus", "text": "Министър-председателят Бойко Борисов направи инспекция на строителните дейности при участъка Ябланица-Боаза на АМ „Хемус“. „От 15 май полагат трите пласта асфалт, ще влязат в сроковете“, каза премиерът Борисов пред медиите.Той посочи, че до края на 2022 година има реална възможност АМ „Хемус“ да стига до Плевен и подчерта, че правителството активно работи за изграждането на цялата автомагистрала. „Финансовият министър е обезпечил плащанията, регионалният министър си действа по отделните лотове. Ние сме чували всякакви глупости - кой какво прави за „Хемус“. Всъщност тя е направена до Ябланица и въобще няма проект, никой никога не е мислил да прави „Хемус“. А всички говорят за Северозапада, за Северна България и т.н. Аз съм убеден, че с построяването на \"Хемус\" БВП на страната ще се вдигне поне с 10-20%“, каза още министър-председателят. По информация на Агенция „Пътна инфраструктура“ работата по отсечката Ябланица-Боаза напредва и е напълно реалистично да е готова през есента - около половин година по-рано от предвиденото. По договор отсечката трябва да е завършена през март 2020 г. В присъствието на министър-председателят Бойко Борисов, министъра на регионалното развитие Петя Аврамова, министъра на финансите Владислав Горанов, зам.-министъра на регионалното развитие Николай Нанков и председателя на УС на АПИ Георги Терзийски беше даден и символичният старт на строителството на отсечката Боаза - пътен възел „Дерманци“. В края на миналата година правителството осигури 1,12 млрд. лв. без ДДС за изграждането на 134,14 км от АМ „Хемус“ в участъка от пътен възел „Боаза“ до пресичането с път I-5 Русе - Велико Търново. Трасето е възложено на „Автомагистрали“ ЕАД, е разделено на 6 участъка.", "date": "2019.04.23", "title": "Премиерът Борисов направи инспекция на строителството на участък от АМ „Хемус“"}
{"url": "https://www.novinite.bg/articles/174528/Manolev-za-kashtata-za-gosti-Poseshtaval-sam-ya-kato-turist", "text": "Тази къща няма как да е моя, по документи ясно се вижда това, отсече вече бившият зам.-министър на икономиката Александър Манолев. Той заяви, че е посещавал къщата за гости край Сандански като турист и има платежни документи за това.\"Като турист съм я посещавал и съм плащал за това. Нали разбирате, че тези документи няма как да се фалшифицират\", посочи той. Манолев посочи още, че семейството му живее в София от 2001 г.\"Не мога да ви кажа дали е проверявана като къща за гости. Тя стартира като съвместен проект между мен и Ана Димитрова. След построяването й пътищата ни се разделиха. Аз съм участвал до голяма степен в изграждането с различни контакти. Аз съм финансирал това момиче със 700 000 лева\", посочи Манолев пред bTV.Манолов обясни, че 15 години преди да влезе в политиката е работил в някои от най-големите международни частни компании в България.\"В някои от тях годишната ми заплата е надвишавала 100 000 лева. Имал съм и частен бизнес, платил съм стотици хиляди левове данъци и това е проверимо\", обясни Манолев.Той отрече твърденията, че е прехвърлил имота на непълнолетно момиче. \"Има отстъпено право на строеж, след като тя е станала на 18 г. Това е било 2013 или 2014 г., когато тя е била на 20 г. тогава\", заяви той.Манолев обясни, че е присъствал на проверка на място от фонд \"Земеделие\". \"Има спечелено европейско финансиране за тази къща. Не мога да кажа дали се е използвала по предназначение. В момента никой не може да посети къщата като турист и тя не функционира като къща за гости. Аз съм си намерил места, като съм звънял на управителката на фирмата\", заяви бившият зам.-министър.", "date": "2019.04.23", "title": "Манолев за къщата за гости: Посещавал съм я като турист"}
{"url": "https://www.novinite.bg/articles/174510/ATAKA-i-NFSB-registrirat-listite-si-za-evrovota", "text": "\r\nДвете партии решиха да се явят самостоятелно на предстоящите избори след отказ на Валери Симеонов да участва в преговори във формат \"Обединени патриоти\".\r\n\r\n\r\n\r\n\r\n", "date": "2019.04.23", "title": "АТАКА и НФСБ регистрират листите си за евровота"}
{"url": "https://www.novinite.bg/articles/174538/Simeonov-shte-blagodari-za-dvama-trima-evrodeputati", "text": "Имаме пълна мобилизация за предстоящите европейски избори. Това заяви лидерът на НФСБ Валери Симеонов след регистрацията на листата на коалиция \"Патриоти за Валери Симеонов\" в ЦИК за европейските избори, съобщи Фокус. Водач на листата е самият лидер Симеонов. \"Естествено, че се борим за присъствие в Европейския парламент. Ако народът каже 2-ма, 3-ма ще бъдем благодарни\", коментира Симеонов.На четърто място в листата пък бил българин от ромски произход, по думите на Валери Симеонов.На въпроса дали разделението на \"Обединени патриоти\" няма да навреди на общата кауза, бившият вицепремиер заяви, че вината за това не е в НФСБ.\"Питайте тези, заради които се явяваме поотделно\", каза Симеонов.\"Ние сме в тази коалиция, просто защото това беше единствената работеща коалиция за 44-то Народно събрание. Хората са гласували за Народното събрание и за управляващи. В случая става въпрос за гласуване за представители в ЕП\", допълни Валери Симеонов.Преди време стана ясно, че трите формации в \"Обединени патриоти\" - \"Атака\", ВМРО и НФСБ, ще се явят самостоятелно на предстоящите избори.Лидерът на Атака Волен Сидеров пък обяви, че НФСБ е била партията, която е предопределила явяването поотделно, като е заявила, че категорично няма да се яви с \"Атака\".По темата \"Апартаментгейт\" Симеонов беше категоричен, че няма да се занимава с \"дребни сметки\".\"Мисля и аз, и колегите сме над тези неща. Казал съм си мнението за този скандал, не бих желал да го коментирам и хиперболизирам. Резултатите ще покажат.\"На въпрос дали при слаб резултат на управляващите на предстоящите избори, ще има нужда от предстрочни парламентарни избори, Симеонов коментира, че трябва да се прави разлика между двата вида вот.\"Нашето разбиране е, че парламентарните избори имат една цел - управление на държавата. Европейските са присъствие в ЕП. Това са различни избори. Не би трябвало да се прави пряка връзка между тях\", обясни Симеонов.", "date": "2019.04.23", "title": "Симеонов ще благодари за двама-трима евродепутати"}
{"url": "https://www.novinite.bg/articles/174496/IK-Neposlushnite-vnasya-kandidaturata-na-Desislava-Ivancheva-v-CIK", "text": "В 11 часа на 23 април ИК \"Непослушните\" ще внесе в ЦИК (пл. \"Княз Александър I\" №1) списък с имената на хилядите подкрепящи кандидатурата на Десислава Иванчева за независим кандидат за Европейския парламент. Каним всички чувстващи се за непослушни граждани, да присъстват на събитието.Кандидатурата на Десислава Иванчева за изборите за Европарламента ще бъде мощен знак към Европа за пробитата правосъдна система в България. Брутално нарушени бяха човешките права на единствения граждански непартиен кмет на столичен район, избран от близо 29 000 гласоподаватели.Искрено се надяваме, че ГД „ГРАО“ в МРРБ, извършваща проверка на подписката на независимите кандидати, ще бъдат обективни и няма да изхвърлят в коша волята на хиляди българи, както се случи с референдума срещу презастрояването на \"Младост\".Подписката протече при изключително висок интерес. ИК \"Непослушните\" се извиняваме на стотиците хора от страната и чужбина, които не можаха да се включат, поради техническите и времеви ограничения. Те могат да са спокойни, че подписката е предостатъчна, за да бъде допусната Десислава Иванчева до изборите. Важното ще бъде именно тогава - на 26 май България да отиде до урните и да даде своя глас.", "date": "2019.04.23", "title": "ИК \"Непослушните\" внася кандидатурата на Десислава Иванчева в ЦИК"}
{"url": "https://www.novinite.bg/articles/174543/Valchev-Uchitelite-i-roditelite-imame-misiya-da-napravim-decata-po-dobri", "text": "Учителите и родителите имаме обща мисия да направим децата по-добри, по-можещи и по-образовани, и трябва да намерим начин да обединим усилията си. Това каза пред журналисти министърът на образованието и науката при представянето на проекта на Стратегията за възпитателната работа в образователните институции за 2019-2030 г., подготвена от екип от МОН, съобщава БТА.Имаме нужда от усилване на възпитателната функция в образованието. Имаме нужда от относително съгласие за това в какво трябва да възпитаваме децата си, но това съгласие не трябва да бъде наложено, а да бъде постигнато в училищните общности, обясни министър Вълчев. Фокусът в по-голяма степен е върху взаимодействието между родителите и учителите, и върху инструментите, с които можем да повишим възпитателната функция в образователните институции. Нашето намерение не е това да се случи на централно ниво, уточни Красимир Вълчев.Попитан как практически ще се изпълни Стратегията за възпитателната работа в образователните институции, министър Вълчев отговори, че в това е смисълът на днешния разговор, за да се идентифицират мерките и дейностите, които ще бъдат с най-голям ефект и с най-голямо практическо значение. Трябва да започнем с разговор, за да постигнем относително съгласие - за ред и правила, и съгласие, което да се трансформира в норми и ги имаме тези норми, но не успяваме да ги прилагаме. Това съгласие трябва да бъде за прилагането на тези норми и в момента има образователни институции, които успяват да наложат правила и са го направили с комуникация с родителите, каза министър Вълчев. Той отново заяви, че трябва да има по-добро взаимодействие с родителите и в малките общности това се случвало по-лесно, по-трудно е в големия град, защото урбанизацията пречи на пряката комуникация. Ще провокираме всички образователни институции за такъв разговор и за взаимодействие с родителите, увери министър Красимир Вълчев.", "date": "2019.04.23", "title": "Вълчев: Учителите и родителите имаме мисия да направим децата по-добри"}
{"url": "https://www.novinite.bg/articles/174547/Patriotat-Kontrera-ot-VMRO-Stolichna-obshtina-da-ne-pravi-opiti-da-nalaga-djendar-ideologiyata", "text": "Това предупреждение отправи председателят на „Патриоти за София“ в СОС и член на ръководството на ВМРО – Българско национално движение Карлос Контрера в своята официална Фейсбук страница. Повод за реакцията е поредна провокация в електронна бланка на Столична община, в която отново се появяват не традиционните майка и баща, а „Родител 1“ и „Родител 2“.Какви са тези „Родител 1“ и „Родител 2“, някакви биороботи може би?! Вероятно някакви аморфни образувания на вида Homo sapiens, възмущава се още Контрера.Общинският съветник в СОС и председател на групата „Патриоти за София“ с гневен коментар във Фейсбук профила си относно опита на „Московска 33“ да налага джендърството.Контрера изтъкна, че многократно са изпращани сигнали до него относно системата на СО при кандидатстване за прием в детските градини. Неприятно и ненужно е да налагаш по този начин идеята за 20 пола и хомофобията. И то от институцията, която разполага с най-големия бюджет след Народното събрание.От няколко дни родители на деца, които кандидатстват за прием в детска градина в София, ме алармират, че според системата на Столична община децата нямат „баща“ и „майка“. Има „Родител 1“ и „Родител 2“. Джендърството налази и „Московска 33“, за което започнах да сигнализирам преди време.Какви са тези „Родител 1“ и „Родител 2“, някакви биороботи може би?! Вероятно някакви аморфни образувания на вида Homo sapiens? Толкова ли беше трудно вместо родител да се изпише баща, майка или вместо „Родител 1 и 2“ да се изпише Родител - баща, Родител - майка. Но не, трябва да се внушава, че това нещо полът е някакво си там неясно и неопределено. Все едно тези, които са измислили тая дивотия не са се пръкнали на този свят от майка и баща, а са резултат вероятно от някакво ашладисване. Пробутването на подобни неща (Родител 1 и Родител 2) напомня на скорошните френски напъни да обяснят, че мъже и жени няма, а има някакво си „то“. Ясно е защо го правят, за да свикваме, но няма да я бъде тази работа. Така че Столична община да вземе да си поправи грешката и то веднага!", "date": "2019.04.23", "title": "Патриотът Контрера от ВМРО: Столична община да не прави опити да налага джендър идеологията!"}
{"url": "https://www.novinite.bg/articles/174508/Dneven-horoskop-za-vtornik", "text": "Днес се чувствате малко изморени и отчаяни. Много хора ще ви отправят оферти за различни занимания, но ще имате желанието да откажете всички тях. Не се насилвайте, по-добре си останете вкъщи и мързелувайте.Днес ще срещнете някой съвсем различен от обикновените ви приятели и колеги- някой, който трябва да последвате. Той има интересна за вас информация и начин на мислене, които могат много да ви обогатят.Ваш приятел, който има дълг към вас, ще се скрие от полезрението ви, точно когато имате най-голяма нужда от него. Успехът е предназначен да бъде използван, затова грабнете възможността и позволете на хората да ви помогнат. ", "date": "2019.04.23", "title": "Дневен хороскоп за вторник"}
{"url": "https://www.novinite.bg/articles/174563/NSI-Dalgat-na-Balgariya-za-2018-g-e-24-430-mln-lv", "text": "Дългът на България за 2018 г. е в размер на 24 430 млн. лв. или 22.6 на сто от БВП, показват предварителни данни на Националния статистически институт, цитирани от БТА.През 2018 г. институционалният сектор \"Държавно управление\" отчита бюджетен излишък от 2 149 млн. лв., или 2 на сто от БВП. Излишъкът в подсектор \"Централно управление\" е в размер на 1 900 млн. лв., или 1.8 на сто от БВП. Подсектор \"Местно управление\" е реализирал излишък от 145 млн. лв., а подсектор \"Социалноосигурителни фондове\" е реализирал излишък от 104 млн. лева.", "date": "2019.04.23", "title": "НСИ: Дългът на България за 2018 г. е 24 430 млн. лв."}
{"url": "https://www.novinite.bg/articles/174497/Zapochna-avarijnoto-ukrepvane-na-patya-za-Rilskiya-manastir", "text": "Започнаха аварийно-възстановителните работи по укрепването на скатовете в 250-метровия участък при 27-ми километър на третокласния път III- 107 Кочериново - Рила - Рилски манастир. До 25 април ще се разчиства платното от скалните късове. За да не се затруднява трафикът към Римския манастир в почивните дни за Великден няма да се изпълняват никакви дейности. Предвидените строителни работи ще продължат след празниците и ще са само в делничните дни, от понеделник до 13 ч. в петък.В събота и неделя, както и на официални празници, няма да се извършват строителни дейности. За безпроблемното преминаване на моторните превозни средства при извършването на аварийно-възстановителните работи е въведена временна организация за движение. Трафикът се пропуска чрез светофарна уредба, а при необходимост ще се спира от сигналисти за времеви интервали не по-големи от един час. Необходимо е шофьорите да карат внимателно и да спазват поставената сигнализация и ограничението на скоростта от 40 км/ч. Предвидените дейности включват обрушване на скатовете и монтаж на високоякостна защитна система. Срокът за приключване на укрепителните работи е до началото на юни т. г.", "date": "2019.04.23", "title": "Започна аварийното укрепване на пътя за Рилския манастир"}
{"url": "https://www.novinite.bg/articles/174518/Blizkite-na-ubitata-Viktoriya-Nima-edin-jivot-struva-30-g-zatvor", "text": "Окръжният съд в Русе даде 30 години затвор при първоначален строг режим на Северин Красимиров за изнасилване, блудство и за убийството по особено мъчителен начин и с особена жестокост на 30-годишната Виктория Маринова вчера.Делото се гледаше по съкратената процедура, а Северин призна вината си, което автоматично намалява присъдата с една трета. Так той избегна и доживотен престой зад решетките.Близките на журналистка обаче не смятат, че наказанието е адекватно.\"Нито един живот не струва 30 години, присъдите можеха и трябва да бъдат повече, но колкото и да дадат - важният въпрос е какво ще се промени, дали само годините са възмездие, как да се превъзпита този човек\", коментира пред bTV бившият мъж на Виктория Свилен Максимов.Според свекъра на убитата журналистка има начин да се промени тази несправедливост.\"Така или иначе присъдата е максимум по закона, но това ли е действителното наказаниe, според мен трябва да се допише още една алинея, че обвинените по най-тежките наказания да не могат да се възползват от облекченията, които дава тази прословута глава 27\", коментира той.Роднините на убитата Виктория заявиха, че извиненията на Северин в съда са били изрепетирана сцена, а не справедливо разкаяние.Пред съда той се разплака и каза, че много съжалява за постъпката си. Искал да върне времето назад, но не можел. Той се извини на родителите на момичето. Обясни, че знае какво е, защото бил израснал без баща. Каза още, че бил млад и затова направил грешка.Колеги на журналистката пък смятат, че чрез подписки е възможно да се предизвикат промени в закона.Северин може да обжалва присъдата си, а според защитата му той ще го направи.Служебният защитник на Красимиров - Иван Дойнов, заяви, че общото наказание трябва да бъде 15 години затвор. Според него по делото има смекчаващи вината обстоятелства - чисто съдебно минало, пълни самопризнания, умствена изостаналост и изразено съжаление от извършеното.", "date": "2019.04.23", "title": "Близките на убитата Виктория: Нима един живот струва 30 г. затвор"}
{"url": "https://www.novinite.bg/articles/174548/Jena-s-nad-3-promila-katastrofira-v-Sofiya", "text": "Пияна шофьорка заби автомобила си в стълб на пешеходна пътека на голям столичен булевард. За щастие пострадали няма, предаде БГНЕС.Катастрофата е станала  днес, преди обяд, на булевард  „Цар Борис” III, на пешеходния светофар с улица „Нишава”.По първоначална информация тестът за алкохол е отчел над 3,4 промила алкохол на водачката на лекия автомобил. По автомобила са нанесени значителни материални щети.В столицата вали дъжд, пътните настилки са мокри. От полицията призовават шофьорите да карат с повишено внимание и да спазват дистанция. ", "date": "2019.04.23", "title": "Жена с над 3 промила катастрофира в София"}
{"url": "https://www.novinite.bg/articles/174533/975-l-nelegalen-alkohol-izzeha-mitnicheski-slujiteli-v-Pleven-i-v-Polski-Trambesh", "text": "947 л нелегален алкохол задържаха митнически служители от ГД „Митническо разузнаване и разследване“ при две проверки на 16.04.2019 г., в района на Плевен и Полски Тръмбеш.По-голямата част от количеството - общо 627 л. течност с вид и мирис на алкохол, е открито в Плевен. При проверка на магазин за хранителни стоки, в складовото помещение митническите служители откриват 57 пластмасови бутилки с вместимост 0,500 л без бандерол, съдържащи общо 28,5 л. течност с вид и мирис на алкохол - ракия. Проверката продължила в избеното помещение на частния имот, намиращ се на един и същи адрес с магазина.  Там митническите служители  откриват, че е изградена декоративна стена, отваряна с прикрит механизъм, зад която има склад с рафтове. В тайния склад са установени 599 л. ракия, съхранявана в пластмасови туби с вместимост от 10 л. и 11 л. За откритата стока не са представени документи съгласно ЗАДС. По случая е образувано досъдебно производство под надзора на РП Плевен.Междувременно друг екип митнически служители извършва проверка на стопанска постройка в частен имот в Полски Тръмбеш, където е установено, че се държат около 320 л. течност с вид и мирис на алкохол, разлети в съдове с различен обем. За откритата акцизна стока в рамките на проверката не са представени документи съгласно ЗАДС и тя е иззета с опис. Взети проби за анализ. По случая е образувано административнонаказателно производство.  ", "date": "2019.04.23", "title": "975 л нелегален алкохол иззеха митнически служители в Плевен и в Полски Тръмбеш"}
{"url": "https://www.novinite.bg/articles/174534/Rakiya-mastika-i-bira-zadarjaha-mitnicheski-slujiteli-v-rajona-na-Dunav-most-pri-Ruse", "text": "Близо 150 литра високоалкохолни напитки и 1575 литра бира задържаха митнически служители от ГД „Митническо разузнаване и разследване“ в района на Дунав мост 1 при Русе. В събота, 20.04.2019 г., около обед митническите служители отклонили за проверка товарен микробус с българска регистрация, пътуващ за Западна Европа. Установено е, че микробусът превозва голямо количество мастика, ракия и бира от различни български марки и в различни разфасовки. Високоалкохолните напитки били облепени с валиден български акцизен бандерол. Общото им количество е 149,4 литра, а на бирата 1575 литра. Съгласно чл. 76а, ал. 1 от ЗАДС митническите служители са поискали да бъде представен опростен придружителен документ за превозваните алкохолни напитки, но към момента на проверката такъв не е предоставен. По случая е съставен акт за установяване на административно нарушение.", "date": "2019.04.23", "title": "Ракия, мастика и бира задържаха митнически служители в района на Дунав мост при Русе"}
{"url": "https://www.novinite.bg/articles/174498/Elena-Joncheva-shte-vnese-jalbata-po-aferata-Alo-Banov-sam-v-sryada", "text": "„Подготвяме жалбата съобразно събраните доказателства, които включват и оригиналния звуков файл. В сряда жалбата ще бъде внесена в Апелативната специализирана прокуратура”, обяви водачът на листата на „БСП за България” Елена Йончева във Фейсбук страницата си.", "date": "2019.04.23", "title": "Елена Йончева ще внесе жалбата по аферата „Ало, Банов съм” в сряда"}
{"url": "https://www.novinite.bg/articles/174542/Chetirima-s-obvineniya-za-danachni-prestapleniya-peti-se-izdirva", "text": "Специализираната прокуратура привлече към наказателна отговорност четири лица за участие в организирана престъпна група за данъчни престъпления, съобщи БГНЕС. Пети участник в групата е извън България, предстои обвиненията срещу него да бъдат предявени след неговото издирване и връщане в страната.До момента е установено, че от 2014 г. до април 2019 г. групата е ощетила бюджета с поне 8 860 057 лева чрез избягване плащането на корпоративен данък и ДДС.Механизмът на престъпната дейност е включвал регистриране на офшорни фирми и търговски дружества в Гърция на името на подставени лица, контролирани от групата, деклариране на несъществуващи вътрешно-общностни доставки на спортни стоки, както и продажби на спортни стоки чрез интернет платформа, които не са били отчитани.Групата е неутрализирана на 17 април при специализирана полицейска операция на ГДБОП под надзора на Специализираната прокуратура. Извършени са претърсвания в жилища, в счетоводна къща и етаж от офис сграда. Иззети са документи, компютри, печати на фирми, банкови карти, мобилни телефони.На участниците в групата са повдигнати обвинения. На четириматата задържани по време на операцията (за срок до 24 часа по Закона за МВР) са определени парични гаранции в различен размер - 100 000 лв, 50 000 лв. и 20 000 лв. ", "date": "2019.04.23", "title": "Четирима с обвинения за данъчни престъпления, пети се издирва"}
{"url": "https://www.novinite.bg/articles/174529/Valcho-Arabadjiev-na-svoboda-platil-500-000-lv-garanciya", "text": "\r\nСинът на Ветко и Маринела Арабаджиеви - Вълчо, е вече на свобода, след като е внесъл тези дни гаранцията си от 500 000 лева, съобщава \"\". Това е най-голямата внесена по размер гаранция през последните години, посочиха магистрати.\r\nМярката за неотклонение на Арабаджиев-младши бе променена в началото на април след решение на апелативния спецсъд. Магистратите решиха, че той може да излезе на свобода, след като прекара повече от 6 месеца зад решетките по обвинение в пране на пари на стойност 2,7 милиона евро. Арабаджиев-младши е един от петимата обвинени по делото срещу майка му и баща му, което се води за пране на пари и данъчни престъпления в Специализираната прокуратура.\r\n \r\n", "date": "2019.04.23", "title": "Вълчо Арабаджиев на свобода, платил 500 000 лв. гаранция?"}
{"url": "https://www.novinite.bg/articles/174503/Dogodina-Tesla-puska-na-pazara-v-SASht-taksi-bez-shofor", "text": "\"Роботакси\" без човек шофьор, производство на \"Тесла\" ще излезе на пазара в САЩ през следващата година. Това съобщи президентът на корпорацията Илън Мъск по време на онлайн презентация, съобщава Ройтерс.Агенцията отбелязва, че Мъск продължава традицията да прави гръмки съобщения, които впечатляват мнозина инвеститори, но тези проекти често не се осъществяват в декларираните срокове. \"Вероятно до две години ще произвеждаме кола без волан или педали\", предрече бизнесменът. Същевременно той призна, че понякога просрочва амбициозните си обещания.В сърцевината на последното му обещания е нов микрочип за самоуправление на превозни средства, за който той разказа по време на презентацията. По думите му произведеният в Тексас микрочип ще бъде инсталиран във всички коли на \"Тесла\" и вероятно ще даде на компанията голяма преднина пред конкурентите и ще бъде знак за огромните й инвестиции в автономното шофиране.Илън Мъск каза, че разходите за новия микрочип са големи, но те ще се изплатят.Презентацията онлайн бе направена два дни преди от \"Тесла\" да обяви спад с една четвърт на доставките на седана \"Модел 3\", който е опит на корпорацията да стане водещ производител на автомобили, отбеляза Ройтерс, цитирани от БТА. ", "date": "2019.04.23", "title": "Догодина \"Тесла\" пуска на пазара в САЩ такси без шофьор"}
{"url": "https://www.novinite.bg/articles/174564/Majkata-na-Nikolaj-Banev-s-otneta-knijka-zaradi-katastrofa", "text": "Районният съд в Харманли наложи наказания на Мария Банева, майка на бизнесмена Николай Банев, заради катастрофа, която тя предизвика в началото на юли 2018 г. в града. При инцидента пострада мъж, който получи средна телесна повреда, съобщава БТА.Прокуратурата поиска Банева да бъде освободена от наказателна отговорност и да получи глоба. Съдът постанови още да се отнеме шофьорската книжка на майката на Банев за следващите 8 месеца.Присъдата може да бъде обжалвана пред Окръжния съд в Хасково.", "date": "2019.04.23", "title": "Майката на Николай Банев с отнета книжка заради катастрофа"}
{"url": "https://www.novinite.bg/articles/174569/Mestan-poiska-i-promyana-na-myarkata-si-za-neotklonenie", "text": "От пресцентъра на Окръжна прокуратура-Кърджали изпратиха съобщение до медиите по повод случая с Лютви Местан.Припомняме, председателят на ДОС участва в катастрофа, при която загина 6-месечно бебе. Публикуваме съобщението от прокуратурата в Кърджали без редакторска намеса:\"По повод множество запитвания от медии ви уведомяваме, че днес, 23.04.2019 г., в Окръжна прокуратура – Кърджали са постъпили жалби от Лютви Местан, чрез неговия защитник, против постановление на разследващ орган от Окръжен следствен отдел в Окръжна прокуратура-Кърджали от 19.04.2019 г., с което на обв. Местан е наложена мярка за неотклонение „гаранция“ в пари в размер на 10 000 лева, както и срещу постановление на Окръжна прокуратура - Кърджали, с което му е наложена мярка за процесуална принуда „забрана да напуска пределите на Република България“.Л. Местан е привлечен като обвиняем по досъдебно производство за престъпление по чл.343, ал.1, б.“в“ във вр. с чл.342, ал.1 от Наказателния кодекс.Жалбите са внесени в Окръжен съд – Кърджали за разглеждане, ведно с материалите по делото\".", "date": "2019.04.23", "title": "Местан поиска и промяна на мярката си за неотклонение"}
{"url": "https://www.novinite.bg/articles/174537/Shefat-na-NOI-v-Silistra-okonchatelno-otstranen-ot-dlajnost", "text": "Спецапелативният съд отстрани окончателно от длъжност началника на НОИ в Силистра Милен Пенчев. Според магистратите, които не се съгласиха с доводите на първата инстанция, Пенчев можел да повлияе на разследването, съобщава.Въпреки, че били разпитани всички свидетели, прокуратурата стъпва и на казаното и на още един, който е таен. Пенчев е обвинен за участие в организирана престъпна група за отпускане на пенсии чрез фалшиви документи. ", "date": "2019.04.23", "title": "Шефът на НОИ в Силистра окончателно отстранен от длъжност"}
{"url": "https://www.novinite.bg/articles/174535/Interesni-fakti-za-bilkite-i-podpravkite", "text": "От древни времена, билките и подправките са част от ежедневието на хората. Ползват се в медицината, козметиката, кулинарията. Ароматите и свойствата, които имат могат да очароват всеки човек. Преди хладилника да навлезе в ежедневието ни, храната е била запазвана благодарение на билки. Foodpanda, представя още интересни факти, които навярно не знаете. Паприката има повече съдържание на Витамин Ц от лимона. Римляните са посявали босилек само след като са правили заклинания за плодородност на почвата.  Ванилията е една от най-интересните за използване подправки и втората най-скъпа след шафрана. Над 10 грама шафран могат да бъдат смъртоносни. За 450 грама шафран са необходими над 20 часа труд. Куркума- най-доброто лекарство срещу симптоми на Алцхаймер. Начинът, по които приемаме аромата на дадена билка е заложен във всеки човек генетично. Уасаби е подправка, която става пикантна чак след като бъде намачкана. В много ресторанти се предлага прясна мента, която успокоява стомаха, освежава дъха и подсилва метаболизма. Семена от копър и чай от резене съдържат летливи масла, които имат спазмолитични свойства и спомагат за предотвратяване на стомашно-чревни проблеми като подуване", "date": "2019.04.23", "title": "Интересни факти за билките и подправките"}
{"url": "https://www.novinite.bg/articles/174501/Zaev-Sled-izborite-shte-ima-chistka-vav-vlastta", "text": "Лидерът на СДСМ Зоран Заев заяви на митинг в Скопие, че гражданите, които не са упражнили правото си на глас, са изпратили ясно послание към правителството, като ги призова да излязат и да гласуват във втория тур на президентските избори.„Посланието е, че има недоволство към служителите от централната и от местната власт. Ще има чистка сред тях. След изборите ще настъпят промени. Искам да изпратя посланието си до онези, които са останали у дома, държавата е под въпрос. Вие изпратихте посланието си, но не наказвайте държавата заради местното или централното управление\", каза Заев.Той подчерта, че във втория тур кандидатът за президент Стево Пендаровски ще спечели с разлика от сто хиляди гласа.\"Това не е борба за Заев, не е борба за СДСМ, това е борба за родината. Близостта на гласовете означава: \"Груевски се завръща, режимът се връща\", никой не иска това, не го искат и гласоподавателите на ВМРО-ДПМНЕ\", посочи той.", "date": "2019.04.23", "title": "Заев: След изборите ще има чистка във властта"}
{"url": "https://www.novinite.bg/articles/174517/Silen-trus-razlyulya-otnovo-Filipinite", "text": "Земетресение с магнитуд 6,3 по Рихтер е регистрирано в южната част на Филипините, предаде АФП, цитирайки Геофизическия институт на САЩ. Това се случи само ден след смъртоносен трус, който разтърси северните райони на островната държаваАмериканските геолози съобщиха, че земетресението е било близо до Тутубиган, което е на стотици километри южно от земетресението, което беше близо до Манила.", "date": "2019.04.23", "title": "Силен трус разлюля отново Филипините"}
{"url": "https://www.novinite.bg/articles/174515/DPS-predstavya-oficialno-listata-si-za-evrovota", "text": "ДПС представят официално листата си за евроизборите. На второ място в нея е поставен депутатът Делян Пеевски, а водач ще е лидера на партията Мустафа Карадайъ.Трети и четвърти са досегашните представители на партията в Европейския парламент Илхан Кючюк и Искра Михайлова. В листата влиза и бившият финансов министър в кабинета Орешарски Петър Чобанов, за разлика от другите двама настоящи евродепутати Филиз Хюсменова и Неджми Али.Пеевски беше кандидат за евродепутат и на изборите през 2014 г. Година след неуспешния опит да оглави ДАНС, той беше избран за евродепутат, но отказа да отиде в Брюксел.", "date": "2019.04.23", "title": "ДПС представя официално листата си за евровота"}
{"url": "https://www.novinite.bg/articles/174526/Jertvite-v-Shri-Lanka-sa-veche-310-dnes-e-den-na-nacionalen-traur", "text": "Днес в Шри Ланка цялата островна нация започна деня с три минутно мълчание, за да отдаде почит на близо 310 души, убити в бомбените нападения в неделя.Страната е в режим на извънредно положение, а днешният ден е обявен от властите за ден на национален траур, съобщи АФП.Националните флагове бяха спуснати наполовина, магазините за алкохол бяха затворени, а радиостанциите и телевизионните канали се очаква да излъчват само траурна музика.Започна и първото масово погребение на жертвите на злодейското престъпление в църквата \"Св. Себастиан\" в Негомбо, град северно от Коломбо. В страната е въведено извънредно положение, като до този момент полицията е арестувала 40 заподозрени за неделния терор. Правителството обвинява за атентатите местната ислямистка групировка NTJ, която до този момент се е изявила само във вандалски прояви срещу будистки статуи. Досега нито NTJ, нито която и да е друга групировка е поела отговорност за бомбените взривове в неделя. Властите блокираха достъпа до социалните мрежи след взривовете. ", "date": "2019.04.23", "title": "Жертвите в Шри Ланка са вече 310, днес е ден на национален траур"}
{"url": "https://www.novinite.bg/articles/174541/FBR-e-imalo-danni-za-byagstvo-na-Adolf-Hitler-v-Arjentina", "text": "Федералното бюро за разследване (ФБР) е разполагало с данни за това, че Адолф Хитлер след края на Втората световна война е избягал в Аржентина, предаде РИА Новости. Американската специална служба е получила писмо с твърдение, че фюрерът и още шестима негови приближени са живеели тихо и спокойно в ранчо, което е било разположено в северната част на латиноамериканската държава.Документът е бил датиран с 21 септември 1945 г. - тоест приблизително четири месеца след официалната дата на смъртта на Хитлер и съпругата му Ева Браун (30 април 1945 г.). Тогавашният директор на ФБР Едгар Хувър обаче е преценил, че информацията не била достатъчна за започване на операция по издирването на Хитлер и другите нацисти. До разкритието на документа се е стигнало след като ФБР е решило да разсекрети част от архивите си.", "date": "2019.04.23", "title": "ФБР е имало данни за бягство на Адолф Хитлер в Аржентина"}
{"url": "https://www.novinite.bg/articles/174530/39-ot-amerikancite-smyatat-che-tryabva-da-ima-impijchmant-na-Tramp-no-46-sa-protiv", "text": "Общо 39% от регистрираните гласоподаватели в САЩ смятат, че американският президент Доналд Тръмп трябва да бъде подложен на импийчмънт и да бъде отстранен от президентския пост, докато 46% се противопоставят на това, показват резултати от проучване по поръчка на изданието Huffington Post, цитирани от \"Уолстрийт джърнъл\".Сред анкетираните американци едва 6% от симпатизиращите на Републиканската партия подкрепят идеята на импийчмънт, докато сред гласоподавателите на Демократическата партия този процент е цели 66 на сто.В същото време 38% от респондентите посочват, че докладът на специалния прокурор Робърт Мълър изчиства името на Доналд Тръмп по всички отправени обвинения, но 47% от анкетираните смятат, че това не е така.Изглежда, че самият доклад на Мълър беше приет с одобрение от американската общественост, като 73% от гласоподавателите посочват, че този доклад е много или донякъде точен, докато само 10% смятат, че той не е много прецизен или дори изобщо не е верен.Конкретните стойности са относително стабилна в целия политически спектър, тъй като 40% от демократите и 42% от републиканците са съгласни, че докладът Робърт Мълър е много точен. Междувременно 48% от гласоподавателите смятат, че Тръмп е възпрепятствал разследването на Мълър, докато 39% са отговорили, че не го е направил.Изследването е проведено сред 1000 американски граждани на 18-и и и 19-и април с допустима статистическа грешка от 3,3%.", "date": "2019.04.23", "title": "39% от американците смятат, че трябва да има импийчмънт на Тръмп, но 46% са против"}
{"url": "https://www.novinite.bg/articles/174502/Otkriha-nov-vid-cheren-tryufel-u-nas-i-v-Garciya", "text": "Откриха нов вид черен трюфел у нас и в Гърция. Откритието на ценната подземна гъба е от изключително значение за биологичното разнообразие на Балканския полуостров, смятат експерти.Откритието правят любителят миколог Моника Славова и колегата ѝ от БАН - Борис Асьов. Подземната гъба им е изпратена за изследване от събирачи на трюфели. Три години отнемат на учените, докато са сигурни, че всички морфологични анализи и молекукярни изследвания докажат, че трюфелът е от нов и непознат до този момент на света вид. Специално обучените кучета са незаменим помощник в търсенето на подземните гъби.„Новият трюфел буквално от латински означава „красивоспоров трюфел”. Има уникална орнаментация. По принцип спорите на трюфелите са или с бодли или с мрежа. Този има гребени, което го прави уникален,\" споделя Моника Славова.В Европа подземните гъби се изучават от над 300 години. „В България се събират трюфели едва от 10-15 години. Това е причината да има малко познания за видовото разбообразие. До 2008 г. бяха съобщени само 4 вида трюфели. Последните няколко години екип от миколози от БАН съобщиха още 7 вида трюфели и 32 вида подземни гъби”, добави Славова.У нас най-често срещани са черният летен и белият трюфел, които стават за консумация. Заради високата им цена цели бригади нападат природата. От безотговорното събиране на трюфелите страдат българските гори. \"Въоръжени с мотики и с други инструменти разкопават цялата гора, нарушавайки кореновата система на дърветата”, каза още микологът.Ето защо миколозите настояват да се приеме закон, какъвто има в Италия и Франция, който да опазва природните богатства.„Трябва да се защити българския трюфел, защото се събира извън сезона на узряване! Необходимо е да се задължават трюфаджиите да закопават дупките, след като са намерили, за да може да се възстанови мястото, за да може да плододава. Ако не се направи този закон няма да има трюфели и то в близките няколко години!”, заяви Славова", "date": "2019.04.23", "title": "Откриха нов вид черен трюфел у нас и в Гърция"}
{"url": "https://www.novinite.bg/articles/174505/Nasrochena-e-data-za-sreshta-mejdu-Kim-Chen-un-i-Vladimir-Putin", "text": "Очакват бронирания влак на Ким Чен Ун да пристигне във Владивосток в сряда, съобщи РИА Новости, цитирана от БГНЕС. По-рано днес агенцията съобщи, че именно във Владивосток ще се състои срещата на Ким Чен Ун и Владимир Путин.", "date": "2019.04.23", "title": "Насрочена е дата за среща между Ким Чен-ун и Владимир Путин"}
{"url": "https://www.novinite.bg/articles/174544/Iskat-ostavkata-na-Mej-podnovyavat-obsajdaniyata-na-Brekzit", "text": "\r\nВисокопоставен член на Комитет 1922 на торите призова Тереза Мей незабавно да подаде оставка като министър-председател на Обединеното кралство. С призива си Найджъл Еванс намекна, че влиятелната група може да организира график за оттеглянето на Мей, пише \"Гардиън\".\r\n\r\nНайджъл Евънс, един от ръководителите на комитета, каза, че процесът по избор на нов лидер \"не може да започне скоро\".\r\n\"Да бъда честен, ще съм доволен, ако тя днес обяви оставката си и ние ще можем да организираме избор на нов лидер на Консервативната партия\", коментира той пред радио Би Би Си.\r\n\"Вярвам, че единственият начин да излезем от тази безизходица е, ако имаме нов лидер на Консервативната партия...ако има съобщение от премиера днес, разбира се, ние можем да започнем процеса веднага\", поясни Евънс.\r\nКомитет 1922 планира среща днес следобед. Но източник от комитета заяви, че не са вземани решения и че повечето разпространявани информации за опити да се свали Мей \"отразяват само вижданията на един или двама членове\".\r\nПремиерът, който днес ще ръководи среща на кабинета преди да бъдат рестартирани преговорите с лейбъристите за възможен компромис за Брекзит, също е изправен пред предложение за вот на недоверие от членове на Консервативната партия. От повече от 70 избирателни района се подписаха под предложение с призив за извънредна среща на Националното консервативно събрание, което представлява обикновените членове на Консервативната партия. Събранието може да проведе символичен вот на недоверие, въпреки че нито Комитет 1922, нито събранието могат да принудят Мей да се оттегли.\r\nПостът на Мей е сигурен до декември, след като тя оцеля при вот на недоверие през миналата година.\r\nДнес британските политици подновяват обсъжданията за Брекзит след великденските празници.\r\n", "date": "2019.04.23", "title": "Искат оставката на Мей, подновяват обсъжданията на Брекзит"}
{"url": "https://www.novinite.bg/articles/174572/Bivsh-voenen-strelya-naposoki-ot-terasa-v-Dupnica", "text": "Котките в Дупница попаднаха под прицела на бивш военен. 72-годишният мъж започнал да стреля с пушката си напосоки от терасата на дома си. По чудо няма пострадали съседи, съобщават от \"Монитор\".Мъжът е бил задържан от полицията. Граждани разказват, че това не е първият подобен случай с участието на бившия военнослужещ. Затова веднага след случилото се съседите подали сигнал до полицията.По време на претърсванията е бил намерен сериозен боен арсенал.Иззети са две незаконно притежавани пушки, 680 патрона от различен калибър, 9 капсулдетонатора, както и законно притежаван пистолет с 2 пълнителя.", "date": "2019.04.23", "title": "Бивш военен стреля напосоки от тераса в Дупница"}
{"url": "https://www.novinite.bg/articles/174556/Govoritel-na-EK-Komisiyata-nablyudava-skandala-s-vilite-v-Balgariya", "text": "Говорителят на Европейската комисия Мина Андреева заяви, че Комисията наблюдава скандала с вилите на висши представители на властта в България, построени с европейски средства.Миналата седмица заместник-министърът на икономиката Александър Манолев подаде оставка след публикации, че се е сдобил с вила край Сандански, финансирана с евросредства, предназначени за къщи за гости.\"Следим развитието по тези случаи, но по този специфичен случай нямам какво да кажа. Не Комисията е тази, която трябва директно да разследва разходването на тези средства. Това се прави от съответните национални власти. По този случай също се води такова разследване, така че ние ще проследим резултатите\", каза Мина Андреева, цитирана от БНР.", "date": "2019.04.23", "title": "Говорител на ЕК: Комисията наблюдава скандала с вилите в България"}
{"url": "https://www.novinite.bg/articles/174573/Kralica-Elizabet--pokani-Tramp-vav-Velikobritaniya", "text": "Президентът на САЩ Доналд Тръмп ще направи държавно посещение във Великобритания от 3 до 5 юни по покана на кралица Елизабет Втора, съобщи днес Бъкингамският дворец.Той ще бъде придружен от първата дама Мелания Тръмп", "date": "2019.04.23", "title": "Кралица Елизабет ІІ покани Тръмп във Великобритания"}
{"url": "https://www.novinite.bg/articles/174553/Islyamska-darjava-poe-otgovornost-za-napadeniyata-v-Shri-Lanka", "text": "\"Ислямска държава\" пое отговорност за нападенията в Шри Ланка в неделя, при които бяха убити най-малко 321 души, предаде Ройтерс, като се позова на свързаната с джихадистката групировка агенция Амак.\"Ислямска държава\" обаче не представи доказателства в подкрепа на това свое твърдение.", "date": "2019.04.23", "title": "„Ислямска държава“ пое отговорност за нападенията в Шри Ланка"}
{"url": "https://www.novinite.bg/articles/174500/Zapochva-rabotata-po-prodaljenieto-na-magistrala-Hemus", "text": "Започва поетапното строителство на АМ „Хемус“ между Боаза и пътен възел „Дерманци“, по пътя Русе - Велико Търново. Проектът се изпълнява с пари от републиканския бюджет.Изграждането на 134-километровият участък ще струва 1 млрд. и 120 млн. лв. на бюджета. Трасето е разделено на 6 участъка.", "date": "2019.04.23", "title": "Започва работата по продължението на магистрала „Хемус”"}
{"url": "https://www.novinite.bg/articles/174527/OON-Do-2050-godina-v-moretata-shte-ima-poveche-plastmasa-otkolkoto-ribi", "text": "\r\nСпоред доклад на ООН, 30% от рибите вече са отровени с пластмаса, а до 2050 г. в моретата ще има повече пластмаса от риби. Колко пъти сме излизали от магазина с пластмасова торбичка, а по-късно я губим, без да се замислим, че тя ще остане на нашата планета по-дълго от нас.\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.04.23", "title": "ООН: До 2050 година в моретата ще има повече пластмаса отколкото риби"}
{"url": "https://www.novinite.bg/articles/174562/45-deca-sa-zaginali-v-Shri-Lanka", "text": "Четиридесет и пет деца са загинали и още десетки са ранени при бомбените атентати срещу християнски църкви и хотели в Шри Ланка в неделя, съобщи базираният в Женева Фонд на ООН за деца - УНИЦЕФ, цитиран от ДПА. Най-малкото от 13-те деца, убити при взрива в град Батикалоа, е било на 18 месеца, каза говорителят на УНИЦЕФ Кристоф Булиерак. При експлозията в църквата \"Св. Себастиан\" в Негомбо са загинали 27 деца. Потвърдена е и смъртта на 5 деца чужденци. \"Нито едно дете не трябва да изпитва такава сърцераздирателна случка и никои родители не трябва никога да губят децата си при такива ужасяващи обстоятелства\", посочи Булиерак. Той добави, че много деца също така са загубили родителите си при бомбените атаки в Шри Ланка, извършени навръх Великден. ", "date": "2019.04.23", "title": "45 деца са загинали в Шри Ланка"}
{"url": "https://www.novinite.bg/articles/174495/Dnes-nad-stranata-oblachnostta-shte-e-znachitelna-i-na-mesta", "text": "Днес над страната облачността ще е значителна и на места, главно в западната половина ще превали дъжд. Ще продължи да духа слаб до умерен вятър от изток-югоизток. Максимални температури - между 15° и 20°.Над планините облачността ще е значителна и на места, главно в масивите от Западна България ще превали дъжд, а над 1800 метра – слаб сняг. Ще духа до умерен южен вятър, който след обяд по най-високите части ще се ориентира от югозапад и ще се усили. Максимална температура на височина 1200 метра около 9°, на 2000 метра – около 2°.Над Черноморието ще има значителна облачност, но валежи не се очакват. Ще духа слаб до умерен предимно източен вятър. Максимални температури на въздуха: 13-16°. Температурата на морската вода е 11-12°. Вълнението на морето ще е около 2 бала.", "date": "2019.04.23", "title": "Днес над страната облачността ще е значителна и на места"}
{"url": "https://www.novinite.bg/articles/174568/Nad-400-trusa-za-24-chasa-lyuleyat-Filipinite", "text": "Земетресение с магнитуд от 6,3 беше регистрирано на остров Самар, в центъра на Филипините, съобщи геофизичният институт на САЩ, цитиран от АФП.\r\nНовото земетресение беше усетено ден след смъртоносния трус в северната част на архипелага. Вторият трус е бил в местността Тутубиган - на стотина километра южно от епицентъра на труса от понеделник в северната част на Филипините, който беше с магнитуд 6,1.\r\nБроят на загиналите от него нарасна до 15, след като през нощта спасителните екипи работиха без почивка, за да достигнат до хора, затрупани под срутил се супермаркет. В отломките на търговския обект бяха открити още тела на загинали, съобщиха властите, цитирани от ДПА.\r\nГоворителят на националната служба за справяне с бедствия Ед Посадас каза, че 24 души са изчезнали след труса и повечето от тях са били в супермаркета. По-голямата част от загиналите са от провинция Пампанга, най-силно засегнатият район при вчерашния трус, който предизвика прекъсване на електричеството и пукнатини по пътища и мостове.Трусът разтърси също столицата Манила, където някои сгради се напукаха и получиха и други повреди. След труса една от сградите остана облегната на съседната постройка.\r\nПрезидентът на Филипините Родриго Дутерте нареди на всички правителствени агенции и други органи да предприемат всички необходими стъпки, за да помогнат на пострадалите от земетресението, каза говорителят му Салвадор Панело.След земетресението от понеделник на остров Лусон са били регистрирани над 400 вторични труса, предаде АФП.\r\n", "date": "2019.04.23", "title": "Над 400 труса за 24 часа люлеят Филипините"}
{"url": "https://www.novinite.bg/articles/174504/445-502-uchenici-ot-1-do-7-klas-shte-poluchat-uchebnici-za-bezvazmezdno-polzvane", "text": "Министърът на образованието и науката Красимир Вълчев внася за разглеждане в Министерски съвет проект на решение на МС за приемане на План за действие за 2019 г. в изпълнение на Националната стратегия за учене през целия живот за периода 2014-2020 г., съобщава БТА.Проектът на Плана за действие за 2019 г. е публикуван за обществено обсъждане и в него са включени дейности и задачи, насочени към всички области на образованието, обучението и ученето, и обхващат различни етапи от развитието на личността: предучилищното образование, общото училищно образование, професионалното образование и обучението, висшето образование и ученето на възрастни. За популяризиране на ученето през целия живот сред всички български граждани за пета поредна година ще бъдат организирани национални дни, като се предвижда участниците в тях да са до 1 500. В областта на предучилищното образование действията ще бъдат насочени към модернизиране и изграждане на материалната база на съществуващи детски градини или нови такива, както и към подобряване на достъпа до качествени предучилищни образователни дейности за децата в неравностойно положение. За целта са осигурени 11 753 354 лв. по Финансовия механизъм на Европейското икономическо пространство, а 1 763 604 лв. е националното съфинансиране.В училищното образование ще продължава да се прилага комплексен подход за повишаване на образователните постижения и за намаляване дела на преждевременно напусналите училище. 120 000 ученици, които са в риск от отпадане от образователната система, ще бъдат включени в редица дейности, насочени към преодоляване на затрудненията в обучението и с пропуски при усвояването на учебното съдържание. 5 000 педагогически специалисти ще бъдат обучени, за да се осигури допълнителна подкрепа на деца и ученици. 1 750 педагогически специалисти ще работят в детските градини, които са преминали през обучения за прилагане на скрининг тест за деца на възраст от 3 до 3,6 години. За 7 000 ученици от началния и прогимназиалния етап на основното образование ще бъдат осигурени възможности за използване на музеите като образователна среда. На 445 502 ученици от първи до седми клас ще бъдат предоставени учебници/учебни комплекти за безвъзмездно ползване, за което държавата е осигурила средства в размер на 20 186 080 лв. През 2019 г. ще бъде оказана пълна подкрепа за участие на учениците в национални и международни конкурси и изяви. 88 000 ученици ще се включат в ученически спортни игри, а 140 000 ученици - в дейности, включени в Националния календар за изява по интереси. В края на годината ще бъдат представени резултатите от Международното изследване на уменията по четене /PIRLS 2016/ на учениците от четвърти клас и от Международното образователно изследване PISA 2018 за 16-годишните ученици. Основният фокус през 2019 г. в областта на професионалното образование и обучение ще продължава да бъде професионалното обучение в работна среда, включително чрез организирането на стажове в предприятия по време и след завършване на обучението. 890 безработни лица, предимно младежи, ще бъдат включени в стажуване или чиракуване. Очаква се до края на 2020 г. 18 655 безработни младежи до 29-годишна възраст със завършено средно или висше образование да преминат през стажове за 6 месеца. В обучение за придобиване на ключови компетентности ще бъдат включени над 7900 безработни. Повишаването на атрактивността на дуалното обучение и засилването на ролята на бизнеса се очаква да продължи чрез реализирането на 80 паралелки за обучение на ученици в тази форма на обучение. В обучение за придобиване на ключови компетентности ще бъдат включени над 7900 безработни, а в различни обучения, включително за придобиване професионална квалификация до 2020 г., ще бъдат включени 39 500 икономически неактивни и безработни младежи. Задачите в проекта, свързани с придобиването на професионални умения, ще се осъществяват чрез съгласуваност с дейностите и мерките в Националния план за действие по заетостта през 2019 г.През 2019 г. финансирането на достъпа до висше образование ще бъде гарантирано с осигуряването на 2000 нови кредита по Закона за кредитиране на студентите и докторантите в общ размер до 135 000 000 лв. Стимулирането на обучението във висшето образование чрез предоставяне на допълнителни стипендии се очаква да обхване 1 500 студенти, докторанти и специализанти от държавните висши училища и научните организации. Развитието на възможностите за неформално и самостоятелно учене ще бъде насърчавано чрез участие на повече от 200 младежи в дейности за развитие на доброволчеството. Планирани са 110 събития, свързани с осъществяването на кампании за информиране и мотивиране на възрастни учещи, в които се очаква да бъдат обхванати 2 500 лица, включително земеделски стопани. Традиционно силна за ученето през целия живот продължава да бъде ролята на читалищата, музеите и на библиотеките, като през годината финансово ще бъдат подкрепени 600 културни и образователни проекта. В рамките на дейностите за координиране на взаимодействието на заинтересованите страни, свързани с реализиране на политиката за учене през целия живот, ще бъде извършена оценка на напредъка за постигане на целите в Националната стратегия за учене през целия живот за периода 2014-2020 г. Предвижда се да бъдат формулирани и мерки за повишаване уменията на възрастните с активното участие на всички заинтересовани страни. Оценяването на напредъка ще бъде осъществено в рамките на мащабен консултативен процес, извършен на областно и национално ниво. Тези действия ще бъдат извършени с помощта на изградената и надграждана координационна инфраструктура в сектора за учене на възрастни - Националната координационна група за учене през целия живот, 28 областни координационни групи за учене през целия живот и Националната мрежа за учене на възрастни.Всички резултати и продукти от взаимодействието на заинтересованите страни, постигнати в изпълнение на Европейската програма за учене на възрастни и Препоръката на Съвета за повишаване на уменията: нови възможности за възрастните, ще бъдат интегрирани в съдържателните ресурси на Електронната платформа за учене на възрастни в Европа /EPALE/, информират от МОН. ", "date": "2019.04.23", "title": "445 502 ученици от 1 до 7 клас ще получат учебници за безвъзмездно ползване"}
{"url": "https://www.novinite.bg/articles/174507/Veliki-vtornik-e", "text": "Днес е Велики вторник - вторият ден от Страстната седмица или Седмицата на страданията, която е последната от живота на Исус Христос.На Велики вторник от Страстната седмица в църквата се чете освен притчата за талантите, тази за десетте девици, съобщава БГНЕС. В тази притча се говори за пет мъдри и пет неразумни девици, а се подразбира пет мъдри и пет неразумни човешки души. Мъдрите имали чисти светилници и свещен елей, а неразумните - само чисти светилници. Светилниците в тази притча символизират телата, а маслото (елей) - милостта. На гръцки език \"милост\" се произнася \"елеос\". Оттук е дошла и думата \"полиелей\", което означава \"многомилостив\".На празничната утреня освещаването на църквата се усилва от запалването на свещите и елея, когато се пеят псалмите за многото милости Божии към избрания народ и много пъти се повтаря: \"да бъде милостта Му вечна, алилуя\"!.Страстната седмица е последната от Великденския пост, който продължава осем седмици. През тази седмица от Лазаровден всеки ден е значителен до Възкресението Христово.", "date": "2019.04.23", "title": "Велики вторник е!"}
{"url": "https://www.novinite.bg/articles/174512/Chovek-s-balgarsko-ime-si-kupil-imot-za-milioni-v-Bevarli-hils", "text": "Огромно имение в Бевърли хилс е било продадено завчера за 34 640 000 долара, което е най-голямата сделка за годината с жилищен имот в града, съобщи \"Варайъти\".Самоличността на купувача, както обикновено, е замаскирана и все още не е официално потвърдена. Но според списанието има някои следи - първо, изглежда очевидно, че купувачът е чужденец; второ имението е придобито от юридическо лице, свързано с Христо Йорданов Христов; трето, това или един изтъкнат търговец на оръжие от България, или негов едноименик.\"Варайъти\" описва историята на имота с площ 9 акра (3,64 декара). Сградата с 1325 кв. метра застроена площ и седем спални е завършена през 2014 г. при собственици бивш израелски военен и съдружници. Първоначално е била оценена за 55 млн. долара, \"така че Христов - или който действително е купил този колос - е сключил добра сделка, но разбира се това зависи от гледната точка\", заключава \"Варайъти\".", "date": "2019.04.23", "title": "Човек с българско име си купил имот за милиони в Бевърли хилс"}
{"url": "https://www.novinite.bg/articles/174499/Slavchev-Strategiyata-za-deteto-e-NEZAKONNA", "text": "„Стратегията за детето е спорен документ, по който няма обществен консенсус, но може би факта, че нормативния документ ще бъде финансиран от Норвежкия финансов механизъм направи така, че всички български партии и управляващи и опозиция, да мълчат по темата. Освен всичко друго тя нарушава Конституцията на България, в частност чл. 47, което я прави незаконна” Това каза председателят на ПП МИР Симеон Славчев по време на организирания от родители от цялата страна протест срещу проекта за „Национална стратегия за детето 2019 – 2030 г.”Протестът е организиран в социалните мрежи заради редица спорни текстове, които съдържа документът. Пред Министерството на труда, въпреки работния ден, се събраха родители с деца и граждани с активна позиция по темата. Заедно с колегите си от ПП МИР Симеон Славчев също защити позицията на гражданите. „Така предложена Стратегията за детето отнема функцията на родителя и я прехвърля в ръцете на социални работници, което е абсолютно недопустимо. Да не говорим, че в Стратегията е заложено въвеждане на Джендър обучение от 4-годишна възраст, което да продължава и в училище. Това е удар по традиционните семейни ценности и ПП МИР се противопоставя категорично на това” бе категоричен Славчев и допълни, че от МИР ще се борят с всички средства тези текстове да не бъдат приети. „За ПП МИР възстановяването на ценностите и моралните устои на семейството са основен приоритет”, заяви председателят на партията Симеон Славчев. „Ще търсим обществен консенсус по темата”, каза още той.", "date": "2019.04.23", "title": "Славчев: Стратегията за детето е НЕЗАКОННА"}
{"url": "https://www.novinite.bg/articles/174506/Psihichnobolen-bujstva-v-gradskiya-transport", "text": "Психичноболен мъж в столичния квартал „Овча купел” е нанесал материални щети на два автобуса от линия 45 и 73. Мъжът е настанен в психиатрия, а шофьорът е задържан защото го е ударил.„Мъжът беше с майка си. Тя каза, че той е освидетелстван със синдром на Турет и още две диагнози. По нейни думи е изписан от психиатрията преди 2 месеца, но лекарствата не са му подействали добре”, разказа Петьо Гюдюлев, очевидец на инцидента. Той добави, че в България имало 12 психиатрични клиники за подобни случаи. „Явно са недостатъчни. 2% се отделят от бюджета на държава за тях”, заяви Гюдюлев.„Щетите в момента още се оценяват, но не са по-малко от няколко хиляди лева. Защото автобусите се ремонтират от столичен автотранспорт. Те имат само гражданска отговорност и при този извършител с това освидетелстване едва ли ще бъдат възстановени” съобщи Борислав Попов, ръководител на отдел „Безопасност на движението към столичен автотранспорт”.", "date": "2019.04.23", "title": "Психичноболен буйства в градския транспорт"}
{"url": "https://www.novinite.bg/articles/174514/D-r-Bojko-Penkov-Vzeti-sa-vsichki-predepidemichni-merki-za-morbili", "text": "Взети са всички предепидемични мерки за морбили, заяви заместник-министърът на здравеопазването д-р Бойко Пенков пред Нова телевизия.„Подготвено е разкриването на нови отделения, ако има нужда от повече легла за децата. Има ваксини за морбили и който иска може да му направят имунизация. Даже активно се препоръчва и се минава през кварталите и се правят имунизации, там, където се очаква, че не се имунизирани. Предприемат се всички мерки – локализират се областите, в които има най-много заразени”, поясни заместник-министърът.Д-р Пенков обяви, че продължават преговорите с производителя и търговеца на изотопите, с които се установява дали има метастази при онкологичните заболявания, за да може да издължи необходимите количества, които има по стария договор, който изтече.„Готови сме да подпомогнем всеки, които иска да регистрира подобно лекарство, за да може да бъде в полза на хората”, заяви още той и добави, че са направени срещи с всички национални консултанти и е изготвено указание към регионалните здравни инспекции и болниците с клиниките по онкология, с което се препоръчва алтернатива.По повод на идеята за разходоефективността на лекарствата, при която НЗОК ще заплаща определени лекарства, само ако са най-евтиният възможен вариант, д-р Пенков коментира: „Почти целият свят започва да се ориентира към плащане на резултат. Това е доста сложна работа и трябва да се определят критериите за това как ще оценим резултата. Второ – трябва да се сравнят терапии, които са сравними и да се види какъв резултатът и за какво време. Тогава вече се прави анализ и той би бил препоръчителен”.", "date": "2019.04.23", "title": "Д-р Бойко Пенков: Взети са всички предепидемични мерки за морбили"}
{"url": "https://www.novinite.bg/articles/174509/KZP-Sreshtata-s-nepoznati-i-novi-targovci-pri-Velikdenskoto-pazaruvane-krie-poveche-riskove", "text": "Рисковете при Великденското пазаруване идват и от това, че поради пътуване или поява на нови магазини потребителите се срещат с непознати за тях търговци, което ги поставя в по- различна среда. За това предупреди председателят на Комисията за защита на потребителите (КЗП) Димитър Маргаритов по телевизия Bulgaria ON Air. „Когато не сме били в контакт с даден търговец, той е нов за нас, рисковете са по-големи от това да не реагираме на момента и чак по-късно да усетим, че спрямо нас е адресирана нелоялна търговска практика”, обясни Маргаритов.„Обикновено, когато пазарувате в търговски обекти регулярно, системно, Вие имате определени очаквания и знаете как да реагирате, ако нещо се обърка. Когато става въпрос за нововъзникнали, включително и амбулантни търговци, е необходимо по-голямо внимание”, препоръча той. Председателят на КЗП обърна внимание на това, че по празници някои търговци могат да злоупотребят с еуфоричното настроение на клиентите си. „Хората са по-приповдигнати, мислите им основно са концентрирани върху това как ще изкарат празниците с близки и познати. Вниманието малко като че ли се притъпява по отношение на това, което им се предлага като намаления, промоции. Търговците се опитват да се възползват от това понижено внимание, за да хитруват и да продадат нещо по-скъпо, отколкото то действително струва, но на промоция”, подчерта той.Димитър Маргаритов отбеляза, че за Великден традиционно се брандират стоки по специфичен начин. „Това само по себе си не би трябвало да води до повишаване на тяхната цена. Обаче понякога може и това да се случи”, коментира той. Важното е потребителите да обръщат внимание на тези търговски прийоми и да подхождат към тях критично. Трябва да се внимава и с амбулантните търговци, особено при покупката на хранителни продукти, за които има определени изисквания по отношение на производството и съхранението им. Тези търговци също би трябвало да спазват законовите изисквания по отношение предоставянето на информация за произход на стоките, цени и т.н. В седмицата на Великден инспекторите на КЗП ще проверяват в търговските обекти и онлайн пространството правото на информация, обявяването на цените, включително и на хранителните стоки.", "date": "2019.04.23", "title": "КЗП: „Срещата с непознати и нови търговци при Великденското пазаруване криe повече рискове“"}
{"url": "https://www.novinite.bg/articles/174520/Edin-glas-pri-mashinniya-vot-shte-struva-50-lv", "text": "На една машина за един ден гласуват около 50 души. Наемът на една машина е 2 500 лв., което означава, че един глас ще струва по 50 лв. Това каза проф. Михаил Константинов в ефира на БНТ тази сутрин, уточнявайки още, че устройствата не регистрират недействителните гласове. \r\nИзборът беше очакван, едната фирма беше декласирана заради предложена цена над предела, другата не отговаряше на техническите норми. допълни проф. Константинов.\r\n\"Сиела Норма\" организира машинното гласуване през 2016 г. с 500 машини, припомни проф. Константинов. На тези машини тогава са извършени около 50 000 гласувания.\r\nИ проф. Киров коментира, че изборът на фирмата не е изненадващ, Той изрази безпокойство кога машините ще бъдат доставени, монтирани, софтуерът да бъде проверен. СИК трябва да бъдат обучени как се борави с тези машини, да не говорим, че самите избиратели няма да имат времето да се запознаят с процеса как да гласуват.\r\nСпоред проф. Киров е притеснителен крайният срок за доставка на машините - 25 май, денят преди изборите. Това според него, може да доведе до \"недобри\" изненади.\r\n", "date": "2019.04.23", "title": "Един глас при машинния вот ще струва 50 лв."}
{"url": "https://www.novinite.bg/articles/174513/Skok-v-cenata-na-benzina-i-dizela-u-nas", "text": "Бензинът поскъпна. За един месец цената на най-масовото гориво - А95 се е увеличила средно с 8 стотинки за литър. За последните три месеца увеличението е с 26 стотинки на литър. За същия период дизелът също е поскъпнал. Ако в края на януари сме зареждали за 2, 14 лв. на литър, то към днешна дата цената е 2,30 лв., или с 16 стотинки по-скъпо. Повече от половината българи имат кола. Шофьорите следят и усещат поскъпването на горивата. От големите вериги бензиностанции уверяват, че причините за цените в България се дължат на движението на цените на суровия петрол, посочва . „Ние сме един пазар, който не може да бъде отрязан от световните тенденции и това е напълно нормално. Навсякъде в Европа е така”, заяви Светослав Бенчев от \"Българска петролна и газова асоциация\". Така, в България, ако днес пътуваме от София до Монтана и колата ни харчи 9 на 100, горивото ще ни излезе със 72 стотинки по-скъпо отколкото, ако бяхме пътували миналата седмица. И в Монтана, и в София цената на бензин А95 беше една и съща - 2, 22 лв.. Затова много потребители избират друго гориво. В края на миналата година на много места в страната имаше протести заради цените на горивата. В началото на 2019 г. пък цените паднаха значително - до 1,95 лв. на литър за А95. Според експерти съвпадението е случайно. „По стечение на обстоятелствата интензивните протести срещу високите цени на горивата съвпаднаха с обръщането на тренда на цените на петрола към понижение”, каза още Христо Казанджиев от \"Български енергиен и минен форум\". У нас има и разлики в цените на горивото в градовете в страната. Причината от големите вериги бензиностанции обясняват в различната конкуренция на пазара и различните възможности на доставка. С категорична прогноза за движението на цените в близко бъдеще експертите не се наемат.", "date": "2019.04.23", "title": "Скок в цената на бензина и дизела у нас"}
{"url": "https://www.novinite.bg/articles/174521/Specialisti-po-detski-bolesti-otnovo-protestirat-v-Sofiya", "text": "Медиците от Специализираната педиатрична болница „Проф. д-р Иван Митев“ излизат днес на протест с искане лечебното заведение на получи специален статут, за да може финансирането ѝ да не зависи само от здравната каса, да отпаднат лимитите за прием на пациенти и да се повишат заплатите на служителите. Протестът е втори в рамките на последните няколко дни.Пред БНР д-р Антон Владимиров, лекар в специализираната болница, заяви, че „за момента няма индикации за промяна“ в позицията на здравните власти.„Остават уверенията, че до края на май ще има преразглеждане на начина на финансиране на болницата, но няма да получим специален статут на национална болница“, каза д-р Владимиров в предаването „Преди всички“ на програма „Хоризонт“.Според него единственият ясен знак, че може да бъде постигнат консенсус, започване на процедура за смяна на статута на болницата, „защото това ще бъде ясен сигнал за необратимост на процеса“.„Финансиране винаги може да бъде измислено, но това може да бъде прекратено в края на годината и за следващата година да няма финансиране. Промененият статут ще гарантира непрекъснато финансиране на болницата, която не може да се издържа само от здравната каса. Към момента не сме склонни да отстъпваме от нашите искания“, подчерта д-р Владимиров.Той допълни, че заявката, която е дало здравното министерство, е през май да изравни диспропорциите в заплащането на медицинския персонал: „Но за нас това не е най-основният и належащ проблем. Поради това така сме подредили нашите искания: статут, отпадане на лимита и достойно заплащане“.„Това не е протест за заплати, нито за пари. Това е протест за детското здравеопазване в България, което в момента е захвърлено на бунището от всеки един управник в тази държава през последните 30 години“, коментира д-р Антон Владимиров.Той допълни, че в случай, че не бъде започната процедура за статута не лечебното заведение, ще бъде свикан нов протест на 10 май, когато медици възнамеряват да блокират кръстовища.", "date": "2019.04.23", "title": "Специалисти по детски болести отново протестират в София"}
{"url": "https://www.novinite.bg/articles/174531/3D-operaciya-vav-VMA-spasi-krak-na-mlad-maj", "text": "Кракът на 30-годишен пациент с Бехтерев беше спасен след уникална за България 3D операция, извършена от ортопедите на ВМА.4-часовата интервенция е извършена от проф. д-р Неделчо Цачев, ръководител на Катедрата по ортопедия и травматология, и екипа му.В крака му бил поставен имплант от ново поколение, който компенсира скъсяването на крайника.Над 4 месеца е продължила подготовката на екипа за първата подобна операция у нас, разкри проф. Цачев. Заради болестта на Бехтерeв, която е хронично артрозно заболяване, пациентът е „отключил” рядката диагноза ацетабуларен тунелен синдром. При нея, заради увреждането на костта, бедрената глава и шийка буквално навлизат в таза, обяснява ортопедът.„Кракът се скъсява с няколко сантиметра, движенията силно се ограничават и са много болезнени”, допълва проф. Цачев.На пациента не може да се постави класически имплант заради уврежданията вследствие на болестта на Бехтерев.„Освен това, ако използваме т.нар. циментна става, тя предполага ревизиране след средно 10 години, което не е приемливо при толкова млад пациент”, обяснява професорът. Затова се свързва с колегата си д-р Владислав Райков – ортопед с тясна специалност по 3D предоперативно планиране, защитил докторантура в Швейцария.„Благодарение на резултатите от скенер, той изработи компютърен модел на костта, който да ни позволи да преценим как най-точно да разположим импланта, за да е успешна реконструкцията”, разказва проф. Цачев.Виртуалната операция е осъществена успешно на практика от ортопедите на ВМА.„За 4 часа успяхме да запълним „издълбаното” дъно на ацетабулума с кост на пациента, да позиционираме ставата добре и да компенсираме скъсяването на крака”, разкрива подробности от интервенцията травматологът. „За първи път у нас правим реконструкция с компютърен модел, в чужбина имат опит и досега пациентите трябваше да пътуват за скъпо лечение там. Напредваме бавно, но сигурно – това е хубавото”, оптимист е проф. Цачев.Прочети още на: ", "date": "2019.04.23", "title": "3D операция във ВМА спаси крак на млад мъж"}
{"url": "https://www.novinite.bg/articles/174511/Otbelyazvame-Svetovniya-den-na-knigata-i-avtorskoto-pravo", "text": "\r\nДатата не е избрана случайно - на този ден са починали Мигел де Сервантес и Уилям Шекспир.\r\n\r\n\r\n\r\n\r\n", "date": "2019.04.23", "title": "Отбелязваме Световния ден на книгата и авторското право"}
{"url": "https://www.novinite.bg/articles/174540/28-ot-balgarite-ne-podkrepyat-sankciite-pri-boj-na-dete", "text": "Нова стратегия за закрила на децата предизвика протести на родители у нас. Недоволството е заради текстовете, които въвеждат забрана за телесно наказание над децата и ефективна система за наблюдение и изпълнение на забраната.На протест излязоха родители в София и Варна.Социологическо изследване на „Глобал Метрикс” показва, че 28% от българите не подкрепят санкции при „леки телесни наказания” за децата.70% смятат, че трябва да има някаква подкрепа, но не санкции, коментира социологът Радостина Ангелова пред БТВ. Намеса на държавата при „сериозни наранявания след физическо наказание” подкрепят 75% от анкетираните.", "date": "2019.04.23", "title": "28% от българите не подкрепят санкциите при бой на дете"}
{"url": "https://www.novinite.bg/articles/174545/UNSS-signalizira-che-e-zaplashen-ot-falit", "text": "Университетът за национално и световно стопанство (УНСС) сигнализира с отворено писмо до медиите, че е заплашен от фактическа неплатежоспособност.Причината се крие в обещани, но неизплатени средства в размер на 15 милиона лева от държавата в лицето на Министерство на финансите и Министерство на образованието и науката, с които трябваше да бъде изграден нов корпус.Изграждането му започна през 2016 г. след спечелен конкурс за 4,5 милиона лева европейски финансиране по Оперативна програма \"Региони в растеж\". Министерството на финансите обещава 7,5 милиона лева съфинансиране, а Министерство на образованието - също 7,5 милиона лева, разпределени на равни траншове за три години. Изграждането на новия корпус, което трябваше да приключи през юни т.г., бе спряно през 2017 г. заради липса на средства.От УНСС заявяват, че са сигнализирали още в края на 2017 г., но отговор от институциите няма.На 16 април 2019 г. изпълнителят на проекта е отправил покана за доброволно изпълнение на текущите задължения по проекта от страна на УНСС. От университета посочват, че сметките могат да бъдат запорирани, което ще доведе до спиране на изплащането на стипендиите и помощите на студентите и докторантите, на заплатите на преподавателите и служителите.От УНСС настояват да се осигурят необходимите допълнителни средства за изпълнението на проекта в размер на 10,3 милиона лева.", "date": "2019.04.23", "title": "УНСС сигнализира, че е заплашен от фалит"}
{"url": "https://www.novinite.bg/articles/174522/Veliko-Tarnovo-posreshta-noshtta-na-Vazkresenie-na-varha-na-Carevec", "text": "За девета поредна година Велико Търново ще посрещне Христовото възкресение на върха на крепостта Царевец. Точно в полунощ на 27 срещу 28 април десетки църковни камбани ще звънят в унисон, за да възвестят настъпването на Великден. Благодатният огън ще бъде изнесен от Патриаршията музей „Възнесение Господне“, а пред храма ще бъде отслужено Пасхалното богослужение. Портите на Царевец ще бъдат отворени в 22,30 ч. вечерта на Велика Събота /27 април/, а в 23,30 ч. започва църковната служба.След изнасянето на Благодатния огън в полунощ и тържествения звън на църковните камбани ще започне голямо литийно шествие с факли. То ще премине от Патриаршията на Царевец до катедралата „Рождество на Света Богородица“ и ще бъде водено от кмета на Старата столица Даниел Панов и великотърновския митрополит Григорий. В 1,00 ч. след полунощ започва Светата литургия по случай Христовото възкресение. Тя ще бъде отслужена в катедралния храм „Рождество на Света Богородица“.2700 осветени яйца и парчета козунаци ще бъдат осигурени за жителите и гостите на Велико Търново, избрали да посрещнат Великден на Царевец. Жестът е на фирмите „Консорциум Агробизнес“ АД, „Метро Кеш Енд Кери България“ ЕООД и „ЦБА Асет Мениджмънт“, със съдействието на кмета Даниел Панов. Яйцата ще бъдат боядисани и украсени в ресторантите на хотелските вериги „Янтра“, „Панорама“, „Болярски“ и комплекс „Калоянова крепост“. Те ще бъдат осветени на Велики Четвъртък /25 април/ в катедралния храм. Подаряването им ще започне в 00,40 ч. във великденската нощ. Богослужението по случай Второ възкресение ще бъде в новия храм „Възкресение Христово” и ще започне в 11,00 ч. навръх Великден. В 21,00 ч. в празничната вечер ще бъде излъчен аудиовизуалният спектакъл „Царевград Търнов – Звук и светлина”. Прожекцията може да бъде наблюдавана от площад „Цар Асен I”. Организатори на програмата за отбелязване на Христовото възкресение са Община Велико Търново, Великотърновска митрополия и Регионален исторически музей. Живеещите в домовете за възрастни хора „Венета Ботева” и в с. Балван, заедно с младежите от Кризисния център в селото и децата в Центъра за настаняване от семеен тип /В. Търново/ също ще бъдат зарадвани с осветени великденски яйца и козунаци. За сигурността и опазването на обществения ред ще се грижат служители на Районно управление на полицията – В. Търново, на Регионална дирекция „Пожарна безопасност и защита на населението”, както и частни охранители.", "date": "2019.04.23", "title": "Велико Търново посреща нощта на Възкресение на върха на Царевец"}
{"url": "https://www.novinite.bg/articles/174532/Pochti-dvojno-uvelichenie-na-chujdestrannite-turisti-v-Sofiya-za-10-godini", "text": "С 82% се е увеличил броят на чуждестранните туристи в София за последните 10 години. Това заяви кметът на столицата Йорданка Фандъкова, цитирана от БГНЕС.Фандъкова участва в Шестата годишна среща на Националния борд за туризъм (НБТ), на тема: „2019 – година на вътрешния туризъм, инвестициите и иновациите“, провеждаща се в София. В изказването си тя отбеляза, че столицата ни се развива устойчиво като туристическа дестинация с ясна визия. „София не е само административният център на България, София е млада столица, но и древен град с хилядолетна история. По своята история тя се нарежда наравно с древните европейски столици Рим и Атина, туристите виждат това“, заяви градоначалникът.Тя отбеляза, че София има огромен потенциал и в развитието си като дестинация за конгресен туризъм, както и за туризъм през уикенда, за което благоприятстват също и нискотарифните полети от много европейски столици.Най-много туристи у нас идват от Германия, Великобритания, Израел, Франция и други. Според данните за първи път миналата година броят на туристите, посетили столицата ни, надхвърля броя на жителите на града, а предпоставките за това са много – изгодни полети, достъпен престой, добра кухня, интересна културна програма и други. ", "date": "2019.04.23", "title": "Почти двойно увеличение на чуждестранните туристи в София за 10 години"}
{"url": "https://www.novinite.bg/articles/174539/Blizkite-na-postradalite-Mestan-ima-pari-i-mosht", "text": "Притесняваме се, че може всичко да се потули. Той има пари, има мощ и ще ги подкупи. Вярваме на държавата. Страх ни е от богатите. Това заяви пред Нова Ергюн Мюмюн - близък на семейството на 6-месечното бебе, което загина при катастрофа, причинена от лидера на ДОСТ Лютви Местан.Вчера Кърджалийският съд отмени постановление на прокуратурата, с което се отне книжката на Местан. Решението на съда е окончателно и не подлежи на протест или обжалване.Близките на загиналото дете за входирали искане до Върховната касационна прокуратура  да упражни контрол върху следствените органи в Кърджали как се води разследваето и дали всички доказателства се събират адекватно. Според тях има съмнения, че разследването няма да е обективно, а част от фактите могат да бъдат променени.\"Имало е видимост, той не е спрял на СТОП-а, минал е директно на средата на пътя и така е станало произшествието. Местан е виновен, той не знае закона щом не е спрял на знака. Като се огледаш наляво надясно – всичко се вижда”, коментира дядото на починалото бебе Джавдет Сали.По думите на близки на семейството, Местан не е оказал първа помощ и дори не слязъл от колата си в продължение на половин час.Джавджет Сали сподели и че дъщеря му е в тежко емоционално състояние, не може да стане от леглото и не спира да плаче за бебето си.\"Ако има закони в тази държава, то те трябва да са еднакви за всички нас\" - завърши дядото на починалото дете.Припомняме, че на 14 април след тежка катастрофа с участието на Лютви Местан, загина 6-месечно бебе, а майката и бащата на детето бяха спасени в болницата. Колата на Местан излязла на главния път от разклонение на с. Загорско и засякла движещ се автомобил, в което е пътувало семейството. Колата изхвърча на 50 метра в близкото дере и се прекатурва няколко пъти.", "date": "2019.04.23", "title": "Близките на пострадалите: Местан има пари и мощ!"}
{"url": "https://www.novinite.bg/articles/174554/KEVR-Toploenergiyata-nyama-da-poskapne-dvojno", "text": "Председателят на енергийния регулатор Иван Иванов заяви, че от юли топлоенергията няма да поскъпне  двойно, както поискаха някои от топлофикациите. \"Има сериозна динамика в международните цени на суровия петрол. Квотите не влияят пряко върху тези цени, те влияят в значително по ниска степен, отколкото при термичните централи, но безспорно квотите, които трябва да платят всички топлофикационни дружества, повишават техните разходи и ние тепърва ще видим как те ще бъдат отчетени. Нито 108, нито 88 процента ще има скок\".\"Ако \"Еврохолд\" и ЧЕЗ стигнат до сделка за продажбата на българските активи на чешката компания, енергийният регулатор ще трябва да се произнесе, но все още няма критерии, по които това да стане\", коментира още Иван Иванов.Десетки граждани се събраха отново пред сградата на Комисията за енергийно и водно регулиране в София, за да протестират срещу увеличаването на цените на енергоносителите у нас:  \"Топлофикация\" бави дела в Софийския районен съд, съдиите са смазани от диктата на Цветанов и Борисов\". \"Ние имаме една от най-скъпите електроенергии в Европа, а беше най-евтината. Всичко се прави в ущърб на българския данъкоплатец\". Протестиращите заявиха, че отново ще излязат на улицата при гласуване на нови цени на тока. ", "date": "2019.04.23", "title": "КЕВР: Топлоенергията няма да поскъпне двойно"}
{"url": "https://www.novinite.bg/articles/174557/Uchenicite-ot-Dolna-Studena-chetoha-knigi-v-chitalishtnata-biblioteka", "text": "Учениците от ОУ „Свети Климент Охридски“ в село Долна Студена проведоха масов десант н библиотеката на НЧ „Пробуда“. Разделени на две групи, те се включиха в Маратона на четеното. Проявата беше посветена на Световния ден на книгата – 23 април. Гостите бяха посрещнати от секретаря на читалището Ивелина Анчева, която подробно ги запозна с разнообразните дейности на местния храм на духовността.За учениците най-интересното място обаче се оказа библиотеката. Тук всеки имаше възможност да се докосне и да разлисти любимата си книга. Подредени в кръг, децата с удоволствие прочетоха откъси от най-популярните приказки като се превъплатиха в ролите на героите. „Маратонът на четенето е поредната съвместна инициатива между ръководството на училището и читалищното настоятелство. Своеобразният ученически десант имаше за цел да събуди интереса към книгите.Нека да не прозвучи преувеличено, но всички ученици от селото са наши редовни читатели“, сподели Ивелина Анчева. В деня на книгата двама първокласника за първи път прекрачиха прага на библиотеката. Но като видяха колко много книги са подредени по лавиците, те дадоха дума да се включат в списъка на активната читателска аудитория. Книжният фонд в библиотеката постоянно се обновява не само със средства на читалището. Много от жителите на селото, които живеят в други населени места, организират дарителски кампании и закупуват най-нашумелите заглавия на книжния пазар. Всички посетители в библиотеката в Световния ден на книгата си тръгнаха с грамоти за редовни читатели.", "date": "2019.04.23", "title": "Учениците от Долна Студена четоха книги в читалищната библиотека"}
{"url": "https://www.novinite.bg/articles/174524/Medicinska-investiciya-za-nad-120-mlnlv-ni-prevrashta-v-lider-na-Balkanite", "text": "\r\nЕдна от най-големите медицински инвестиции не само у нас, а и на Балканите, е финалист за петото издание на Медицинските Оскари, които ще бъдат връчени на 10 май от 20 ч. в балната зала на хотел МАРИНЕЛА, съобщава ВИП Комюникейшън.\r\n \r\nМногопрофилната болница за активно лечение „Уни Хоспитал“, която е мащабен проект между Община Панагюрище и „Асарел-Медет“ АД, с десетки лекари и медицински специалисти, е с инвестицията на стойност над 120 млн. лв. - амбициозна идея, осъществена за пръв път не само в България, но и на Балканите. Така в неголяма община като Панагюрище – с под 30 000 жители, да заработи голямо лечебно заведение.\r\n \r\n\r\nПрез трите години от своята дейност, МБАЛ „Уни Хоспитал“ устоява на предизвикателствата - в болницата има 325 легла, работи се по 220 клинични пътеки, 3 клинични процедури и 29 амбулаторни процедури.\r\n \r\n\r\nОбщият брой на персонала е около 660 души, от които над 180 лекари и около 250 професионалисти по зравни грижи. През 2018 година преминалите болни в „Уни Хоспитал“ са около 20 000.\r\n \r\n\r\nВ Панагюрската болница с двата най-добри мултимодални линейни ускорителя от най-високия клас в света - TrueBeam STX, се лекуват пациенти от цяла България. Онкологичният център, който включва отделения по Медицинска онкология, Лъчелечение и Нуклеарна медицина е на световно ниво.\r\n \r\n\r\nВ „МБАЛ-Уни Хоспитал“ е наложен комплексният подход, който обхваща целия път на модерната диагностика, лечение (хирургично и терапевтично), диспансеризация и профилактика на пациента. Затова нашето мото е „Всичко за здравето под един покрив“.\r\n \r\n\r\nОт откриването си през 2016 г. досега „Уни Хоспитал“ се утвърди на националната здравна карта като модерно и авторитетно лечебно заведение.\r\n \r\nПартньори на Медицинските Оскари са: Национална Пациентска Организация (НПО), Български лекарски съюз (БЛС) и Национално сдружение на общопрактикуващите лекари (НСОПЛБ).\r\n", "date": "2019.04.23", "title": "Медицинска инвестиция за над 120 млн.лв. ни превръща в лидер на Балканите"}
{"url": "https://www.novinite.bg/articles/174546/Branshat-iska-Sofiya-da-e-evrostolica-na-inteligentniya-turizam", "text": "София да е Европейска столица на интелигентния туризъм през 2020 г. Това предложение отправиха от Националния борд по туризъм (НБТ) по време на туристическа конференция в София. Събитието събра лица от властта и от бизнеса, които обсъдиха възможностите за финансиране на сектора, както и какво са вариантите за развитие на туризма в столицата.\r\nОсновна цел за последните години е освен морският и зимният туризъм, България да развие и останалите типове туризъм като се превърне в дестинация на 4 сезона. За целта от НБТ направиха второ предложение, а именно съвместно с Министерството на туризма, да се изготви нов модел, с който бюджетът за реклама на България да се формира като се приспадне 1% от формираните приходи. “Заложеният до момента бюджет в крайно недостатъчен, а увеличаването му ще доведе до подобряване на услугите, предлагани в сектора”, коментира изпълнителният директор на НБТ д-р Полина Карастоянова.\r\nЗа 2017 г. приходите от туризма възлизат на 6.9 млрд. лв., а очакванията са за миналата година те да надхвърлят 8 млрд. лв. Сумите, обявени от бранша, бяха потвърдени от туристическия министър Николина Ангелкова. “Приходите от туризъм за миналата година са 8,4 млрд. лева”, похвали се тя по време на откриването. По нейни думи това са 6% повече в сравнение с 2017 г., а за последните години е налице ръст от 34%.\r\nАнгелкова напомни, че 2019 г. ще бъде динамична и трудна, а фокусът ще е насочен към вътрешния туризъм. “Трябва да продължим съвместната си работа с вас - доказахме, че България е предпочитана дестинация за организиране на мащабни събития и за конгресен туризъм, а след месец ще бъде готова и промяната в наредбата за категоризация на местата за настаняване и така ненужните изисквания ще отпаднат”, каза още ресорният министър.\r\nОт министерството ще направят предложение за изграждане на конгресен център в Слънчев бряг, където да се състоят големи събития. Повече детайли за него ще бъдат разкрити по време на международен инвестиционен форум, който ще се състои на курорта в края на май.\r\nОсвен това, от министерството са подготвили и работна група, чиято работа трябва да започне следващата седмица, а нейната цел е да се създаде консултативен съвет, който да помага за дигитална реклама и маркетинг.\r\nАнгелкова напомни и за свършеното до момента. В началото на февруари бе пусната системата ЕСТИ, в която трябва да се впишат над 20 000 места за настаняване. “ЕСТИ не е някаква рецепта, която изведнъж да реши всичко. Тя ще функционира само ако всеки един от бизнеса е отговорен и въвеждат бази данни според изискванията”, предупреди Ангелкова. В момента за целта се организират обучения на областно и общинско ниво, които да помогнат функционирането на системата. Крайният срок за бизнеса е 1 октомври.82% ръст на туристите в София за 10 години\r\nПочти двойно е нараснал броят на туристите в столицата за 10 години. Това каза кметът на София Йорданка Фъндъкова. По нейни думи развитието на София като туристическа дестинация винаги в била водещ фактор за развитието на икономиката в столицата.\r\nПрез 2006 г. бе приета първата стратегия за развитието на столицата като дестинация. “Тя не беше съвършена, но даде ясна посока и знак, че всички заедно ще работим да разкрием потенциала на нашия град. Резултатите според мен са ясни.”, коментира Фъндъкова. През 2017 г. пък бе приета втората стратегия с хоризонт до 2030 г.\r\nСпоред Фандъкова София не е просто административен центъра, а дребен град с хилядолетна история, която се нарежда наравно с Рим и Атина в очите на европейските туристи. Затова и инвестициите се насочват към културно-историческото наследство. Всяка година има около 60 фестивала в столицата, а освен това София е и център за провеждане на големи събития и международни конференции. Според Фандъкова важно е да се увеличат международните брандове в столицата, а условие за това е добрата инфраструктура и транспортните връзки. За периода 2009-2016 г. има най-сериозен ръст на чуждестранни туристи, а от 2008-2018 г. има к 36% ръст на нощувките. За 2018 г. спрямо 2017 г. ръстът е 4% за София като основно посещения получаваме от Германия, Италия, Великобритания, Израел, Гърция и Франция.\r\n", "date": "2019.04.23", "title": "Браншът иска София да е евростолица на интелигентния туризъм"}
{"url": "https://www.novinite.bg/articles/174549/Zaharieva-Balgariya-prodaljava-silno-da-podkrepya-evrointegraciyata-na-Cherna-gora", "text": "Вицепремиерът по правосъдната реформа и министър на външните работи Екатерина Захариева приветства усилията на Черна гора по пътя на европейската интеграция и потвърди пълната подкрепа от страна на България.„България изключително силно подкрепя интеграцията на Черна гора. Смятаме, че Черна гора е най-напредналата държава в европейската интеграция от страните от Западните Балкани. Отварянето на преговорните глави е трудно, но затварянето е още по-трудно, така че основно се оценява целия ви напредък по отношение борбата с корупцията“, заяви министър Захариева на среща днес с делегация на Агенцията за превенция на корупцията в Черна гора, водена от председателя на Съвета на агенцията Горанка Вучинич.Вицепремиерът Захариева, която е и председател на Националния съвет по антикорупционни политики, запозна представителите на Черна гора с начините, по които функционират институциите, ангажирани в борбата с корупцията в България. Тя подчерта, че битката с корупцията може да бъде спечелена само с единство и координация между институциите. „Без работещата прокуратура, без работещ съд, без ангажимент на МВР, на министерството на правосъдието, на всяка една администрация, на всеки един ръководител, няма да се постигне достатъчно в борбата с корупцията“, заяви Екатерина Захариева.Европейската интеграция на страните от Западните Балкани е приоритет в българската външна политика, беше и един от приоритетите на българското председателство на Съвета на Европейския съюз миналата година. На срещата вицепремиерът Захариева подчерта още веднъж готовността на България да помага и подкрепя Черна гора по пътя й към ЕС.От своя страна Горанка Вучинич благодари за възможността да се срещне с българския вицепремиер и външен министър и да обмени опит с колегите си от антикорупционните институции в България.„България има много добри практики в тази област. Надявам се да получим подкрепата на вашите институции, да обменим опит, да получим експертиза и да подобрим още повече своята дейност“, заяви Горанка Вучинич.", "date": "2019.04.23", "title": "Захариева: България продължава силно да подкрепя евроинтеграцията на Черна гора"}
{"url": "https://www.novinite.bg/articles/174552/Rumen-Petkov-Porachkata-za-mashini-za-glasuvane-e-izmama-chrez-koyato-nyakoj-celi-da-otkradne-pari", "text": "Председателят на „Коалиция за България“ и на ПП АБВ Румен Петков заяви, че поръчката за машини за гласуване е измама, чрез която някой цели да открадне пари. Компанията доставчик на въпросните машини „Смарт матик“ се е провалила в Белгия и Филипините, каза Петков и добави, че ДАНС и МВР са отказали да сертифицират машините. „Обществото трябва да знае каква историята на компанията „Смарт матик“.Голяма международна компания, която произхожда от Венецуела. След това е регистрирана в офшорна зона и след това от офшорната зона се мести в Лондон. Тежък провал в Белгия, откъдето са изгонени, изгонени са и от Филипините. В момента работят в няколко държави в Африка, най-престижната - Сиера Леоне“, обясни Румен Петков. Офертата на „Смарт матик“ за продажба през февруари е била 4000 за брой. Към днешна дата офертата е за машините под наем на цена от 3000 лева за деня на вота. И всички български граждани трябва да знаят, че ние с тях ще платим 9 милиона за тези машини. Българинът трябва да знае, че това означава, че няма държава“, посочи Румен Петков. Той е категоричен, че налице е достатъчно основание за съмнение, че нашата компания „Сиела Норма“, която е партньор на „Смарт матик“, осъществява груб, политически рекет върху ЦИК и държавните институции.", "date": "2019.04.23", "title": "Румен Петков: Поръчката за машини за гласуване е измама, чрез която някой цели да открадне пари"}
{"url": "https://www.novinite.bg/articles/174559/Zlatnoto-momiche-na-balgarskiya-shah-Nurgyul-Salimova-veche-e-grosmajstor-za-jeni", "text": "Златното момиче на българския шах Нургюл Салимова вече е гросмайстор за жени! Родната надежда представи България на Европейския шампионат по шахмат за жени в Анталия между 10-23 април 2019 г. Участието й бе финансирано от председателя на Фондация Българска Памет д-р Милен Врабевски, който осигури средства за пътуването, престоя и таксите за участие на талантливата българка. Вече над 12 години д-р Врабевски инвестира в талантливи млади хора като Нургюл, а целта е една – те да бъдат мотивирани да развият и реализират потенциала си тук в България, защото родината им има нужда от тях.Нургюл Салимова е уникално явление на шахматната сцена. През 2015 година става световен шампион сред момичета до 12 години, а през 2017 – шампион на България, като поставя рекорд за най-млад шампион сред жените в историята на българския шахмат. Спортната ни надежда държи и 1-вото място в световната ранглиста за девойки до 16 години.Нургюл покри и третата норма за Woman Grandmaster, от който я деляха по-малко от 100 точки. Тази титла се присъжда на шахматистите от световна класа. След „световен шампион“, „гросмайстор“ е най-високото звание, което шахматист може да получи.  ", "date": "2019.04.23", "title": "Златното момиче на българския шах Нургюл Салимова вече е гросмайстор за жени"}
{"url": "https://www.novinite.bg/articles/174550/Medicite-ot-sofijskata-pediatrichna-bolnica-otnovo-na-protest", "text": "За по-малко от седмица лекарите в единствената специализирана болница по детски болести у нас - \"Специализираната болница за активно лечение по детски болести - проф. д-р Иван Митев\", излязоха на втори протест.В днешната демонстрация, в подкрепа на медиците, се включиха и родители на деца, лекувани в здравното заведение. Медиците продължават да настояват за специален статут на болницата и за отпадане на лимитите за прием. Те искат и решаване на проблема с ниските заплати и с недостига на кадри.От Здравното министерство вече обещаха допълнително финансиране, но заявиха, че новият статут на лечебното заведение може да стане факт едва след 2 години, когато то ще стане част от бъдещата национална детска болница., категоричен беше доц. Димитър Калайков пред БНТ. Ако не бъдат предприети мерки, медиците готвят нов, по-мащабен протест на 10 май. Лекарите имат план да блокират и кръстовища в столицата, ако не бъдат чути.", "date": "2019.04.23", "title": "Медиците от софийската педиатрична болница отново на протест"}
{"url": "https://www.novinite.bg/articles/174560/Socialniyat-ministar-Strategiyata-za-deteto-shte-bade-prerabotena", "text": "Проектът на Национална стратегия за детето (2019-2030 г.) ще бъде преработен до постигане на взаимноприемливи текстове в рамките на продължаващото обществено обсъждане. Това каза социалният министър Бисер Петков, който беше помолен да коментира продължаващите протести около проекта на документ, съобщава БТА. Той припомни, че вече беше обявено от Държавната агенция за закрила на детео (ДАЗД) и социалното ведомство, че обществените консултации продължават до края на май, като целта е да бъдат приети такива текстове, които да изчистят страховете на някои от родителските организации.\"На този етап проектът на стратегия няма да бъде придвижен към приемане от МС, а ще се даде възможност да продължат дискусиите и в обсъжданията да се преодолеят страховете, които той създава. Ние не казваме, че на всяка цена тази стратегия трябва да се приеме, проявяваме необходимата гъвкавост, вслушваме се в мнението на обществото, в предложенията на родителските организации, затова обсъжданията продължават. Да се надяваме, че до края на май ще получим конструктивни предложения\", допълни Петков. В обсъжданията ще участват както експертите, подготвили документа, така и тези, които имат нови предложения по него. Попитан за недоволството около текста за изричната забрана на телесното наказание, министърът каза, че документът е предизвикал бурна обществена реакция, но е важно да се разбере какво се има предвид с него. \"Стратегията цели насърчаването на родителите да ползват такива методи на възпитание, които не уронват достойнството на децата. Текстът може да претърпи някакви промени, за да не се свежда до въпроса дали може родителят да плесне детето си\", каза още Петков. РНа въпрос дали са основателни страховете, че социалните служби ще придобият твърде много права, за да отнемат деца, министърът каза, че стратегията не е нормативен документ и той не дава повече права от разписаните в Закона за закрила на детето. \"Това са мерки за закрила, предвидени в закона, които се прилагат в последователност, като отнемането на детето от семейството е крайна мярка и тя се налага от съда\", увери Петков. ", "date": "2019.04.23", "title": "Социалният министър: Стратегията за детето ще бъде преработена"}
{"url": "https://www.novinite.bg/articles/174551/Viceprezidentat-Iliyana-Jotova-ES-tryabva-da-izvadi-otnosheniyata-si-s-Rusiya-ot-zadanenata-ulica", "text": "Големият отсъстващ при решаването на международните конфликти е Европа. Това посочи Илияна Йотова на конференция „Евро-векторите към геополитическия триъгълник САЩ – Китай – Русия“, съобщиха от прессекретариата на държавния глава. Събитието се организира от Фондация „Фридрих Еберт“ и Институт за икономика и международни отношения. „Русия е непосредствен съсед на Европейския съюз, с който трябва да дефинираме ясно своите отношения и да ги извадим от задънената улица, в която се намират в момента. Разговорът за санкциите срещу Русия е важен и икономическата сигурност на нашите граждани не позволява да свеждаме дебата до повърхностни лозунги със съмнителна цел“, заяви вицепрезидентът Илияна Йотова.По думите на вицепрезидента налагането на санкции просто заради самите санкции е също толкова контрапродуктивно, колкото е всяко едно самоцелно действие без ясна стратегия какво следва. „Начинът, по който се препотвърждават и удължават сроковете за санкциите, без оценка, без задълбочена дискусия ще затрудни особено много търсенето и намирането на издържани аргументи за отказ от санкции“, изтъкна Илияна Йотова. Според вицепрезидента отношенията между ЕС и Русия трябва да се разглеждат в контекста на ситуацията в Украйна и международните кризи. Илияна Йотова е убедена, че с тази политика Европейският съюз губи партньор в лицето на Русия във все по-сложния и динамичен азиатски континент, а и в целия свят. „Днес светът е на остър завой – не вижда и не знае какво препятствие ще изскочи насреща, каква е максимално допустимата скорост, за да бъде взет завоят, какво ще бъде поведението ни след препятствието“, посочи Илияна Йотова.В противовес на гласовете против обединена Европа вицепрезидентът изрази своята убеденост, че като съюз общият европейски интерес е да се изправим пред глобалните предизвикателства заедно. В изказването си Илияна Йотова акцентира върху липсващата активна роля на Европа на международната сцена. „Предстоят европейски избори, а последното, за което се говори в България, е за мястото на Европа в глобален план“, посочи вицепрезидентът. „Европейските граждани не са доволни от своите правителства, а в Брюксел виждат една бездушна машина от бюрократи, която е безкрайно далеч от техните реални проблеми и ежедневни нужди и разглеждат бъдещето на Европа сред останалите глобални участници като нещо чуждо, стоящо прекалено далеч от всекидневните им нужди“, заяви Илияна Йотова. Вицепрезидентът посочи, че държавите членки не осъзнават, че редица от проблемите идват отвъд границите на ЕС и с активна външна политика могат да се решат вътрешни проблеми. Красноречив пример за това е мигрантската криза.„Европейският съюз не само може, но и трябва да бъде посредник за мир в Близкия изток, за да гарантира сигурността на своите граждани. Днес съдбата на региона се обсъжда в различни формати, в които големият отсъстващ са европейците“, подчерта Илияна Йотова и добави, че външната политика на ЕС трябва да избяга от ограниченията и да бъде адаптивна. По думите на вицепрезидента разрешаването на международните конфликти повече зависи от политиките на САЩ и Русия, дори ООН отстъпи от позиции, а Европа предпочете ролята на наблюдател, а именно тя трябва да се справя с последствията от Й 4/23/2019 2/2 кризи в различни точки на света. Илияна Йотова посочи, че отношенията между Вашингтон и Брюксел вече се базират на стремежа към протекционизъм, а не на взаимния компромис и търсенето на решения.„Докато политиката на Брюксел към Пекин е заседнала някъде в XX век, Китай се превърна в икономически и геополитически конкурент на ЕС“, заяви вицепрезидентът. Илияна Йотова е привърженик на модела, заложен още преди приемането на еврото – общи финанси, но и обща икономика. Според вицепрезидента всички търговски и икономически договори с Китай и САЩ трябва да се базират на открита и основана на правила икономическа система с наистина равни условия, която да води в най-лошия случай до съгласувани политики във външно-икономическите отношения. © 2019 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция \"Фокус\"!", "date": "2019.04.23", "title": "Вицепрезидентът Илияна Йотова: ЕС трябва да извади отношенията си с Русия от задънената улица"}
{"url": "https://www.novinite.bg/articles/174561/VMRO-Tvardeniyata-che-Karakachanov-pritejava-nedeklarirani-imoti-sa-manipulaciya-i-laja", "text": "Твърденията, че вицепремиерът и лидер на ВМРО Красимир Каракачанов притежава недекларирани имоти, са манипулация и лъжа. Това коментира евродепутатът и водач на листата на ВМРО за предстоящия евровот Ангел Джамбазки:\"Абсолютна лъжа и това ще бъде доказано с документи и аз предполагам, че председателят на ВМРО, пък и всички ние, ще искаме и извинения от хората, които се опитаха да го очернят и да го замесят по такъв абсолютно непочтен и нереден начин. Както виждате тези, които го направиха, те вече дават заден ход, променят твърденията си, просто защото твърдението от тяхна страна е лъжа. Излязоха социологическите проучвания, видя се картината, която ни дава осъществен мандат в Европейския парламент, и набързо се скалъпи тази лъжа и провокация, за да го зашие към останалите, които са някакви реални проблеми\".Според заместник-председателя на ВМРО Искрен Веселинов замесването на името на Красимир Каракачанов в имотния скандал има за цел да засегне партията преди европейските избори: \"Целта е българските граждани да бъдат убедени, че всички сме еднакви. ВМРО не е в тресавището\".Ангел Джамбазки и лидерът на Земеделския народен съюз Румен Йончев подписаха днес в централата на ВМРО меморандум за подкрепа. От ВМРО очакват поне едно сигурно място в бъдещия Европейски парламент, но от партията коментираха, че от преразпределението на гласовете е възможно да получат и втори мандат. ", "date": "2019.04.23", "title": "ВМРО: Твърденията, че Каракачанов притежава недекларирани имоти, са манипулация и лъжа"}
{"url": "https://www.novinite.bg/articles/174555/Apartamentgejt-Semejstvoto-na-Elena-Joncheva-s-tri-kashti-za-gosti-na-moreto", "text": "И водачът на евролистата на БСП Елена Йовчева изплува в афера с \"къща за гости\".Комплекс от три китни вили в близост до морския бряг си е построило с евросредства семейството на Йончева в странджанското селце Велика, непосредствено до курорта Лозенец. Това показва разследване, цитирано от novini.bg, за скандална схема по усвояване на субсидии от Министерство на земеделието, задвижена от мъжа и свекъра на червената депутатка, както и от свързани с фамилията лица. В момента обаче комплексът не работи по предназначение, а съществува полукриминално. Няма сайт, тарифи за настаняване, официален телефон за контакт. Според свидетели,  в уж \"къщите за гости\" купонясват единствено Йончева, мъжът й Пламен и техни приятели. Това е сериозна нарушение на правилата на Програмата за развитие на селските региони, по която са отпуснати европарите.11 години по-младия мъж на Йончева - архитект Пламен Тодоров, и баща му Анатоли Тодоров Стоянов стоят зад фирмата „Парк Велика“ ООД. Родителят е управител и съсобственик на фирмата. Тя е усвоила близо 400 хил. лв. по програма на Министерство на земеделието за развитие на селските райони, показват документите от разследването.Срещу тези пари са си построили вили, в които семейството и техни приятели, както и самата Елена Йончева, си отдъхват край морето през лятото. Основната дейност – туризъм и отдаване под наем на къщи за гости, изобщо не се извършва, показа още разследването на медията ни. Нарушението е видно и подлежи на санкция от страна на прокуратурата и ОЛАФ, тъй като се касае за измама с евросредства. Компанията строи 3 вили в едноименния природен парк, който е само на 3 км. от плажната ивица на Лозенец, с пари от еврофондовете. През 2011 г. от фонд „Земеделие“ по мярка 311 са им отпуснали 376 646 лв., след като декларират, че целият проект ще струва 538 066 лв. Според експерти строителството на три къщи по 125 кв. м. им е струвало значително по-евтино.За капак проектирането и плановете на строежа са изпълнени не от кого да е, а от мъжа на Елена Йончева и брат му чрез архитектурната им фирма „Зуум студио“. Това е видно и от сайта им, където гордо са публикували снимки на имотите, както и интериора.Излиза, че голяма част от въпросните евросредства директно са се върнали в семейството – бащата ги дава на фирмата на синовете си.Парцелът от 1500 кв. м. и е купен от фирма „Парк Велика“ ООД пред 2008 г. от частно лице. Година по-късно е направена оценка по ОВОС, тъй като районът е екологично чист и се води защитена зона в парк „Велика“, чието име заимства дружеството.По същото време община Царево осигурява на фирмата без конкурс и поръчка и ползването уж като пасище на още 1 декар общинска земя, за която плащат наем в продължение на над 10 години с поетапно удължаване на правото на ползване.През 2011 г. фирмата ипотекира и трите къщи, като по този начин си осигурява свежи парични потоци, вероятно за останалите проекти на амбициозното семейство.Странен е фактът, че въпросните къщи за гости изобщо не се отдават под наем, а дейността на дружеството е съмнителна. Фирмата на свекъра на Йончева не изпълнява нито едно от изискванията, заложени в програмата на Министерство на земеделието, с което са спечелили сериозното финансиране.Комплексът няма сайт, нито публични контакти, чрез които евентуални гости да си наемат някоя от вилите. Единственият телефон за връзка е на управителката и съдружничка на свекъра на Йончева – Яна Куцарова.В разговор с репортер дамата бе видимо притеснена от въпросите около възможностите за наем на вила. Тя заяви, че изобщо не знае дали ще бъдат давани под наем през лятото и смотолеви, че две от трите къщи били заети и авансово платени през целия сезон. Зимата целият комплекс не работел. Куцарова се измъкна с оправдания за предстоящи ремонти, а на въпроса за цените напълно се обърка и каза, че няма конкретна тарифа и трябвало да попита съдружниците?!Всичко това е в тотално нарушение на правилата, тъй като по правилника на евросубсидията компанията трябва да поддържа дейността целогодишно, да има бизнес план за 10 години с предмет на експлоатация, указан в договора. Това обаче не само че не случва, но и справка във финансовите отчети на дружеството сочи, че то регистрира нищожни приходи от дейност. За 2014 г., например, те са 9 000 лв. и няма нито един нает работник, което също е основно изискване на поръчката.  ", "date": "2019.04.23", "title": "Апартаментгейт: Семейството на Елена Йончева с три къщи за гости на морето"}
{"url": "https://www.novinite.bg/articles/174558/Elena-Joncheva-v-Elhovo-Za-da-zapochnem-vazstanovyavaneto-na-Balgariya-BSP-tryabva-da-specheli-tezi-izbori", "text": "„За да започнем да възстановяваме България, левицата трябва да има свои силни и ярки представители в ЕС и да спечели тези избори”. Това каза водачът на листата на „БСП за България” Елена Йончева пред над 120 жители в гр. Елхово. Тя заяви, че Европа е шанс за България, но управляващите и техният кръг от хора използват европейските фондове като донор за лично облагодетелстване \"На това трябва да се сложи край.  Когато минаваме през българските села, имам чувството, че страната ни се намира във военно положение. Селата са опустошени, къщите изоставени, а надеждата липсва. Това не може до продължава повече и вярвам, че след като спечелим изборите, ще спрем този процес”, категорична бе Елена Йончева. Тя коментира, че в БСП има млади, можещи и мислещи хора, които ще успеят да преведат България по нов път. Йончева каза още, че Европа ни дава голям шанс за развитието на селското стопанство. Тя добави, че откакто България е член на ЕС, за селско стопанство са дадени над 7 млрд. евро. „Повече от 10 години, обаче, страната ни заема последно място по всички показатели, свързани с него, защото тези пари се разпределят сред 75 фирми. Пари на малките ферми не се дават, защото те няма как да ги върнат на управляващите. Това е част от стандарта за заличаването на България и ние можем да го спрем”, коментира още водачът на листата на левицата.   „Ние нямаме европейско здравеопазване. В Европа хората доплащат между 10% и 20%, докато у нас доплащането е 50%. Това не е европейска, а антиевропейска политика”, коментира още Елена Йончева.  Тя заяви, че тази политика ни отвежда далеч от Европа. Йончева добави, че такова е и положението в образованието.„Имаме прекрасни учители и талантливи деца, но 60% от българите са функционално неграмотни, а това вече е заради системата. Затова във „Визия за България” е заложен конкретен план за преодоляване на проблема. Ние сме предложили премахване на  цялата схема – парите следват ученика, както и уеднаквяване на програмите и условията във всички български училища”, каза още Елена Йончева.", "date": "2019.04.23", "title": "Елена Йончева в Елхово: За да започнем възстановяването на България, БСП трябва да спечели тези избори"}
{"url": "https://www.novinite.bg/articles/174566/Gledame-Tihiyat-angel-za-dyado-Dobri-po-Velikden", "text": "Внавечерието на един от най-светлите християнски празници Великден своята премиера ще направи документалната лента „Тихият ангел“ посветена на дядо Добри. Биографичният филм за „светеца от Байлово“ ще се излъчи по bTV на 26 април в 18 часа\r\n„Тихият ангел“ разказва за живота на дядо Добри в поредица от интервюта с хора, чиито съдби са преплетени с неговата. Във филма са включени уникални архивни кадри, както и неизлъчвани досега откровения на Дядо Добри. Той е преживял две войни, смяната и налагане на нови политически режими, както и страстите на новото време. Така, по време на Втората световна война, в която губи близките си, Добри Добрев остава съвсем сам и объркан. Тогава обаче открива Господ. От този момент нататък, „светеца от Байлово“ променя изцяло живота си, като се отказва от всичко материално и временно и отдава живота си на една велика мисия в името на доброто.\r\nСтарецът с чисто и голямо сърце, успява да събере средства за реставрирането и построяването на редица църкви и храмове в България. Дядо Добри е човекът, който допринася най-много за реставрацията на катедралата „Св. Александър Невски“, като става най-големият дарител в историята на храм-паметника.\r\n„Тихият ангел“ е копродукция между България, Германия и САЩ, а премирата му беше през 2018 г. Режисьор е Неди Джон Крос.\r\n", "date": "2019.04.23", "title": "Гледаме „Тихият ангел“ за дядо Добри по Великден"}
{"url": "https://www.novinite.bg/articles/174574/Rumen-Radev-se-sreshtna-s-medicinski-specialisti", "text": "Здравеопазването е сред основните приоритети на всяка просперираща държава. Протестните действия на медицинските специалисти и неудовлетвореността на пациентите в България показват, че здравният модел трябва да бъде преосмислен. Това заяви държавният глава Румен Радев на среща с представители на Инициативния комитет, който организира протести в цялата страна с настояване за спешни действия за преодоляване на неравенствата в системата на здравеопазването.„Настоявахме за тази среща, защото имаме доверие в президентската институция и очакваме морална подкрепа“, отбелязаха на срещата представителите на протестиращите медицински сестри, фелдшери, акушерки и физиотерапевти, съобщиха от пресцентърана държавния глава.Според тях настоящият модел на здравеопазване е порочен, защото поставя основен акцент върху активното лечение, а дейностите за профилактика и грижите за долекуване на практика не съществуват.„Здравната система има интерес българинът да е болен, защото пациентите генерират приходи“ – така обобщиха оценката си за здравеопазването в България медицинските специалисти.Те увериха, че протестните им действия не са насочени единствено и само за по-високи заплати, но и за промяна на модела, така че да не са принудени да напускат страната, а да могат да се грижат пълноценно за българските пациенти. Медицинските специалисти споделиха също за натиска, който се упражнява върху тях от страна на работодателите им заради активната позиция в протестните действия.„Настояваме също за промени в Закона за съсловните организации, които да регламентират правото на представителство за всяко съсловие сред медицинските специалисти“, заявиха гостите по време на срещата.По думите на държавния глава Румен Радев е необходимо в центъра на здравната система да бъде поставен човекът и неговото здраве, а не печалбата от болестите на пациента. Президентът заяви подкрепата си за справедливите искания на медицинските специалисти и се ангажира да съдейства за разрешаване на проблемите в рамките на своите правомощия", "date": "2019.04.23", "title": "Румен Радев се срещна с медицински специалисти"}
{"url": "https://www.novinite.bg/articles/174525/Angelkova-84-mlrd-lv-sa-prihodite-ot-turizam-prez-2018-g", "text": "\"През 2018 г. приходите от туризъм са 8,4 млрд. лева, което е с 6% повече, в сравнение с предходната година. За последните три години - от 2015 насам, 34% е ръстът на приходите от международен туризъм в страната\", заяви министърът на туризма Николина Ангелкова, преда репортер на БГНЕС.Ангелкова откри Шестата годишна среща на Националния борд по туризъм (НБТ), която се провежда под мотото „2019 г. – година на вътрешния туризъм, инвестициите и иновациите“, провеждаща се в София.Пред участниците на форума Ангелкова отчете, че по различни данни над 9 млн. са чуждестранните туристи, които са дошли у нас през изминалата година. Тя подчерта, че страната ни се стреми да развива всичките си видове туризъм, а целта е да се превърне в утвърдена целогодишна туристическа дестинация.„Нашата прекрасна материална база да бъде заета 365 дни в годината. За да можем обаче да постигнем всичко това, са необходими много усилия“, подчерта Ангелкова. Тя прогнозира, че 2019 година също ще бъде динамична за този сектор, а борбата ще бъде „за всеки един турист“.„Правителството продължава да работи за намаляване на административната тежест. Много е важно да помагаме на бизнеса с намалените административни процедури. Горда съм, че Министерството на туризма е първото, което през ноември месец 2018 г. представи всички услуги електронно достъпни, така че максимално да се пести време и ресурс“, заяви Ангелкова. Тя припомни, че предстои и промяна в наредбата за категоризацията и прекатегоризацията на местата за настаняване и хранене, които отново си поставят за цел да намалят административната тежест и да облекчат бизнеса.Николина Ангелкова отбеляза и друг важен факт – освен зимния и морския, които са основните видове туризъм у нас, страната ни полага усилия за развитието и на конгресен туризъм, както в София, така и в курортите. На 31 май Министерство на туризма организира и международен инвестиционен форум с участието на много от големите хотелски вериги и туроператори, където ще бъде предложено в „Слънчев бряг“ да бъде изграден конгресен център, който да стане домакин на различни събития.По време на срещата НБТ поиска бюджетът за реклама на туризма да бъде 1% от приходите, които секторът генерира годишно в икономиката на страната.Според организацията до момента инвестициите са значително по-малки и това рефлектира върху конкурентоспособността на страната ни. „Заложеният в момента бюджет е крайно недостатъчен за ефективно провеждане на националния туристически маркетинг, непропорционален на приходите и е значително по-малък от този на конкурентните туристически държави“, подчерта Полина Карастоянова, изпълнителен директор на НБТ.Един от панелите на конференцията е посветен на потенциала на София да се превърне в център на конгресен, културен, младежки и фестивален туризъм, а в подкрепа на това сдружението ще я издигне за Европейска столица на интелигентния туризъм за 2020 година.", "date": "2019.04.23", "title": "Ангелкова: 8,4 млрд. лв. са приходите от туризъм през 2018 г."}
{"url": "https://www.novinite.bg/articles/174519/Bulgargaz-ochakva-po-evtin-gaz-prez-yuli", "text": "Купеният по-евтин природен газ ще повлияе на цените на синьото гориво през есенно-зимния период. Това заяви изпълнителният директор на \"Булгаргаз\" Николай Павлов пред БНР.Той посочи, че през следващото тримесечие ще бъде обявен нов търг за покупка на газ, който ще е по-евтин от получавания по дългосрочния договор с руската компания \"Газпром експорт\".Планира се количествата - вероятно над 50 милиона кубични метра, да бъдат доставени през зимния период.Павлов увери, че \"Булгаргаз\" стриктно изпълнява договора с \"Газпром експорт\", според който българското дружество е задължено да приема определени количества през летния период. В тази връзка ние ще закупим тези количества, които няма да доведат до нарушаване на договора с основния ни доставчик, увери той, но отказа да коментира информация за цената на купения газ.Павлов посочи, че \"Булгаргаз\" има готовност да купи газ и чрез пряко договаряне, ако цената, която се предлага от търговеца, е по-ниска от доставната, тъй като това дава възможност крайната цена за потребителите да бъде по-ниска.Очаква се от юли синьото гориво да поевтинее с около процент, по думи на директора на \"Булгаргаз\". Той обаче не се ангажира с прогноза как това ще се отрази на сметките на потребителите.Относно намерението на топлофикациите да искат увеличение в цената на топлоенергията Павлов коментира, че със сигурност цената на природния газ няма да окаже негативно влияние върху цената на топлинната енергия. \"Всички наши усилия са насочени към намаляване цената на газа. Но тя е само един от факторите при формирането на цената на топлинната енергия\", обясни той.Той посочи, че топлофикационните дружества на София, Плевен, Бургас и Враца са проблемни клиенти на \"Булгаргаз\", тъй като се затрудняват с погасяването на задължения си. По думи на Павлов това влияе негативно върху финансовата стабилност на \"Булгаргаз\", защото техните постъпления съставляват над 40% от паричния поток на компанията.", "date": "2019.04.23", "title": "\"Булгаргаз\" очаква по-евтин газ през юли"}
{"url": "https://www.novinite.bg/articles/174570/Instituciyata-na-ombudsmana-s-naj-visok-statut-na-OON-za-pravozashtiten-organ", "text": "\r\nИнституцията на омбудсмана получи най-високия статут \"А\" на ООН за правозащитен орган. Полученият статут означава, че омбудсманът работи в пълно съответствие с изискванията на Парижките принципи на ООН. Чрез него институцията получава възможността да участва и изразява позиция в заседанията на всички комитети по правата на човека на ООН, както и в Съвета по правата на човека.\r\nМая Манолова, национален омбудсман: Това естествено повишава авторитета на институцията в международен и национален план. Това дава повече тежест на нашите препоръки, защото са дадени от институция, която отговаря на най-високите стандарти. Това ще даде и по-голяма ефективност на нашата работа в защита на човешките права.", "date": "2019.04.23", "title": "Институцията на омбудсмана с най-висок статут на ООН за правозащитен орган"}
