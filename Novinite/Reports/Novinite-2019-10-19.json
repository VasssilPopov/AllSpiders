{"url": "https://www.novinite.bg/articles/181496/Dneven-horoskop-za-sabota", "text": "Днес вашият свят ще претърпи сериозно сътресение. Но не бива да се плашите, а да се мобилизирате и да започнете работа по възстановяването му. За щастие, ще има хора, които ще ви подкрепят.Днес ще бъде подходящ ден да преразгледате стила си и да промените начина си на обличане. Това не означава веднага да хукнете към мола, по-скоро разгледайте гардероба си и вижте какво можете да направите с дрехите, които имате.Днес ще ви бъде по-приятна компанията на хора, които не са ви толкова близки, отколкото тази на вашите най-близки приятели. Не се обвинявайте, понякога човек има нужда от нещо различно и свежо.Представителите на останалите зодии могат да намерят дневния си хороскоп ", "date": "2019.10.19", "title": "Дневен хороскоп за събота"}
{"url": "https://www.novinite.bg/articles/181503/Pompeo-v-Bryuksel-da-dokladva-na-NATO-kakvo-se-e-dogovoril-s-Erdogan", "text": "Генералният секретар на НАТО Йенс Столтенберг и американският държавен секретар Майк Помпео обсъдиха споразумението за спиране на огъня в Сирия, предаде БНТ.Двамата се срещнаха в Брюксел, където Помпео пристигна, за да информира Алианса за турско-американското споразумение.Йенс Столтенберг приветства новото развитие на ситуацията. На свой ред Майк Помпео омаловажи съобщенията за сблъсъци в североизточна Сирия, въпреки прекратяването на огъня.", "date": "2019.10.19", "title": "Помпео в Брюксел да докладва на НАТО какво се е договорил с Ердоган"}
{"url": "https://www.novinite.bg/articles/181504/Solomon-Pasi-S-prata-v-koleletata-na-Skopie-i-Tirana-Makron-gi-tlaska-kam-Rusiya", "text": "България няма интерес от това да не бъдат започнати преговори за членство със Северна Македония и Албания. Това каза бившият министър на външните работи Соломон Паси пред БНТ и подчерта, че “започването на преговорите за членство на Северна Македония и Албания се отлага за трети път”, предаде БГНЕС.“След ветото на френския президент Макрон неговият колега Владимир Путин сигурно си е поръчал една чаша шампанско. Към кого тласкаме Македония и Албания? Тласкаме ги в ръцете на Русия ли, на Турция ли, на Иран? Само си припомнете какви усилия положи президентът Путин да спре Македония по нейния пък към НАТО”, попита още той. Паси допълни, че се полагат сериозни усилия Сърбия да остане в орбитата на руското влияние.“Какво може да направим с Макрон и срещу това негово ирационално решение от негова страна? Мисля, че външният министър Екатерина Захариева може да го убеди и той да си промени мнението”, каза бившият дипломат №1 на България.“Ние нямаме интерес от това Македония, Албания, Босна, Косово да вървят назад. Един ден Албания и Северна Македония ще станат членове на Европейския съюз, но въпросът е с каква скорост това ще случи”, каза още Соломн Паси.", "date": "2019.10.19", "title": "Соломон Паси: С пръта в колелетата на Скопие и Тирана Макрон ги тласка към Русия"}
{"url": "https://www.novinite.bg/articles/181501/Naprejenieto-v-Chili-eskalira-Santyago-e-v-bedstveno-polojenie", "text": "Президентът на Чили Себастиан Пинера обяви извънредно положение в столицата Сантяго, предаде БГНЕС.Така президентът натовари с отговорността по сигурността армията след ден на масови протести и бунтове, заради поскъпването на билетите за метрото, съобщава АФП.„Обявих извънредно положение и назначих генерал майор Хавиер Итуриага дел Кампо за началник на националната отбрана в съответствие със законодателството за извънредното положение“, заяви Пинера.В петък протестиращи влязоха в сблъсъци с полицията, а метрото в столицата беше затворено заради случаи на нападения и вандалски прояви срещу някои от станциите. Демонстрациите избухнаха, след като цената на билета за метрото беше повишена от 800 на 830 песо (1,17 долара) за еднократно пътуване в пиков час, след като вече веднъж билетчето поскъпна с 20 песо през януари.Атаките срещу билетни автомати и прегради на метро станциите принуди властите да затворят цялата подземна железница, която е основен начин за транспорт в чилийската столица и с която дневно пътуват над 3 милиона души.Метрото в Сантяго, което е с обща дължина от 140 километра, е най-голямото и най-модерното в Южна Америка, се очаква да не роботи през целия уикенд.От полицията заявиха, че за вандалски прояви срещу метро станциите са арестувани близо 140 души, а нанесените щети са за 500 милиона песо (700 000 долара). ", "date": "2019.10.19", "title": "Напрежението в Чили ескалира, Сантяго е в бедствено положение"}
{"url": "https://www.novinite.bg/articles/181497/Vashington-kritikuva-ES-zaradi-SMakedoniya-i-Albaniya", "text": "САЩ съжаляват, че ЕС е отложил преговорите за присъединяване на Северна Македония и Албания към Европейския съюз, гласи становище на Държавния департамент, предаде БГНЕС.В него се потвърждава, че САЩ подкрепят желанието на двете страни да се присъединят към ЕС. „Разочаровани сме, че ЕС не подкрепи стремежа на всяка от страните и не започна този път преговори”, казва се в съобщението.Държавният департамент изрази надежда, че ЕС ще започне преговори за присъединяването на двете страни на следващата среща на върха през май. Дипломатическото ведомство потвърди, че САЩ остават стратегически партньор на Северна Македония и Албания и ще подкрепят тези държави за развитието на икономика, в борбата им с корупцията и организираната престъпност. ", "date": "2019.10.19", "title": "Вашингтон критикува ЕС заради С.Македония и Албания"}
{"url": "https://www.novinite.bg/articles/181507/Zaev-iska-predsrochni-izbori-v-Severna-Makedoniya", "text": "Македонският премиер Зоран Заев иска бързо провеждане на предсрочни парламентарни избори. Това съобщи самият той преди минути по време на извънредно обръщение към нацията, предаде репортер на БГНЕС.Решението на Заев идва часове след блокирането от страна на Франция на започването на предприсъединителни преговори за членството на страната в ЕС.Зоран Заев иска изборите да бъдат проведени в най-кратки срокове. Той няма намерение да подава оставка. Премиерът на РС Македония Зоран Заев ще представи тази си позиция утре по време на лидерската среща при президента Стево Пендаровски.“Ние изпълнихме всичко, а ЕС не спази обещанието си. Те направиха историческа грешка. Всичко, което можехме, направихме. Безспорен факт е, че ние сме жертва на европейска грешка. Аз съм разочарован и гневен”, подчерта премиерът Заев.“Поемам върху себе си разочарованието на гражданите. Европейският сън на македонския народ няма да бъде унищожен. Отговорно заставам пред Вас и поради тази причина искам да чуя Вашата позиция по отношение на провеждането на бързи предсрочни избори в най-скоро време. Вие ще решите по кой път ще вървим”, каза още Заев и добави: “Сериозността на днешния ден изисква сериозно решение”.Той призова да се продължи по европейския път, защото друго води към национализъм, изолация, бедност и изграждането на паметници от стиропор. “Готов съм за нов чист мандат за изграждането на европейска държава”, подчерта Зоран Заев и обеща да изгражда добросъседски отношения. “Не са ни нужни разправии със съседите”, добави той.Зоран Заев е министър-председател на страната от 1-ви юни 2017 година. Той подписа Договора за приятелство с България на 1-ви август същата година, а миналата година през месец юни чрез Преспанския договор сложи край на дългогодишния спор за името на страната между властите в Скопие и Атина и така отвори пътя за евроатлантическата интеграция на страната.", "date": "2019.10.19", "title": "Заев иска предсрочни избори в Северна Македония"}
{"url": "https://www.novinite.bg/articles/181512/Operaciya-na-chengeta-prokurori-i-KPKONPI-v-Nesebar", "text": "Специализирана полицейска акция се провежда в Несебър. В нея участват ГДБОП и бургаската жандармерия, съобщи БНР, предаде БНТ. По непотвърдена информация, акцията е свързана с предстоящите местни избори.Пред магазин на съпругата на един от кандидат-кметовете на Несебър има полиция и служители на Антикорупционната комисия. Все още няма официална информация за характера на акцията.В града патрулират полицейски коли, а местни жители обясниха, че това се случва от няколко дни насам. Според тях това е свързано с предстоящите местни избори.", "date": "2019.10.19", "title": "Операция на ченгета, прокурори и КПКОНПИ в Несебър"}
{"url": "https://www.novinite.bg/articles/181498/Poroshenko-i-horata-mu-si-razpredelili-konfiskuvanite-ot-predshestvenicite-im-stotici-milioni", "text": "Средства, конфискувани от обкръжението на бившия украински президент Виктор Янукович, са били поделени между властите при Петро Порошенко. Това заяви Сам Кислин, съветник на президента Доналд Тръмп, предаде БГНЕС, позовавайки се на РИА „Новости“.По думите на съветника било е обещано иззетите пари да бъдат прехвърлени в държавния бюджет, но това не се случило. Вместо това $503 млн. е получил Порошенко чрез бившия първи зам-секретар на Съвета за национална сигурност и отбрана (СНБО) Олег Гладковски (Свинарчук). Още $300 млн. e получил бившият украински генерален прокурор Юрий Луценко, а $20 млн. – бившият секретар на СНБО Александър Турчинов.Сам Кислин вече бе обвинил Порошенко, че е изнесъл от Украйна най-малко $8 милиарда. По-специално от $700 до $800 млн. са били изнесени чрез държавната компания „Центренерго”, заяви американският съветник.Държавното бюро за разследване на Украйна (ГБР) извършва 12 разследвания, свързани с дейността на Порошенко. Те засягат евентуална държавна измяна, легализиране на престъпни доходи в офшорки и вероятно намеса в работата на съдебната власт.Ведомството извършва разследване и на възможни нарушения на закона при влизането на украински кораби в руските териториални води в района на Крим през ноември 2018 година. По всички дела бившият президент се води като свидетел.  ", "date": "2019.10.19", "title": "Порошенко и хората му си разпределили конфискуваните от предшествениците им стотици милиони"}
{"url": "https://www.novinite.bg/articles/181515/Miting-v-podkrepa-na-Salvini-v-Rim", "text": "Десетки хиляди поддръжници на италианската крайно дясна партия „Лига“ се събраха на митинг в центъра на Рим. Лидерът на политическата формация Матео Салвини свика протеста в знак на недоволство срещу сформираното миналия месец ново правителство на Италия.Бившият вицепремиер отправи кратко приветствено слово към събралите се граждани на площад „Сан Джовани ин Латерано“ в италианската столица.„Лига“ управлява в коалиция с движението „5 звезди“ в продължение на 14 месеца, преди Салвини да оттегли подкрепата си през август в опит да предизвика предсрочни избори, които да спечели с нарастващата си популярност.Въпреки това, в изненадващ ход, „5 звезди“ договори коалиция с проевропейската Демократическа партия и изпрати Салвини в опозиция.Проучванията на общественото мнение показват, че „Лига“е загубила подкрепа, тъй като свали предишното правителство, но въпреки това остава най-популярна партия с около 30% от гласовете.", "date": "2019.10.19", "title": "Митинг в подкрепа на Салвини в Рим"}
{"url": "https://www.novinite.bg/articles/181517/Britanskiyat-parlament-otloji-Brekzit-Djonsan-otkazva-novi-pregovori-s-Bryuksel", "text": "Депутатите от Камарата на общините одобриха поправката на Оливър Летуин, с която се отлага Брекзит. Междувременно десетки хиляди хора се събраха в центъра на Лондон с искане за насрочването на нов референдум за Брезкит, предаде БГНЕС.Предложението на депутата, което принуждава премиера Борис Джонсън да поиска отлагане на развода между Лондон и Брюксел, беше подкрепено с 322 гласа за срещу 306 против.Премиерът Борис Джонсън заяви, че „възможността да се проведе значим вот по сделката за Брекзит е била пропиляна“. Той допълни, че не е „обезсърчен или обезверен“ от решението на депутатите да подкрепят поправката на Оливър Летуин, който предложи да се откаже одобрение на сделката за Брезкит от страна на Камарата на общините, докато депутатите не приемат съответното законодателство за прокарването ѝ в долната камара.Джонсън обаче беше категоричен, че няма да договаря ново отлагане на Брекзит с ЕС. Той заяви, че кабинетът му следващата седмица ще предложи ново законодателство, което е необходимо, за да може Великобритания да напусне ЕС на 31 октомври.От своя страна лидерът на опозиционната Лейбъристка партия Джереми Корбин приветства резултата от вота и заяви, че премиерът „трябва да се подчини на закона“ и да поиска отлагане на Брекзит от ЕС.Той категорично подчерта, че хората трябва да имат последната дума за Брезкит.", "date": "2019.10.19", "title": "Британският парламент отложи Брекзит, Джонсън отказва нови преговори с Брюксел"}
{"url": "https://www.novinite.bg/articles/181493/Slancheva-sabota-s-temperaturi-do-27-gradusa", "text": "Днес ще бъде слънчево. Преди обяд в източните райони и на места по поречието на Дунав ще има ниска облачност или мъгла. Ще бъде почти тихо. Максималните температури, в повечето райони, ще бъдат между 22 и 27 градуса, в София – около 25, сочи прогнозата на НИМХ.Атмосферното налягане ще се задържи почти без промяна - близко до средното за месеца.Над планините ще бъде слънчево. Ще духа слаб до умерен вятър от юг-югозапад. Максималната температура на височина 1200 метра ще е около 20 градуса, на 2000 метра - около 13.Над Черноморието в часовете преди обяд ще има ниска облачнот или мъгла, а след обяд ще бъде слънчево. Ще духа слаб източен вятър. Максималните температури ще са между 19 и 21 градуса. Температурата на морската вода е 20-21. Вълнението на морето ще бъде 1 -2 бала.  ", "date": "2019.10.19", "title": "Слънчева събота с температури до 27 градуса"}
{"url": "https://www.novinite.bg/articles/181513/Britanskite-deputati-gledat-sdelkata-za-Brekzit-veche-shesti-chas", "text": "Дебатите на извънредната сесия на Камарата на общините в Лондон продължават вече над пет часа, предадоха БГНЕС и БНТ. Парламентът провежда заседание през уикенда за пръв път от 37 години. Подобно нещо се случи през 1982 г, когато депутатите заседаваха заради аржентинската инвазия на Фолкландските острови.На фона на дебатите, пред Уестминстър стотици хиляди британци се събраха на мащабен протест с искане за провеждането на нов референдум за Брекзит.Хората трябва да имат последната дума за Брекзит, заяви лидерът на Лейбъристката партия Джереми Корбин.Той беше категоричен, че депутатите не трябва да подкрепят споразумението, договорено по време на Европейския съвет в Брюксел.\"Гласуването по сделката днес няма да сложи край на Брекзит. То няма да даде сигурност и хората трябва да имат последната дума\", категоричен е Корбин.", "date": "2019.10.19", "title": "Британските депутати гледат сделката за Брекзит вече шести час"}
{"url": "https://www.novinite.bg/articles/181495/Zapochva-praznikat-na-smilyanskiya-bob", "text": "В най-многолюдното село на територията на Община Смолян – с. Смилян за седемнадесети път ще се проведе Празника на смилянския фасул, предаде БГНЕС.Празникът започва в 10:00 часа днес със залп на фасуленото топче и няколко традиционни конкурса. Те са – за най-атрактивно аранжиран щанд на производител на Смилянски фасул, конкурс “Пано, изработено от Смилянски фасул”, конкурс “Най-оригинално ястие от смилянски фасул”, а за най-малките ще бъдат организирани “Игри на фасула” и музикално-хумористична програма с участието на самодейните състави при читалището и гостуващи състави. Всички гости на празника ще могат да опитат фасул чорба, приготвена с продукти, дарени от жителите на селото.За най-малките ще бъдат организирани “Игри на фасула” и музикално-хумористична програма с участието на самодейните състави при читалището и гостуващи състави.Празникът, чиито организатори са община Смолян, кметство Смилян и читалище „Проф. д-р Асен Златаров“, се утвърди като едно от знаковите туристически събития в Смолянския регион, което всяка година привлича стотици посетители, гости, туристи и почитатели на традиционния сорт фасул и красотата на Средните Родопи. ", "date": "2019.10.19", "title": "Започва празникът на смилянския боб"}
{"url": "https://www.novinite.bg/articles/181500/Ekoprotest-ot-verigata-Greta-Tunberg-v-Kanada", "text": "Шведската екоактивистка Грета Тунберг организира седмичната си „климатична стачка“ в самото сърце на петролния сектор на Канада, съобщава Ройтерс, предаде БГНЕС.Тийнейджърката, която мобилизира глобално младежко движение срещу изменението на климата, привлече огромно множество в Едмънтън, провинция Албърта, където енергийният сектор осигурява 150 000 работни места и допринася с над 71 милиарда канадски долара (54,1 милиарда американски долара) годишно за брутния вътрешен продукт на страната.Преди похода Тунберг говори с младежки активисти, засилвайки призива си за незабавни действия за ограничаване на това, което тя нарича “климатична криза”.Тунберг е в Едмънтън по покана на коренното население и екоорганизации. Протестът идва само дни преди доста оспорваните парламентарни избори в Канада, като климатичните промени и бъдещето на канадския петролен и газов сектор са сред „горещите теми“ в предизборните дебати.Канада е четвъртият най-голям в света газов и петролен производител, но секторът, който представлява около 11 процента от БВП, изпитва затруднения след глобалния спад в цените на суровините от 2014-2015 година. Като основна причина за това се посочва забавянето при изграждането на нови петролопроводи – основно заради протести на екозащитници и регулаторни пречки.Огромните петролни залежи на страната, които са третите най-богати на черно злато в света, са подложени на остри критики от екологични организации заради високите емисии на въглероден диоксид.", "date": "2019.10.19", "title": "Екопротест от \"веригата Грета Тунберг“ в Канада"}
{"url": "https://www.novinite.bg/articles/181510/Jandarmeriya-pazi-kamionite-s-byuletinite", "text": "Започна транспортирането на бюлетините и изборните книжа към избирателните комисии в страната за предстоящите на 27 октомври избори за кметове и общински съветници. От МВР е осигурена охрана и ескорт на превозните средства, превозващи бюлетините до областните центрове в страната.\"Извозването на бюлетините започна в четвъртък и ще продължи по график до другия четвъртък. Днес има за транспортиране бюлетини по няколко маршрута. Първият е за Перник и Кюстендил, вторият - Враца-Монтана-Видин, третият - до Стара Загора, а четвъртият - до Смолян\", каза зам.-директорът на Дирекция „Жандармерия“ комисар Петър Антиев. ", "date": "2019.10.19", "title": "Жандармерия пази камионите с бюлетините"}
{"url": "https://www.novinite.bg/articles/181508/Viceprezidentat-razgovarya-s-rakovoditelite-na-Saveta-na-Evropa-i-na-negovata-Parlamentarna-asambleya", "text": "Вицепрезидентът Илияна Йотова разговаря в Страсбург с генералния секретар на Съвета на Европа Мария Пейчинович Бурич и с генералния секретар на Парламентарната асамблея на Съвета на Европа (ПАСЕ) Войчех Савицки. Тази година Съветът на Европа, в който членуват 47 държави, отбелязва своята 70-годишнина.Основна тема на срещата с генералния секретар на ПАСЕ бе постмониторинговият диалог, под който продължава да е поставена България вече 19 години. Вицепрезидентът Йотова изрази своето несъгласие с практиката във всеки следващ доклад да се прибавят нови забележки и нови изисквания към България. Така процесът се превръща в механизъм без край. „Много внимателно трябва да се прецизират критериите, за да бъдат адекватни на ситуацията в страната“, посочи Илияна Йотова. В последните години в голяма степен наблюдението на Съвета на Европа преповтаря действащия вече 12 години мониторинг на Европейската комисия.Следващият доклад за България ще бъде разгледан в ПАСЕ през юни 2020 г. Вицепрезидентът и генералният секретар на ПАСЕ изразиха надежда, че този доклад ще бъде последен.На проведената по-рано среща генералният секретар на Съвета на Европа Мария Пейчинович Бурич представи пред вицепрезидента визията си за развитие на организацията. Общо бе мнението, че е необходимо по-голямо единство между членовете на Съвета на Европа и текстовете, по които тя работи, са морално остарели. Трябва да бъдат изработени механизми, които изпреварват кризите и предлагат адекватни решения, за да следва Съветът на Европа своята мисия – да защитава правата на човека, демокрацията и правовата държава.За постигане на по-голямо единство и координирани действия между страните членки вицепрезидентът Йотова предложи провеждането на Четвърта среща на върха на държавните и правителствените ръководители, каквато не е имало от 14 години. Такава среща беше предложена от българската парламентарна делегация в ПАСЕ и намери много широка подкрепа.По-късно вицепрезидентът Йотова разговаря с български служители в Съвета на Европа, които изразиха своето задоволство, че държавник от България се среща с тях. Предишната им среща на такова високо ниво е била преди повече от 10 години.Последва разговор на Илияна Йотова с български студенти в Страсбург. Почти два часа студентите откровено споделяха проблемите и надеждите си. Категорично изразиха своите намерения да се върнат и развиват в България след завършването си.В срещите участва и постоянният представител на България към Съвета на Европа посланик Катя Тодорова.", "date": "2019.10.19", "title": "Вицепрезидентът разговаря с ръководителите на Съвета на Европа и на неговата Парламентарна асамблея"}
{"url": "https://www.novinite.bg/articles/181502/20-dni-predizborna-kampaniya-13-mln-lv-izharcheni-za-medijno-otrazyavane", "text": "За първите 20 дни от кампанията (към 16.10.2019 г.) политическите субекти са похарчили общо 1 334 411 лв. (без ДДС) за медийно отразяване. Тази сума продължава да е сравнително малка, което може да е ефект от силно намалената по-рано тази година държавна субсидия – от 11 лв. на 1 лв. Правят впечатление и относително малките суми, които са обявили двете най-големи частни телевизии у нас – bTV и Nova.Това се посочва в публикация на Института за развитие на публичната среда (ИРПС), който за поредна година следи дали доставчиците на медийни услуги спазват изискванията в Изборния кодекс (ИК) да публикуват договорите си с политически субекти в 3-дневен срок от подписването им. Анализът е публикуван в сайта Отворен парламент, предаде БГНЕС.Мониторингът обхваща 43 национални и регионални медии – 11 телевизии, 3 радиостанции, 16 вестника и 13 информационни сайтове и агенции, и договорите сключени от тях. За участниците, регистрирани в Централната избирателна комисия, са включени и договори за местно отразяване (в това число и като част от местни коалиции).Към 16-и октомври 2019 г. 34 от обхванатите от мониторинга медии са публикували информация за сключени договори с участници в изборите. В общия брой са включени и в. Черноморски фар, който е обявил само първите страници на договорите и в тях няма информация за стойността им, а телевизия Алфа има публикуван един договор – с партия Атака за безвъзмездно отразяване. Останалите 9 медии нямат или не са публикували сключени договори с участниците в предизборната надпревара. Това са: вестниците – в. Дума, в. Сега, в. Монитор, в. Телеграф, в. Борба, в. Черно море, в. Старозагорски новини и агенциите – BGnes.com и Novini.bg.Най-много средства към този момент е привлякла обществената БНТ – 217817 лв. (без ДДС) (което е увеличение с повече от 100% спрямо данните от първата част от мониторинга), следвана от Канал 3 – 131117 лв. (без ДДС) и btv – 117774 лв. (без ДДС). Канал 3 има обявен и договор с рекламна агенция Кота 97 на стойност 8333.33 лв. (без ДДС), който не е включен в общата сума, тъй като не е ясно в полза на кой участник е.Най-предпочитан вестник е в. 24 часа с приходи от 97697 лв. (без ДДС), а от агенциите на първо място е Фокус Нюз (като тук са включени и договорите на радио Фокус) – 47263 лв. (без ДДС). Сред местните медии начело продължава да бъде пловдивският в. Марица с 56220 лв. (без ДДС), чиито приходи надвишават тези на традиционен национален всекидневник като в. Труд (43084 без ДДС).ВМРО – БНД продължава да инвестира най-много средства в кампанията – 297297 лв. (без ДДС), като това е близо трикратно увеличение спрямо първата част от мониторинга на ИРПС. На второ място отново е Движение за права и свободи с разходвани 145580 лв. (без ДДС), а на трето – БСП за България със 140093 лв. (без ДДС) за медийно отразяване. При последните две партии има значително по-плавно нарастване на сумите. ГЕРБ продължава да е на четвърто място с 115262 лв. (без ДДС).От ИРПС посочват, че продължава практиката на част от медиите да не спазват задължението за публикуване на договори. Такъв е например в. Старозагорски новини, който няма обявени договори, а на Интернет страницата му има редица банери, рекламиращи участници в изборите. Подобен е случаят с в. Арда, който е обявил само договори с Движение за права и свободи, а същевременно на сайта му има реклама и на други политически субекти. В. Монитор пък не е публикувал нито един договор, свързан с кампанията за местни избори 2019, а същевременно отбелязва редица материали като предизборни.Друг подход за заобикаляне на изискванията на ИК е въвеждането на рубрики в печатните издания. В тях се публикуват материали, съдържащи предизборна агитация без обозначение. За в. Труд такава е рубриката “Така каза кметът”, за в. 24 часа – рубриката “Местен”, а за в. Стандарт – “Моят град”.Подобно на предходни кампании и този път се наблюдава намаляване на стойността на някои договори – пример са договори на Мая Манолова с Дарик Радио (от 7200 лв. без ДДС на 3000 лв. без ДДС) и Епицентър (от 3500 лв. без ДДС на 2000 лв. без ДДС). Също така договор на Радослав Каратанчев с Дарик Радио на стойност 4000 лв. без ДДС вече не фигурира в публикуваната от медията информация.Институтът за развитие на публичната среда наблюдава променлив подход по отношение на безвъзмездните договори. Такива има обявени вече от телевизиите Алфа и БСТВ, които са ги сключили със съответните партии. Алфа дори официално е публикувала на Интернет страницата си становище, според което не предоставя време за платено отразяване на кампанията, а безвъзмездното такова се извършва при спазване на всички изисквания на ИК. Това означава, че всеки участник може да сключи договор за безплатен ефир, ако проявява желание за това.От друга страна телевизия Евроком, която традиционно сключва голям брой безвъзмездни договори (9 на брой за тази кампания в първата част на мониторинга на ИРПС), вече не ги публикува, отбелязва институтът. По същия начин процедира и ТВ Европа, която миналата седмица имаше сключен договор за безвъзмездно отразяване с ГЕРБ. Към 16-и октомври този договор е премахнат.  ", "date": "2019.10.19", "title": "20 дни предизборна кампания – 1.3 млн. лв. изхарчени за медийно отразяване"}
{"url": "https://www.novinite.bg/articles/181505/Afrikanskata-chuma-po-svinete-stigna-i-do-Gabrovsko", "text": "Първи случай на африканска чума по свинете е регистриран в Габровска област. Вирусът на заболяването е установен след взета проба от мъртво диво прасе. Предстои областната епизоотична комисия да набележи мерки за предотвратяване на разпространението на африканската чума, съобщава БНР.Вирусът на болестта е установен след взета проба от диво прасе, намерено мъртво в габровското село Гергини, обясни д-р Светослав Спасов, директор на Областната дирекция по безопасност на храните. Районът ще бъде претърсен за умрели диви свине, ще се поставят и капани, за да има възможност да се вземат проби от живи животни.Ще бъде въведена санитарна зона в радиус от 8 км от центъра на огнището на болестта, а в по-тесен обхват – в радиус от километър - ще бъде ограничен достъпът на хора, дърводобивът и ловът.Прасетата в личните стопанства бяха евтаназирани превантивно заради опасността от настъпване на заразата в свинефермите в областта.", "date": "2019.10.19", "title": "Африканската чума по свинете стигна и до Габровско"}
{"url": "https://www.novinite.bg/articles/181511/Ankara-Kyurdite-narushavat-primirieto", "text": "Турция обвини сирийските кюрдски сили в нарушаване на примирието. Според турското министерство на отбраната кюрди са извършили 14 атаки по сирйската граница с Турция, откакто трае петдневното примирие, предаде БНР. То беше договорено под натиска на САЩ с цел кюрдите да се изтеглят от 30 километровата зона, в която Анкара предприе офанзива.Вчера президентът Реджеп Ердоган предупреди, че ще възобнови военните действия с пълен мащаб срещу кюрдските сили, ако те не се изтеглят от въпросната зона до вторник.", "date": "2019.10.19", "title": "Анкара: Кюрдите нарушават примирието"}
{"url": "https://www.novinite.bg/articles/181499/Parlamentat-v-London-gleda-sdelkata-za-Brekzit", "text": "Камарата на общините на британския парламент се събира днес на извънредно заседание, за да одобри или отхвърли споразумение за Брекзит (Brexit), одобрено на 17 октомври от срещата на върха на ЕС, предаде БГНЕС.Разположението на силите в камарата показва, че на премиера Борис Джонсън няма да му е лесно да получи подкрепа за споразумението, в чието изработване участваше и той. Досега камарата три пъти отхвърляше споразуменията с ЕС, договаряни от Тереза Мей, предшественичката на Джонсън.За да бъде одобрено споразумението, кабинетът се нуждае от подкрепа на всички депутати от Консервативната партия, от независимите депутати и опозицията. А противници на сделката има дори сред консерваторите.Картите на Борис Джонсън може да се объркат и от поправките към споразумението, които ще се обсъждат днес, най-вероятно до късно вечерта. След като в сряда Лондон и Брюксел се договориха за Брекзит, камара си гласува право да внесе промени в закона за Brexit, а правителството на Джонсън не успя да спре демарша на своите противници.", "date": "2019.10.19", "title": "Парламентът в Лондон гледа сделката за Брекзит"}
{"url": "https://www.novinite.bg/articles/181509/Balgarite-ot-Zapadnite-pokrajnini-chakat-s-netarpenie-magistralata-do-Kalotina", "text": "Пускането на новата магистрала от Ниш до българската граница изцяло променя облика и икономиката на Цариброд. Това коментира в интервю за БГНЕС журналистът и директор на радио и телевизия „Цариброд“ Драган Йовичич.Бъдещето на Балканите е свързано с развитието на пътната и железопътната мрежа между България и Сърбия. Големи очаквания за развитие на сръбската икономика, както и на българската, се залагат на проекта за газова връзка между двете страни.„Подобрените пътища подобряват и промишлеността в региона“, разказа Йовичич.Като пример той посочи, че вече в Цариброд започнаха да се строят заводи, след 30-40 години застой. Вече има един завод за рециклиране на гуми и още два с инвестиционни планове. Строи се също и завод за алкохолни изделия в промишлената зона на града, която е в непосредствена близост до пътния възел.„Това означава, че наистина тези магистрали имат своята роля и икономическо бъдеще за един град. Това, което предстои тази година е модернизацията на жп линията от Цариброд до Ниш. Виждате, че се строи и пътната връзка от българска страна до граничния пункт Калотина“, разказа журналистът.Йовичич очаква с нетърпение пускането на пътния участък Калотина – Драгоман. „За нас е важно, защото в момента над 95% от децата в Цариброд следват висшето си образование в България. Освен това, ежедневно над 300 души от града пътуват и работят във фирми в Софийска област, Божурище, Костинброд, Военна рампа и до София. Не на последно място подобрената инфраструктура оказва и положително влияние върху туристическия поток между двете страни“, каза той.", "date": "2019.10.19", "title": "Българите от Западните покрайнини чакат с нетърпение магистралата до Калотина"}
{"url": "https://www.novinite.bg/articles/181514/Stolichna-obshtina-pokaza-dve-ot-novite-metrostancii", "text": "По повод годишнината от завършването на Линия 1 на софийското метро, която свързва кварталите \"Люлин\" и \"Младост\",  Столичният метрополитен днес организира инициатива  Ден на отворените врати по две от станциите от 3-тата линия на метрото - тази на булевард \"България\" и \"Красно село\", съобщава БНР. Станциите са напълно готови и предстои да започнат  изпитанията на системите за управление, обясни ръководителят на Столичния метрополитен инж. Стоян Братоев. Той посочи и кои са  новите моменти при оформянето на станциите и движението на влакчетата, като например, че на пероните ще има прегради, които ще предпазват пътниците от падане върху релсите.Инициативата Ден на отворените враги продължава днес до 17 часа.Средното разстояние между станциите е около километър. В момента са доставени 20 влака, които ще обслужват маршрута от третета линия на метрото.В пиковите часове се предвижда да се движат 14 влака, в не натовареното време от 10 до 12, като изискване при въвеждането в експлоатацията на движението е  25 процента  от влакчетата да останат в резерв.Строителството на първия етап от изграждането на 3-тата линия на метрото предстои да завърши до края на тази година. Етапът включва трасето от булевард \"Вл. Вазов\", площад \"Орлов мост\", НДК до квартал \"Красно село\". Следващите два етап от линията са планирани да се построят до 2024 година.", "date": "2019.10.19", "title": "Столична община показа две от новите метростанции"}
{"url": "https://www.novinite.bg/articles/181506/Skandal-izstrel-i-ubijstvo-v-selo-v-Loveshko", "text": "В РУ Ловеч е получен сигнал снощи около 21:44ч, когато на тел. 112 се е обадил 59-годишен мъж и е съобщил, че в с. Лисец след възникнал скандал и последвало сбиване е произвел изстрел, с който е прострелял друг мъж, който се нуждае от помощ.На мястото на инцидента незабавно са изпратени екипи на РУ-Ловеч, а линейка на ЦСМП-Ловеч е откарала пострадалия мъж към болница, където малко по-късно той е починал.Криминалисти от РУ и ОД МВР-Ловеч са извършили оглед на мястото на произшествието, като в хода на процесулно-следствените действия е иззето оръжието, с което е извършено прострелването – законно притежаван пистолет.59-годишния ловчалия е задържан за срок от 24 часа, а по случая е образувано досъдебно производство и работата по изясняване на всички обстоятелства около инцидента продължава под ръководството на Окръжна прокуратура-Ловеч.", "date": "2019.10.19", "title": "Скандал, изстрел и убийство в село в Ловешко"}
{"url": "https://www.novinite.bg/articles/181516/Postepenno-se-vazstanovyavat-otmenenite-vlakove", "text": "След временно наложената мярка, от днес (19 октомври), поетапно се възстановява движението на всички отменени влакове по различните направления в страната, съобщават от \"БДЖ-пътнически превози\", предаде БНТ.Мярката, взета в края на септември за обслужване на пътници с автобуси в слабонаселените участъци, беше свързана с необходимостта от осигуряване на достатъчен брой локомотиви за други композиции поради съществуващия в момента постоянен недостиг на тягов подвижен състав.От днес се възстановява движението на всички влакове в участъка Брусарци - Лом - Брусарци.Пътническите влакове, които ще пътуват отново от неделя (20 октомври) са следните:• Пътническият влак № 30135 от Карлово за Зимница, който заминава от гара Карлово в 18:00 ч. и пристига в Зимница в 21:19 ч.;• Пътническият влак № 50133 от Дупница за Петрич, който заминава от гара Дупница в 17:10 ч. и пристига в Петрич в 19:52 ч.;• Крайградският пътнически влак № 30236 от Зимница за Сливен, който заминава от гара Зимница в 21:45 ч. и пристига в Сливен в 22:06 ч.Пътническите влакове, които ще пътуват отново от понеделник /21-и октомври/, са следните:• Пътническият влак № 30130 от Сливен за Карлово, който заминава от гара Сливен в 05:05 ч. и пристига в Карлово в 08:38 ч.;• Пътническият влак № 50132 от Петрич за Дупница, който тръгва от гара Петрич в 06:40 ч. и пристига в Дупница в 09:18 ч.;• Пътническият влак № 30270 от Стара Загора за Карлово, който заминава от гара Стара Загора в 03:50 ч. и пристига в Карлово в 06:33 ч.;• Пътническият влак № 30271 от Карлово за Стара Загора, който заминава от гара Карлово в 07:03 ч. и пристига в Стара Загора в 09:54 ч.• Пътническият влак № 30175 от Карлово за Зимница, който пътува само в ден петък, тръгва от гара Карлово в 17:00 ч. и пристига в Зимница в 20:40 ч.В момента са в ход процедури за осигуряването на изправен подвижен състав, които включват ремонт и модернизация, както и се подготвят процедури за доставка на нови и под наем локомотиви с цел да бъде покрит в краткосрочен план недостига.", "date": "2019.10.19", "title": "Постепенно се възстановяват отменените влакове"}
{"url": "https://www.novinite.bg/articles/181494/Pochitame-denya-na-Sveti-Ivan-Rilski", "text": "Православна църква почита паметта на всебългарския небесен покровител – преподобни Йоан Рилски Чудотворец. На днешния ден се отбелязва и Денят на българския лекар, припомня БГНЕС.Свети Иван Рилски Чудотворец е български духовник, най-известният български светец и отшелник, покровител на българския народ, патрон и основател на най-големия ставропигиален манастир в България – Рилския, патрон на българските будители.Роден е вероятно през 876 г. в село Скрино край Дупница и умира на 18 август 946 г. Живее по времето на княз Борис I и цар Симеон I Велики. Най-активните му години са при царуването на цар Петър I (927-969). Основният му празник в православния календар е Отчовден на 19 октомври. До 25-годишна възраст Свети Иван Рилски е пастир. Но в неговото сърце винаги гори любовта към Бога и желанието да му се посвети изцяло. Първоначално рилският чудотворец постъпва в манастира „Св. Димитър”, под връх Руен във Влахина планина.Там придобива богословско образование, изучава богослужебните книги, получава духовнически сан и се подготвя за великата си духовна мисия. Приел монашество, той се отдава на пост и молитва, като се установява първоначално във Витоша, а по-късно в най-високата и безлюдна българска планина Рила, където по-късно основава едноименния манастир. Там той извършва множество чудеса, помага на хората в нужда, изцерява от тежки болести. Славата му се разнася далеч от Рила планина, из пределите не само на България, но и на Европа. Българският цар Петър I изминава цялото разстояние от 440 км от столицата Велики Преслав до Рила, за да се срещне с него. Монахът обаче не пожелава да се запознае с владетеля поради смирение. Той приема плодовете, но не и златото, което държавният глава му предлага, като само му се покланя отдалеч. Това още повече увеличава славата му и към него заприиждат ученици от цяла България.След смъртта си през 946 г. Св. Иван Рилски е погребан близо до основаната от него Рилска обител, но скоро след това Петър нарежда мощите му да бъдат пренесени в град Средец, днешна София. Вероятно тогава този първи и най-велик български светец е канонизиран. Византийският писател Георги Скилица свидетелства, че в Средец мощите му излекуват византийския император Мануил I Комнин (1143-1180).През 1183 г., по време на поредната унгарско-византийска война, унгарският крал Бела III превзема Средец и отнася мощите на свети Иван в своята столица Гран (Естергом). Според преданието местният римокатолически архиепископ заявява, че не му е известно да съществува такъв светец, за което св. Иван го наказва с онемяване. След като се прекланя пред мощехранителницата и иска прошка, говорът му се възстановява. Впечатлени и обезпокоени от това чудо, през 1187 г. унгарците връщат мощите на светеца в България.На 1 юли Църквата празнува връщането на мощите на св. Йоан Рилски от Търново в Рилската обител. През 1195 г. цар Иван Асен I тържествено ги пренася в столицата Търново. През 1469 г., след като получават разрешение от султана, монасите от Рилската обител донасят мощите на светеца от Търново в основания от него Рилски манастир. И днес всеки вярващ може да целуне ръката на св. Иван Рилски, чиито нетленни мощи се намират в специална ракла пред иконостаса в главната църква на манастира.На 29 и 30 юли 2009 г. на заседание на Светия синод, Великотърновският митрополит Григорий измоли частица от мощите на Свети Иван Рилски да бъдат предадени на старопрестолния град Велико Търново. Светите мощи са предадени лично от патриарх Максим и игумена на Рилски манастир – епископ Евлогий. Мощите на Свети Иван Рилски са посрещнати изключително тържествено с военни почести от множество вярващи християни в града.На днешния ден се отбелязва и Денят на българския лекар. Той се чества от 1996 г., когато Българският лекарски съюз избира за покровител на медиците Св. Иван Рилски. Според преданието най-великият български светец е извършил много чудеса, както приживе, така и подир смъртта си. Именно заради това и българските лекари са избрали светеца за свой закрилник.  ", "date": "2019.10.19", "title": "Почитаме деня на Свети Иван Рилски"}
