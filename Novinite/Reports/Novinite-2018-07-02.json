{"url": "https://www.novinite.bg/articles/161582/Kitajski-kompanii-sas-seriozen-interes-kam-izgrajdaneto-na-tunel-pod-Shipka", "text": "В края на тази седмица предстои подписването на меморандум и споразумение с четири китайски компании, които имат заявен интерес към тунела под Шипка и не  само, съобщи министърът на регионалното развитие и благоустройството Николай Нанков. Предстои предсрочно през септември да бъде пуснат обходът на Габрово, малкият тунел и мостовите съоръжения, каза още министър Нанков. \"Форумът 16+1 е в София в четвъртък, петък и събота. В петък ще подпишем с четири китайски държавно-частни компании, основно с държавен капитал, които имат интерес не само към тунел под Шипка, но изцяло за магистрала Русе-Велико Търново към Шипка плюс Дунав мост при Русе-Гюргево. Сериозният интерес от тяхна страна е налице и ще го материализираме с подписване на конкретен меморандум и споразумение\", каза Нанков. Министърът изрази задоволство, че в края на лятото предсрочно ще бъдат пуснати в експлоатация обходът на Габрово, малкият тунел и мостовите съоръжения.Министър Нанков заедно с кмета на Димитровград Иво Димов направиха символична първа копка за чакания повече от 40 години ремонт на третокласния републикански път Чирпан-Симеоновград. Церемонията бе в димитровградския кв. \"Марийно\". Инвестицията е за близо 36 млн. лв., като средствата са по програма „Региони в растеж“.", "date": "2018.07.02", "title": "Китайски компании със сериозен интерес към изграждането на тунел под Шипка"}
{"url": "https://www.novinite.bg/articles/161586/Poklonenieto-pred-prof-Bojidar-Dimitrov-shte-bade-v-sryada", "text": "\r\nПоклонението пред проф. Божидар Димитров ще бъде на 4 юли 2018 г. /сряда/ от 10.00 до 16.00 часа в Националния исторически музей.\r\nНеговите дългогодишни колеги публикуваха съобщение на сайта на НИМ:\r\nС изумителната си работоспособност, с професионалната си упоритост и находчивост той участва активно в създаването, в укрепването и в утвърждаването на НИМ като най-представителната и най-авторитетната музейна институция в България, с престижно име у нас и в чужбина.\r\nЕдновременно с дълбоката и плодотворна бразда, която неуморно и последователно прокарваше в българската наука и култура като доктор на науките, професор, преподавател, Божидар Димитров бе и несравним и обаятелен медиатор и полемист - често настъпателен и встрастен, но винаги добросъвестен, честен и коректен.\r\nТой живя някак забързано, енергично, спонтанно, но и целенасочено, като внесе в културната съкровищница на България десетки забележителни научни и научно-популярни книги и сборници, стотици студии, монографии, статии. Всичко, излязло изпод талантливото му перо, бе задълбочено и сериозно и в същото време - увлекателно и имаше чудното свойство бързо да се изчерпва от рафтовете на книжарниците и библиотеките. Поради една съвсем проста причина – винаги е интересно и вълнуващо. Той бе любим автор, телевизионен водещ и откровен събеседник на малки и големи, на селяни и граждани, на хора от всички социални слоеве и с различни професии. Една от най-отчетливите причини за това бе неговото безгранично, почти неистово родолюбие, неговият живителен и утвърждаващ национализъм, неговата силна и изстрадана любов към българите – във и извън пределите на страната ни.\r\nВ тях, в сънародниците си, в техните благополучия и болки, той намираше смисъла да продължава с непрестанните си многопластови исторически търсения, с благородните си, неизменно патриотични инициативи. Всичко това правеше в името на Майка България, за осъществяване на нейните национални идеали. Именно и заради това той се опита да работи пълноценно и на политическото поприще, като и там бе същият – неподправен, прям, нестандартен, но винаги стабилно тежащ на мястото си. Неукротимият му дух, който не знаеше почивка, напоследък го изпрати отново в тази сложна сфера и до последните си часове той работеше по поредния си политически проект – богат личен влог за целокупния успех на България.\r\nКато ръководител професор Димитров бе респектиращ и справедлив; като колега – толерантен и разбран; като приятел – верен и щедър. А във всички тези „длъжности“ - неизменно /само/ироничен, с уникалното си чувство за хумор.\r\nЕто какъв човек загубихме без време.\r\nИма нещо тъжно в това, че на професор Димитров не му достигнаха дните, за да довърши мащабните си строителни и възстановителни начинания – на материи – на паметници, крепости, църкви, на гробове на национални герои и др., и на идеи – за нови проучвания, открития, книги. Но така е - обикновено след такива „енциклопедични“ натури винаги остава и по нещо недовършено. Малката ни утеха е, че онова, което професор Димитров ни оставя в наследство, е намерило или тепърва ще намери място във вечния културен „трезор“ на България. А той самият завинаги ще остане в сърцата ни и като незаменим ръководител, но и просто като сърдечен колега и приятел, на когото винаги можеше да се разчита в тежки моменти.\r\nСега тежките моменти са най-вече за неговите близки и роднини, на които изказваме искрени съболезнования.\r\nЗагубата ни е голяма. Скърбим за професор Божидар Димитров.\r\nПрекланяме се пред светлата му памет.От колектива на Националния исторически музей\r\n  ", "date": "2018.07.02", "title": "Поклонението пред проф. Божидар Димитров ще бъде в сряда"}
{"url": "https://www.novinite.bg/articles/161587/Avtobus-plamna-na-patya-Burgas-Pomorie", "text": "Автобус пламна на пътя Бургас-Поморие. Той бил пълен с туристи. За щастие, те са били изведени навреме от горящото превозно средство. Няма пострадали.В момента в района има километрично задръстване.", "date": "2018.07.02", "title": "Автобус пламна на пътя Бургас-Поморие"}
{"url": "https://www.novinite.bg/articles/161554/Laskat-rajona-pred-Aleksandar-Nevski-i-gradinkata-Kristal-za-20-miliona-leva", "text": "Започва мащабен проект за обновяванетo на идеалния център на столицата - пространствата около храм-паметника \"Александър Невски\", улица \"Московска\" и градинката \"Кристал\". Бюджетът е повече от щедър. Столична община ще налее повече от 20 милиона лева в ремонтите.Обновяването ще се проведе на няколко етапа, за да няма затруднения с трафика.Въпреки това, от Столична община предупреждават, че най-вероятно задръствания ще има, заради което призовават за търпение.", "date": "2018.07.02", "title": "Лъскат района пред Александър Невски и градинката Кристал за 20 милиона лева"}
{"url": "https://www.novinite.bg/articles/161566/Katastrofa-blokira-tunel-Vitinya", "text": "Катастрофа блокира тунел \"Витиня\"Движението в тунел \"Витиня\" на магистрала \"Хемус\" в посока към София е временно ограничено, съобщават от Агенция \"Пътна инфраструктура\".Причината е катастрофа при 34-ти километър, станала малко след 8 часа тази сутрин. В произшествието са участвали 3 коли. Пострадал е един от водачите на автомобилите.Трафикът се осъществява само в средната лента и се регулира от пътни полицаи.Има и втори инцидент на магистралата.Временно се ограничава напълно движението при км 384 на АМ \"Хемус\", в посока София поради изтеглянето на катастрофирал ТИР.Трафикът се осъществява по обходен маршрут: път III-208 АМ \"Хемус\" – с. Ветрино - път I-2 Ветрино – Шумен - АМ \"Хемус\". ", "date": "2018.07.02", "title": "Катастрофа блокира тунел \"Витиня\""}
{"url": "https://www.novinite.bg/articles/161588/Izchislyavat-bolnichnite-i-majchinstvoto-v-chasove-vmesto-v-dni", "text": "Отсъствието по болест или за отглеждане на дете да се изчислява в работни часове, а не в дни, предвижда наредба на Министерството на труда и социалната политика, която ще бъде обсъдена на следващото заседание на кабинета.Темата бе дискутирана на днешното заседание на Тристранния съвет за национално сътрудничество. Наредбата трябваше вече да е влязла в сила, но още не е разгледана от Министерския съвет.На днешния съвет синдикатите изказаха опасения, че изчисляването на болничните в часове, а не както е досега - в дни, може да ощети работещите. са убедени, че по този начин ще бъдат ощетени работниците, категоричен е Иван Кокалов от КНСБ:\"В сумарното изчисление на работния ден се пада, че в петък съм 12 часа на работа, само че аз съм болен и по новото изменение би трябвало да ми се платят 12 часа. Само че работодателят ще каже: \"Аз съм те наел на 8 часа работен ден и ще ми плати 8\", заяви Иван Коларов от КНСБ, цитиран от БНР.Според Васил Велев от Асоциацията на индустриалния капитал изчисляването на всяко отсъствие от работа в часове е по-справедливо\"Тези, които работят на сумирано изчисляване на работното време, работят по свой график. При тях съботата и неделята може да е работен ден, а понеделникът и вторникът да е почивен. Ако на тях им се падне болничният в дните, когато са почивни, се оказва, че трябва да се плати нещо, което всъщност не се полага, не се дължи. Това създава възможности за не добри практики“, посочи Велев.Обсъдена бе и темата дали учениците, които работят, трябва да имат право на трудови договори. МОН предлага учениците от 11 и 12 клас да могат да сключват такива, 8-те процента за здравна осигуровка да остават за сметка на училището.\"Това не облекчава особено разходите на работодателите. (...) \"Губят материали, инструменти, работно време на майстора… И ако трябва допълнително, не е ясно защо, да плащат 33% осигуровка върху възнаграждението на този обучаем, това ще намали желанието да се сключват такива договори\", опонира Васил Велев.Синдикатите обаче настояха правата на учениците, които работят, да бъдат гарантирани чрез договори. Според тях така ще се реши част от проблема с липсата на квалифицирана работна ръка. Те са готови да обсъдят предложението договорите да не са трудови в пълния смисъл на Кодекса на труда, а да се обособят специални договори за учениците, полагащи труд в рамките на професионалното си образование.", "date": "2018.07.02", "title": "Изчисляват болничните и майчинството в часове вместо в дни"}
{"url": "https://www.novinite.bg/articles/161575/Shtetite-ot-poroite-v-Smolyansko-nadhvarlyat-polovin-milion-leva", "text": "Щетите от поройните дъждове в община Смолян надхвърлят 500 000 лв., заяви заместник-кметът Мариана Цекова. И днес продължава разчистването на наноси и засегнати от наводнението участъци от улици и пътища. Описването на пораженията и изчисляването на общия размер на щетите не е приключило, тъй като все още пристигат информации от кметствата в общината за поражения от разрушителното пълноводие.От Областната администрация в Смолян е отправено искане до Министерството на отбраната за включване на военни и техника при възстановителните дейности в региона.Очаква се военното ведомство да разреши изпращането на водоноска за питейна вода за Чепеларе, тъй като чешмяната вода в града е замътена след поройните дъждове. В искането от Областната администрация е посочена и необходимостта от насочване на 20 военнослужещи и цистерни, които да окажат съдействие при разчистването на главната пътна комуникация на Смолян.Изкъртени асфалтови настилки от улици в града, затлачени водостоци и кални наноси са част от последиците от пороите в Смолян и съседните села, уточняват от Общинската администрация.", "date": "2018.07.02", "title": "Щетите от пороите в Смолянско надхвърлят половин милион лева"}
{"url": "https://www.novinite.bg/articles/161560/Kakvi-sa-pravata-na-postradalite-pri-katastrofi", "text": "В сезона на голямото пътуване – тежките катастрофи за съжаление са всекидневие. Именно летните месеци са най-черните на пътя. Показва го и статистиката - от началото на годината са станали почти 3000 катастрофи с 234 загинали и над 3800 ранени. А само през юни инцидентите са над 500 с 41 загинали и почти 700 ранени.Лъжат ли ни застрахователите с по-ниски обезщетения и злоупотребяват ли адвокати с незнанието на пострадалите? Какви са правата ни при катастрофи и на какви компенсации имаме право?Загубите от катастрофите у нас възлизат на над 1 млрд. лв. годишно, сочат данните в доклад на вътрешния министър. Само изплатените пари по \"Каско\" и задължителната застраховка \"Гражданска отговорност\" възлизат на около 700 млн. лв. за последната отчетна година.Смъртността по пътищата у нас е една от най-високите сред държавите членки на ЕС – 95 убити на 1 милион жители за 2017 г. при средно ниво за Европейския съюз – 49.Кой има право на обезщетение, какво документи са нужни и какви са капаните при покриване на щетите?„Първоначално очакването е за една по-голяма сума след съдебното решение, но не малко са случаите, когато този размер е по-нисък от това, което застрахователят изплаща и то на момента. Когато се започне дело – сроковете се разтягат във времето, не се получават навреме. Много често хората изискват пари за изплащане на медицински разходи, лечение, импланти – пари, които хората нямат в тях”, обясни Валентин Илиев от застрахователна компания.Пострадалият трябва да има предвид и основните критерии, по които застрахователите решават с какво обезщетение да ги компенсират. Обезщетението може да покрие вредите за причинените болки и страдания, всички разходи по лечението и възстановяването, както и пропуснатите ползи заради травмите.„Пострадалите при катастрофа, с изключение на виновния водач, имат право да получат компенсация по застраховка „Гражданска отговорност”. Това могат да бъдат велосипедисти, пешеходци, пътници в автомобил. Всички, които са пострадали, в 5-годишен срок могат да предявят своите претенции пред застрахователя”, обясни Владимир Иванов от Асоциацията на пострадалите при катастрофи.", "date": "2018.07.02", "title": "Какви са правата на пострадалите при катастрофи"}
{"url": "https://www.novinite.bg/articles/161555/MVR-ministarat-Vseki-den-stavame-po-dobri", "text": "МВР министърът Валентин Радев отчете, че ведомството му работело все по-добре пред зрителите на сутрешния блок на Нова телевизия.Според него данните за убийствата у нас са много по-добри, отколкото в много други държави от Европа, а същото важало и за бягства от затворите.Той показа таблици, които показвали, че  през 2005 година е имало много повече бягства от затворите, а към днешна дата те били драстично по-малко.", "date": "2018.07.02", "title": "МВР министърът: Всеки ден ставаме по-добри"}
{"url": "https://www.novinite.bg/articles/161590/MVR-otbelyazva-praznika-si-s-demonstraciya-na-tehnika-bojni-umeniya-policejski-kucheta-i-kone", "text": "Служителите на Министерството на вътрешните работи ще отбележат своя професионален празник на 5 юли, четвъртък.Тържествената церемония в София ще започне в 10.00 часа с поднасяне на венци пред паметника на Незнайния воин и демонстрация на най-новата техника, с която министерството разполага. В 11.30 часа служителите ще се поклонят пред паметта на своите колеги на паметника на загиналите полицаи в градинката пред храм „Св. Седмочисленици“.Честването ще продължи с празник в Борисовата градина - на входа откъм езерото\" Ариана\". Поканени са служителите и техните семейства, както и всички граждани. Празникът ще започне в 17.00 часа. Главната сцена ще бъде на площадката пред паметниците на Васил Левски и Христо Ботев. Спецчасти и каратисти от Академията на МВР ще демонстрират своите умения, в празника ще се включат и служителите, които се грижат за сигурността с помощта на полицейски кучета и коне. Децата ще могат да влязат в полицейски и пожарни коли и мотори, да станат свидетели на гасенето на „пожар“, а за доброто настроение на присъстващите ще гостуват известни изпълнители.На паркинга пред Националния стадион „Васил Левски“, сектор Г, ще бъде представена официално новата специализирана техника на СОБТ, ГДГП, ГДПБЗН, СДВР и дирекция „Жандармерия“ на ГДНП.", "date": "2018.07.02", "title": "МВР отбелязва празника си с демонстрация на техника, бойни умения, полицейски кучета и коне"}
{"url": "https://www.novinite.bg/articles/161584/BSP-poiska-Borisov-da-kaje-dali-Rusiya-i-Kitaj-sa-zaplaha-za-mira", "text": "Изпълнителното бюро на БСП поиска министър-председателят Бойко Борисов да каже съгласен ли е с квалификациите по адрес на Русия и Китай на втория човек в партията си Цветан Цветанов. Председателят на парламентарната група на ГЕРБ заяви на брифинг в парламента в събота, че \"Русия и Китай са едни от основните заплахи за мира и сигурността.\"Като оценяваме това изявление като безотговорно, непремерено и създаващо рискове за България, приемаме, че то е официална позиция на партията, респективно и на излъченото от нея и нейната Парламентарна група правителство, заявяват от Столетницата.От БСП отправят към Борисов следните въпроси:От левицата Настояваме българският министър-председател да поеме лична отговорност за тези изявления като или ги потвърди, или се разграничи категорично със съответните действия по отношение на втория човек в партията му. Липсата на такива действия за нас ще означава, че правителството се солидаризира с тези позиции или че вторият човек в ГЕРБ вече, де факто, е първи.", "date": "2018.07.02", "title": "БСП поиска Борисов да каже дали Русия и Китай са заплаха за мира"}
{"url": "https://www.novinite.bg/articles/161576/Polyak-se-udavi-v-Kiten-drug-spasen-na-kosam-ot-hotelski-pokriv", "text": "Полски турист се удави в морето край Китен, съобщават от Районното управление на полицията в Приморско. Тялото на 38-годишния мъж е открито в морето на южния плаж на Китен, срещу хотел \"Сабина\", на 29 юни по обяд.Няма следи от насилие. Води се досъдебно производство. Туристът бил отседнал в Созопол.Друг полски турист бе спасен от покрива на хотел в Приморско, където лежал в безпомощно състояние. Сигнал за забелязания мъж бил получен на 30 юни в местното полицейско управление. След употреба на голямо количество алкохол 35-годишният мъж се качил на покрива, на около 30 метра височина, и легнал на ръба, до отводнителния улей. ССлужители от пожарната и полицията с риск за живота и здравето си са успели да го свалят от покрива с помощта на въже и стълба. П.В. е задържан за срок от 24 часа. Работата по случая продължава от служители на Районно управление – Приморско.", "date": "2018.07.02", "title": "Поляк се удави в Китен, друг спасен на косъм от хотелски покрив"}
{"url": "https://www.novinite.bg/articles/161567/Konstitucionniyat-sad-gleda-deloto-za-chastnata-ohranitelna-dejnost", "text": "Във вторник Конституционният съд ще разгледа делото за Закона за частната охранителна дейност. Делото беше образувано по искане на главния прокурор, който иска да бъдат обявени като противоконституционни текстовете, въвеждащи нов лиценз - охрана на урбанизирани територии.  С атакуваните от Сотир Цацаров текстове в Конституционния съд е предвиден нов вид охрана - на урбанизирана територия.Според обвинител №1 текстовете противоречат на конституцията, в която е посочено, че осигуряването на обществения ред е приоритет на правителството. Според Цацаров текстовете в закона позволяват изземване на функции на МВР от частни субекти. В искането се посочва:Според него правото да се сключва договор за охрана на урбанизирана територия от страна на кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място.Законът беше внесен от депутати от ГЕРБ и приет скоростно на две четения, въпреки отправените предупреждения от бранша на охранителните фирми, че текстове от него противоречат на конституцията и европейското право. Според новите текстове се въвежда охраната на урбанизирани територи, които са определени като \"селищната територия, обхваната от границите на населеното място или селищното образувание (строителните му граници), определени с устройствен план, без да се включва землището“. За осъществяването на тази дейност охранителите ще могат да използват сила и помощни средства, а договорите за охрана ще бъдат склчвани с кметовете на общини. Подобно искане към Конституционният съд и със сходни аргументи отправи и президентът Румен Радев. Според държавни общественият ред е ценност, която крепи целостта на обществото и дейностите по опазването му трябва да съответстват на нормите на Конституцията и законите, а те поверяват опазването му върху определени органи на публичната власт.„Държавата няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЧЗОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред“, посочва Румен Радев в обръщението си към Конституционния съд.Вероятно двете искания ще бъдат присъединени към едно дело.", "date": "2018.07.02", "title": "Конституционният съд гледа делото за частната охранителна дейност"}
{"url": "https://www.novinite.bg/articles/161568/Turski-shofor-e-zadarjan-za-podkup-na-patya-v-Svilengrad", "text": "51-годишен шофьор с турско гражданство е задържан за подкуп на пътя, съобщи пресцентърът на ОД на МВР - Хасково, предаде БТА.Автопатрул от РУ - Свиленград е спрял в града за проверка лек автомобил, шофиран от задържания. Мъжът е бил без обезопасителни колани. Обяснено му било, че ще бъде съставена глоба с фиш. За да избегне санкцията, шофьорът поставил в патрулната кола банкнота от 20 лева.В същия момент е бил задържан от полицаите Димитър Георгиев и Драган Драганов, като е било образувано бързо производство.", "date": "2018.07.02", "title": "Турски шофьор е задържан за подкуп на пътя в Свиленград"}
{"url": "https://www.novinite.bg/articles/161571/Razbiha-prestapna-grupa-podgotvyala-ubijstva-na-magistrati-i-policai", "text": "\r\nГДБОП и прокуратурата разбиха престъпна група, подготвяла убийства на магистрати и полицаи. 10 души са задържани в ареста. Четирима все още се издирват от полицията. От прокуратурата заявиха, че са задържани емблематични фигури от подземния свят.\r\nГрупата се е занимавала основно с разпространение на наркотици. През последните месеци е разширявала дейността си в София. Принуждавани са и малолетни да продават дрога. \r\nВ хода на разследването са претърсени над 100 адреса. Властите са намерили списък с имена на прокурори и полицаи, които групата е набелязала с цел убийство или побои. Двама прокурори от Спецпрокуратурата са били в този списък, а служител на СДВР е бил следен.\r\n\r\n  ", "date": "2018.07.02", "title": "Разбиха престъпна група, подготвяла убийства на магистрати и полицаи"}
{"url": "https://www.novinite.bg/articles/161573/BSP-poiska-analizite-za-koncesiyata-na-letishte-Sofiya", "text": "Парламентарната група на „БСП за България” изпрати искане до министъра на транспорта Ивайло Московски във връзка с откритата миналата седмица процедура за определяне на концесионер и възлагане на концесия на летище София, съобщиха от Столетницата.Социалистите поискали да им бъде предоставен анализът на международните консултанти – Световна банка и Европейска банка за възстановяване и развитие за процедурата.Освен това от партията са изискали и документацията за обявяване на процедурата за отдаване на концесия на летище София.Правителството рестартира процедурата миналия четвъртък. Предишният опит столичната аерогара да бъде отдадена на концесионер бе прекратена по време на служебното правителство на проф. Огнян Герджиков по настояване на президента Румен Радев.Веднага след обявяването на новата процедура от БСП поискаха тя да бъде спряна. Според депутата от левицата Георги Свиленски в общественото пространство имало притеснения, че летището ще бъде дадено на турска фирма.", "date": "2018.07.02", "title": "БСП поиска анализите за концесията на летище София"}
{"url": "https://www.novinite.bg/articles/161583/Prevozvachi-gotvyat-protest-v-zashtita-na-otteglen-zakonoproekt", "text": "Автомобилни и тежкотоварни превозвачи ще протестират в столицата на 4 юли в подкрепа на Законопроекта за Българска автомобилна камара. Между 11 и 17 часа по бул. „Цариградско шосе“, в двете посоки на движение, от кръговото на 4-ти км. до кръстовището с бул. „Димитър Пешев“ и обратно, ще бъдат паркирани товарни автомобили и автобуси. От 11.00 часа пред храм-паметника ”Александър Невски” пък ще бъдат паркирани 100 автобуса. Недоволството се организира от Съюза на международните превозвачи (СМП) и Българската асоциация на сдруженията на автомобилните превозвачи (БАСАТ). Ще се присъединят и превозвачи в други градове на страната,  сред които Пловдив, Варна, Русе, Бургас, Велико Търново, Плевен, Ямбол, Свиленград, Сандански и Враца. Протестите са мирни и не предвиждат затваряне на пътни артерии и блокади. Целта е да бъде заявена категоричната подкрепа на значителна част от бранша за обединението на сектора чрез  Закон за Българската автомобилна камара, посочват организаторите. Междувременно представители на бранша, които на 25 май протестира срещу Законопроекта за Българска автомобилна камара, огласиха на пресконференция вижданията си за обединение на сектора. Те изтъкнаха, че това не може да стане чрез закон, който задължава превозвачите да членуват в камара, а единствено на доброволни начала чрез конфедерация.Законопроектът беше изтеглен след среща на премиера Бойко Борисов с протестиралите на 25 май превозвачи. Днес те отново изтъкнаха, че законопроектът бил лобистики и целял да даде контрол върху сектора на малка група от хора.", "date": "2018.07.02", "title": "Превозвачи готвят протест в защита на оттеглен законопроект"}
{"url": "https://www.novinite.bg/articles/161557/Germaniya-varvi-kam-pravitelstvena-kriza", "text": "Търканията в Германия по проблема с имигрантите е на път да се превърне в правителствена криза.Това става три години след решението на Ангела Меркел страната да приеме безпрепятствено стотици хиляди търсещи убежище.Какви са причините за конфликта?Той започна около средата на юни, когато министърът на вътрешните работи Хорст Зеехофер, освен това и председател на много консервативна баварска партия – християнсоциалния съюз (ХСС), създаде план, който искаше да представи за да втвърди политиката за даване на убежище в страната. Този план бе блокиран от канцлерката Ангела Меркел. Тя отказа главната мярка, предложена ѝ от нейния министър: експулсиране още на германската граница на искащите да влязат в страната мигранти, които вече са регистрирани в друга държава от Европейския съюз. Трудно съставената през март правителствена коалиция е от твърдо дясно до умерено ляво: тя обединява, освен ХСС и дясноцентристката партия на канцлерката – ХДС, и социалдемократите.Защо това различие се изроди в криза? Министърът не искаше да отстъпи. Той дори даде ултиматум на канцлерката: налагането от началото на юли на мерки по границите с министерско постановление, поради липсата на други еквивалентни ограничителни мерки на европейско равнище. От своя страна канцлерката не иска да отстъпи пред желанието за връщане на мигрантите от страх пред \"ефекта на доминото\" в цяла Европа. Баварският министър прецени, че резултатите от неотдавнашната среща на върха на ЕС са недостатъчни и призова за национални мерки.Конфликтът - само за мигрантите?Той е по-дълбок. Баварската партия, подкрепяна от дясното крило в самата партия на Меркел, изглежда решена да си уреди веднъж и завинаги всички политически сметки с канцлерката като многократно е осъждала решението за отваряне на границите на през 2015 за стотици хиляди търсещи убежище или по-добро препитание. Освен мигрантите, и Ангела Меркел е на мушката на тази здрава ръка, ХСС отдавна смята, че след 13-години на власт тя достатъчно е отместила консервативния лагер към центъра за почти 13 години на власт.Германската левица отхвърли \"преврата в Германия\". Няколко германски медии виждат в тази офанзива и пристигането на \"Тръмпизма\" в страната. ХСС, която разпростира виждането си за \"Германия преди всичко\" върху мигрантите, също се е наострила от близостта на регионалните избори в Бавария през октомври, когато според проучвания на общественото мнение може да загуби абсолютното си мнозинство в резултат на натиска на крайнодесните антимигранти. Какви са сценариите за бъдещето? Ако в крайностите не бъде намерен компромис, баварската партия няма да има друг избор освен да напусне правителството или да премине към по-силови действия.Министърът на вътрешните работи трябва да принуди своя собствен шеф да приеме отблъскването на мигранти още от границите самостоятелно. Но канцлерката в този случай няма да има друг избор освен да уволни своя министър, което ще доведе до излизането на ХСС от коалицията и до падане на правителството, тъй като то ще остане без мнозинство в долната камара. И поради това до вероятни предсрочни избори. Освен ако канцлерката не остане на власт за известно време - или начело на правителство на малцинството само със социалдемократите, или начело на една по-широка коалиция с участието на природозащитници, съобщава БГНЕС.", "date": "2018.07.02", "title": "Германия върви към правителствена криза"}
{"url": "https://www.novinite.bg/articles/161572/Zaharieva-i-Maas-Reshenieto-na-migraciyata-moje-da-e-samo-obshtoevropejsko", "text": "Решението по темата за миграцията може да бъде само общоевропейско - около това се обединиха вицепремиерът и министър на външните работи Екатерина Захариева и германският федерален министър на външните работи Хайко Маас. Захариева разговаря със своя колега в Берлин, където е на официално посещение.“Радвам се, че лидерите от ЕС оцениха усилията на България по миграцията и подкрепиха намирането на общоевропейско решение - заяви Екатерина Захариева. - Няма как всяка държава да се опитва да се оправя сама - това е общ проблем. Фактът, че лидерите успяха да постигнат единодушие на Европейския съвет с много ясен план, означава, че все пак дори и в трудни моменти ние успяваме да бъде обединени заедно. Едностранни действия не са добри не само за страната, която ще ги прилага, но и за целия ЕС.”Българският първи дипломат припомни, че по българската граница няма миграционен натиск. Тя отбеляза основните акценти, които са важни за намирането на решение според България - затваряне на външните граници на Съюза, продължаване на споразумението с Турция, центрове извън Европа и бързо връщане на незаконните мигранти.“По темата миграция е възможно само европейско решение, не може да има национално решение. Благодарим на България и на Екатерина за усилията това да може да се постигне”, изтъкна и министър Хайко Маас.Германският дипломат поздрави Захариева за успешното провеждане на първото Българско председателство на Съвета на ЕС.“Ние всички сме много впечатлени от това, което вие постигнахте. Забележителни постижения, които не бяха лесни. Поздравяваме ви за успехите по вашите теми, особено по разширяването след Срещата на върха в София. Без вашите усилия нямаше да може да се постигнат заключенията на Съвета “Общи въпроси” за Република Македония и Република Албания”, изтъкна Хайко Маас.“Благодаря за оценката и за подкрепата, която чувствахме през цялото време. Постигнахме немалко по доста разделящи досиета. Границите на сигурността на ЕС не са външните граници на ЕС, а включват и Западните Балкани”, каза Екатерина Захариева.На журналистически въпрос кога най-сетне България ще бъде приета в Шенген, след като още през 2011 година е изпълнила техническите критерии, министър Маас заяви: “Ние подкрепяме пълноценното ви присъединяване в Шенген. Признаваме усилията на България за всичко, което сте предприели в тази връзка и казах ясно на моята колежка, че ви подкрепяме.”Двамата първи дипломати обсъдиха и отличните двустранните отношения. Догодина се навършват 140 години от установяване на дипломатически отношения между двете страни.“Германският бизнес се чувства добре в България и мога да ви уверя, че има пълната подкрепа на правителството”, каза Захариева.", "date": "2018.07.02", "title": "Захариева и Маас: Решението на миграцията може да е само общоевропейско"}
{"url": "https://www.novinite.bg/articles/161577/Kandidatat-na-levicata-v-Meksiko-specheli-prezidentskite-izbori", "text": "Кандидатът на левицата Андрес Мануел Лопес Обрадор е победител в състоялите се вчера президентски избори в Мексико, сочат прогнози на анкети \"екзит пол\", предаде Ройтерс, цитирана от БТА.Той е събрал 49 на сто от гласовете на вчерашните президентски избори в Мексико.Според анкетата на мексиканския вестник \"Ел Финансиеро\" следващият по резултат е Рикардо Аная от консервативната Партия на национално действие с 27 процента.Друга анкета \"екзит пол\" на GEA/ISA отрежда на Обрадор резултат от 46,8 до 50,2 на сто, а според \"Консулта Митофски\"/\"Телевиса\" левият кандидат е получил между 43 и 49 на сто. Социологическата агенция \"Параметриа\" констатира, че Обрадор взема между 53 и 58 на сто от вота.\"Консулта Митофски\"/\"Телевиса\" предрече, че Аная може да разчита на от 23 до 27 процента. Кандидатът на управляващата Институционно-революционна партия Хосе Антонио Меаде заяви, че Обрадор победител и му пожела успех.Минути след затварянето на избирателните секции кандидатът на управлявалата досега Институционно-революционна партия Хосе Антонио Меаде призна поражението си от 64-годишния бивш столичен кмет. \"За доброто на Мексико му желая най-големи успехи\", каза Меаде в реч. Другите конкуренти на Обрадор също признаха, че са победени.Избирането на Обрадор за президент слага началото на ново управление, което наследява напрегнати отношения със САЩ и критично отношение на неспокойните инвеститори, отбеляза Ройтерс.Обрадор увери, че ще уважава гражданските свободи и няма да допусне \"диктатура\" по време на управлението му.Той подчерта, че ще ревизира някои спорни договори в областта на енергетиката и ще изкорени корупцията. Обрадор обеща още да удвои пенсиите от първия ден от мандата си. ", "date": "2018.07.02", "title": "Кандидатът на левицата в Мексико спечели президентските избори"}
{"url": "https://www.novinite.bg/articles/161569/Novi-aresti-v-Turciya-zadarjani-sa-68-oficeri", "text": "Главната прокуратура в Анкара издаде заповед за задържането на 68 военни от Командването на сухопътните войски в рамките на продължаващото разследване на дейността на забранената в страната Фетхуалистка терористична организация /ФЕТО/. Това съобщи телевизия Ен Ти Ви, предаде БГНЕС.Арестите са започнали тази сутрин на територията на столицата, а също така в още 18 провинции на страната. Сред заподозрените са 19 военнослужещи, останалите временно не са на активна служба. Всички са офицери. Следствието смята, че те са свързани с клетките на ФЕТО вътре в армията.На 15 юли 2016 г. група военни и офицери направи неуспешен опит за преврат срещу президента Реджеп Тайип Ердоган. При сблъсъците загинаха 250 души, без да се смятат превратаджиите. Над 2000 бяха ранени. Анкара обвини за неуспелия преврат ислямския духовник Фетхуллах Гюлен, който от 1999 г. живее в САЩ.След метежа в Турция бяха арестувани над 50 000 души, а около 140 000 държавни служители бяха уволнени или отстранени от работа.", "date": "2018.07.02", "title": "Нови арести в Турция, задържани са 68 офицери"}
{"url": "https://www.novinite.bg/articles/161578/Linchove-i-ubijstva-v-Indiya-zaradi-falshivi-novini-za-pohititeli-na-deca", "text": "Индийската полиция обяви днес, че е арестувала 23-ма души, обвинени в линчуването на петима мъже този уикенд. Става дума за случай на насилие вследствие на неверни слухове, разпространени в приложението \"Уотсъп\", предаде Франс прес.Повече от 25-ма души са били убити в Индия през последните месеци при прояви на колективна агресия, провокирани от \"фалшиви новини\" за предполагаеми похитители на деца, твърдят местни медии.В окръга Дула на щата Махаращра в Западна Индия, разположен на 300 км североизточно от икономическата столица Мумбай, осем мъже бяха нападнати от тълпа, след като един от тях бил забелязан от местните жители да разговаря с дете, докато двамата слизали от автобус в близост до селището Раинпада.Трима от пострадалите успели да избягат, но другите петима били отведени до мястото, където се събира съветът на селището и били пребити до смърт. Силите на реда съобщиха, че продължават разследването, след като на видеоклипове са идентифицирали предполагаемите извършители.Отвличанията на деца са истински бич за населението в Индия, близо 90 000 деца изчезват всяка година.Въпреки това неоснователните слухове, които се разпространяват още по-добре заради новите средства за комуникация, масово използвани от индийците, доведоха до колективна истерия, отбелязва Франс прес.Жертвите са най-често непознати на съответното място лица, възприети от местните жители за похитители.", "date": "2018.07.02", "title": "Линчове и убийства в Индия заради фалшиви новини за похитители на деца"}
{"url": "https://www.novinite.bg/articles/161574/Sled-Brekzit-Angliya-zapazva-kreditite-za-studenti-ot-ES-prez-2019-g", "text": "\r\nБългари ще могат да кандидатстват с пълно финансиране за британски университети и след официалния Брекзит от март 2019 г.\r\n\r\n\r\n\r\n\r\n\r\n\r\n\r\n\r\n\r\n\r\n\r\n  ", "date": "2018.07.02", "title": "След Брекзит: Англия запазва кредитите за студенти от ЕС през 2019 г."}
{"url": "https://www.novinite.bg/articles/161580/Otkriha-10-dushi-obeseni-v-kashta-v-Delhi", "text": "В къща в индийската столица Делхи откриха обесени 10 души, съобщи местната полиция, цитирана от Би Би Си. Те са членове на едно семейство. Повечето са били със завързани очи и усти, а ръцете им са били завързани на гърба. На пода е открита и възрастна жена, също мъртва. Семейството се преместило в Делхи от Раджастан преди 20 години. Семейството е имало два магазина на първия етаж на триетажната им къща. Телата са открити в неделя сутринта от съсед, който влязъл в магазина, за да си купи мляко. Полицията има данни, че семейството се е занимавало с окултни практики, което може да е свързано със смъртта им. За момента властите не изключват и убийството като версия. Официалната причина за смъртта им ще бъде определена след извършване на аутопсия. Полицията разпитва съседите им и проверява записи от видеокамери. ", "date": "2018.07.02", "title": "Откриха 10 души обесени в къща в Делхи"}
{"url": "https://www.novinite.bg/articles/161589/Kremal-Krim-e-nedelima-chast-ot-Rusiya-ne-moje-da-se-obsajda-na-sreshtata-Putin-Tramp", "text": "Крим е неделима част от Русия и не може да бъде тема от дневния ред на срещата на руския президент Владимир Путин и американския му колега Доналд Тръмп на 16 юли в Хелзинки.  Това заяви говорителят на Путин Дмитрий Песков пред журналисти, помолен да коментира думите на Тръмп, че на срещата има намерение да повдигне въпроса за Крим.  \"Президентът на Русия неведнъж е казвал и е разяснявал на своите събеседници, че в дневния ред не може и никога няма да има такъв въпрос, защото Крим е неделима част от Русия. Всички останали въпроси са консенсусни, въпроси, подлежащи на обсъждане, и такива, по които може да се търсят възможни точки на съвпадащи позиции\", каза Песков, цитиран от ТАСС и БТА.Според Песков на срещата в Хелзинки двамата лидери ще обсъдят редица съвсем не леки въпроси. Сред тях комплексно ще се обсъжда и темата за Сирия.Говорителят на Кремъл отбеляза също, че бурно изразената в Русия радост от вчерашната победа над Испания на осминафиналите на световното първенство по футбол може да се сравнява с всенародното ликуване при победата на 9 май 1945 г. \"Само дето нямаше празничен салют\", добави той.В същото време Песков отбеляза, че \"в дадения случай не става дума за празнуване на победа във война, а за спорт, който сближава, а не разединява.", "date": "2018.07.02", "title": "Кремъл: Крим е неделима част от Русия, не може да се обсъжда на срещата Путин - Тръмп"}
{"url": "https://www.novinite.bg/articles/161579/Bezraboticata-v-ES-i-evrozonata-e-ostanala-stabilna-prez-maj", "text": "\r\nБезработицата в ЕС е била 7 на сто през май, оставайки стабилна спрямо април и отчитайки понижение спрямо нивото от 7,7 на сто от май миналата година, съобщава европейската статистическа служба Евростат на сайта си. Майското равнище на показателя е най-ниското от август 2008 година. В еврозоната за май е отчетена безработица от 8,4 на сто, без промяна спрямо април и понижение спрямо 9,2 на сто през същия месец на 2017 година.\r\nСпрямо април 2018 г. броят на безработните е намалял със 125 000 в ЕС и със 154 000 в еврозоната. На годишна основа безработните са намалели с 1,828 милиона в ЕС и с 1,252 милиона в еврозоната.\r\nВ България през май безработицата се е понижила леко до 5 на сто след 5,1 на сто през април и 6,2 на сто през май миналата година. \r\nСред страните членки на ЕС най-ниски нива на безработица през май са отчетени в Чехия (2,3 на сто) и Германия (3,4 на сто). Най-висок показателят е бил в Гърция (20,1 на сто през март) и Испания (15,8 на сто).\r\nСпрямо същия месец на миналата година безработицата е спаднала във всички страни членки, като най-силни са пониженията в Кипър (от 11,4 на сто до 8,4 на сто), Хърватия (от 11,3 на сто до 8,9 на сто), Гърция (от 22,1 на сто до 20,1 на сто между март 2018 г. и март 2017 година) и Португалия (от 9,2 на сто до 7,3 на сто). \r\nЗа сравнение, през май безработицата в САЩ се е понижила до 3,8 на сто спрямо 3,9 на сто през април и 4,3 на сто през май 2017 година.\r\n  ", "date": "2018.07.02", "title": "Безработицата в ЕС и еврозоната е останала стабилна през май"}
{"url": "https://www.novinite.bg/articles/161553/Dnes-moje-da-zabravite-chadara", "text": "Днес ще преобладава слънчево време. Ще има и временни увеличения на облачността, по-значителни през нощта над югозападните райони, а по-късно и над останалата част от Южна България и над Предбалкана. Възможни са краткотрайни валежи.Ще духа слаб, в Дунавската равнина - до умерен северозападен вятър. Максималните температурите ще са между 24 и 29 градуса.Над Черноморието ще бъде предимно слънчево. Ще има и временни увеличения на облачността, по-значителни по южното крайбрежие, но ще е почти без валежи. Преди обяд ще духа до умерен северозападен вятър, който по-късно през деня ще се ориентира от югоизток. Максималните температури ще бъдат 25-26 градуса, температурата на морската вода е около 24 градуса. Вълнението на морето ще бъде 1-2 бала, съобщават от НИМХ-БАН.", "date": "2018.07.02", "title": "Днес може да забравите чадъра"}
{"url": "https://www.novinite.bg/articles/161559/Maj-napadna-s-noj-devetima-v-Ajdaho-sred-koito-shest-deca", "text": "Мъж, който заради лошо поведение бил приканен в петък да напусне жилищен комплекс в град Бойси в американския щат Айдахо, се върнал на следващия ден и пробол с нож деветима човека, включително шест деца, преди да бъде задържан, предаде АП.Сред обитателите на комплекса от апартаменти имало бежанци от Сирия, Ирак и Етиопия.Ранените деца били гости на рождения ден на тригодишно момиче, което е сред ранените. Пострадалите възрастни се опитвали да бранят децата. Възрастта на останалите ранени деца е от 5 до 12 години.\r\n\r\n\r\n\r\n ", "date": "2018.07.02", "title": "Мъж нападна с нож деветима в Айдахо, сред които шест деца"}
{"url": "https://www.novinite.bg/articles/161591/Finalno-Maturata-po-BEL-sled-VII-klas-ostava-sashtata-i-prez-2019", "text": "Матурата по български език и литература (БЕЛ) за седмокласниците остава същата и догодина. Тя ще включва само материал от VII клас, както беше досега, а не от целия прогимназиален курс, каквито намерения обяви МОН.  Препоръка матурата да не се променя за следващия набор седмокласници е изпратил до министерството националният омбудсман Мая Манолова, съобщават от кабинета на обществения защитник.В институцията на омбудсмана са постъпили десетки жалби от разтревожени родители на бъдещи седмокласници и шестокласници, в които заявяват категоричната си позиция срещу намерението на МОН матурата по БЕЛ след VII клас за учебната 2018 г./2019 г. да включва материала от обучението в V, VI и VII клас, съобщават от кабинета на Мая Манолова. Родителите на седмокласници и шестокласници протестират, тъй като техните деца, набор 2005 г. и набор 2006 г., са заварено положение и се опасяват, че може да се окажат неподготвени за новите промени. „Основен принцип в правото е даден закон, ако засяга неблагоприятно лица, то той да важи занапред, а не за заварени случаи. Нашите деца вече преминаха през материала за пети и шести клас, без реално да имат представа, че ще полагат изпит върху него“, пишат те до омбудсмана. Родителите смятат, че е резонно, ако въобще има необходимост от промени във формата, то те да се отнасят за бъдещите петокласници – набор 2007 г.В отговор до омбудсмана Мая Манолова министърът на образованието и науката Красимир Вълчев уверява, че„експертите в МОН се съобразиха с обществените нагласи и с интересите на учениците, затова ще предложат в НВО по БЕЛ през учебната 2018/2019 година да бъде включено учебно съдържание от компонент литература само за VII клас“.", "date": "2018.07.02", "title": "Финално: Матурата по БЕЛ след VII клас остава същата и през 2019"}
{"url": "https://www.novinite.bg/articles/161585/Borisov-shte-otchete-Evropredsedatelstvoto-pred-deputatite-na-13-yuli", "text": "Министър-председателят Бойко Борисов ще отчете по своя инициатива резултатите от Българското председателство на Съвета на ЕС пред народните представители, съобщиха от правителствената информационна служба.Премиерът е изпратил писмо до председателя на парламента Цвета Караянчева. Той предлага да представи пред народните представители отчета за работата на правителството в рамките на Българското председателство на 13 юли 2018 г., петък, когато традиционно се провежда парламентарният контрол. Засега не е ясно дали Борисов ще отговаря и на въпроси по други теми.Българското председателство приключи на 30 юни.", "date": "2018.07.02", "title": "Борисов ще отчете Европредседателството пред депутатите на 13 юли"}
{"url": "https://www.novinite.bg/articles/161558/Polugramotni-shofori-vzemat-knijki-v-chujbina", "text": "В Сливен зачестяват случаите, в които при проверки шофьорите представят книжки, издадени в Кипър и Белгия, съобщиха пътни полицаи. Едно от обясненията е, че напливът за книжки от тези две страни в Европейския съюз се дължи на факта, че там не се изисква някакъв минимален образователен ценз за бъдещите водачи. В нашата страна законът изрично поставя праг пред кандидат-шофьорите да имат завършено поне основно образование. Това съобщиха експерти в \"Пътна полиция\" и служителите на автомобилната администрация на заседание на Областния съвет по безопасност на движението в Сливен. \"Става дума за лица, които са пребивавали в посочените държави и са се явили на курсове там. Тъй като документите са издадени от страни в ЕС, като се върнат, ги подменят без никакви пречки с български свидетелства за управление\", коментираха още служители на реда, цитирани от \"Труд\".Кандидатите с основно образование, които се явявали на тестовете за книжка в Сливен, умеели да четат и да пишат. Но им липсвала функционална грамотност. В редица случаи не можели да свържат въпросите в теста с отговорите, защото нямали елементарни познания.Със сигурност неграмотни граждани няма как да станат шофьори с професионална категория заради по-ситната цедка при обучението и изпитите им, категорични са  Автомобилната администрация. \"От 2016 г. сме оборудвали специализирана стая, в която тестовете бяха качени на таблети. Правят се и снимки на кандидатите\", обясниха те. Имало е само два, и то - неуспешни опита, за измама на изпитващите. В първия случай кандидатът се явил с фалшива лична карта, а във втория - в копчето на ризата на кандидата била монтирана миниатюрна камера.", "date": "2018.07.02", "title": "Полуграмотни шофьори вземат книжки в чужбина"}
{"url": "https://www.novinite.bg/articles/161563/Zapochva-remont-na-nad-80-km-uchastaci-ot-patishta-v-Yujna-Balgariya", "text": "\r\nМинистърът на регионалното развитие и благоустройството Николай Нанков ще даде старт на ремонта на над 80 км пътни участъци в Южна България.\r\nСъс средства от Оперативна програма „Региони в растеж“ 2014 – 2020 г. в рамките на три лота ще бъдат рехабилитирани 50 км от път IIІ-663 Чирпан – Симеоновград, който е алтернативен маршрут на АМ „Марица“ и на път I-8 Поповица – Хасково.\r\n50-километровата отсечка е разделена на три лота, а срокът за изпълнение на строителните работи е 15 месеца.\r\nОт 14 ч министърът на регионалното развитие и благоустройството Николай Нанков ще обяви и началото на рехабилитацията на 32 км от второкласния път II-59 Момчилград - Крумовград – Ивайловград, в който ще бъдат инвестирани над 20 млн. лв.Ремонтът на пътя е разделен на два участъка. Първият, който е в близост до село Карамфил, е около 6 км, а вторият – с дължина близо 26 км, ще се реализира по Програмата за трансгранично сътрудничество ИНТЕРРЕГ V-A Гърция – България 2014-2020 г.\r\nНа церемониите ще присъства инж. Дончо Атанасов – член на Управителния съвет на Агенция „Пътна инфраструктура“, ще има народни представители, областни управители, кметове и др.\r\n  ", "date": "2018.07.02", "title": "Започва ремонт на над 80 км участъци от пътища в Южна България"}
{"url": "https://www.novinite.bg/articles/161581/Filipinski-kmet-be-publichno-zastrelyan", "text": "Кметът на филипинския град Танауан бе публично застрелян. Антонио Халили присъствал на тържествена церемония.Докато бил издиган националния флаг под звуците на химна, се чул изстрел, а кметът паднал ранен. Незабавно е заведен в болница, където починал от раните си. Халили е известен привърженик на президента на страната.\r\n \r\nТой има десетки врагове заради идеята му за „разходка на срама“, която били принудени да изминават местните наркодилъри.\r\n\r\n\r\n", "date": "2018.07.02", "title": "Филипински кмет бе публично застрелян"}
{"url": "https://www.novinite.bg/articles/161561/Danachnite-po-sledite-na-blizo-300-bogati-bez-registrirani-dohodi", "text": "Да изхарчиш един милион за година, без да работиш! Как е възможно това? Данъчните тръгват по следите на парите на близо 300 богати българи без регистрирани доходи. Какви хора се проверяват и какви са сумите, които харчат?„До този извод стигнахме при анализ на данъчните декларации и базите с данни, с които разполагаме. Сравнихме два източника на информация – данъчните декларации и продажбите на всички регистрирани по ДДС фирми в България на най-различни стоки, включително луксозни. Оказа се, че между двете бази с данни има известно несъответствие – близо 300 души, които номинално не са декларирали нито лев доход за 2016 г., но едновременно с това са извършили покупки за над 50 000 лева. Все пак има двама души, които за този период са отчели покупки за над 1 млн. лв.”, обясни за „Здравей, България” Росен Бъчваров от Националната агенция по приходите.По думите му ревизията ще определи какъв данък не е внесен и какви лихви се дължат.„Ако има престъпление, ще започне наказателно преследване. Но тепърва следва да се изясни дали някой от съпрузите на тези хора няма други официално декларирани доходи, но по всичко изглежда, че има доста съмнителни неща в поведението на тези близо 300 души”, добави Росен Бъчваров от Националната агенция по приходите.", "date": "2018.07.02", "title": "Данъчните по следите на близо 300 богати без регистрирани доходи"}
{"url": "https://www.novinite.bg/articles/161565/Ogranicheno-e-dvijenieto-po-AM-Hemus-kraj-Shumen", "text": "Движението по автомагистрала \"Хемус\" в района на Шумен е ограничено заради пътно произшествие.Около 2:00 ч тази нощ в платното за движение в посока Шумен, на около 2 км след пътен възел \"Ветрино\", е възникнал инцидент с товарен автомобил. При произшествието няма пострадали, но камионът се е обърнал и е запречил преминаването на други автомобили.Създадена е организация за контролирано преминаване на движещите се в посока Шумен превозни средства. Движението се реализира в крайна лява лента. Предстои отстраняване на ТИР-а с помощта на специализирана техника.", "date": "2018.07.02", "title": "Ограничено е движението по АМ 'Хемус' край Шумен"}
{"url": "https://www.novinite.bg/articles/161564/1200-kandidat-studenti-na-testa-po-matematika-v-TU-Sofiya", "text": "В присъствието на ректора - проф. Георги Михов, зам.-ректора по учебна дейност и акредитация проф. Любомир Димитров, декана на ФПМИ - проф. Георги Венков и началника на Учебен отдел, г-н Спасен Цветков, кандидат-студентката Александра Велчева от гр. Кърджали изтегли Вариант №1 на редовния тест по математика за 1200-та кандидат-студенти, които се явиха на изпита.При изтеглянето на темата асистира кандидат-студентът Валентин Георгиев от гр. Плевен, който отвори и втория плик, съдържащ Вариант №2. Ректорът поздрави кандидатите с направения избор и им пожела на есен да се срещнат отново, вече студенти в най-реномираното висше техническо училище в България.", "date": "2018.07.02", "title": "1200 кандидат-студенти на теста по математика в ТУ - София"}
{"url": "https://www.novinite.bg/articles/161562/Izplashtat-preizchislenite-pensii-ot-9-yuli", "text": "Изплащането на пенсиите за юли ще започне от 9 юли и ще приключи на 20 юли, информират от Националният осигурителен институт (НОИ)Изплащането на пенсиите чрез пощенските станции ще е съобразно изготвен график, предварително обявен във всяка пощенска станция. Сметките на пенсионерите, които получават пенсиите си по банков път, ще бъдат заверени на 9 юли.От вчера са преизчислени размерите на пенсиите, свързани с трудова дейност, отпуснати до 31 декември 2017 г. включително. Преизчислението е извършено с новата по-висока тежест от 1,169 за всяка година зачетен осигурителен стаж на лицата. Осигурено е увеличение с 3,8% на получавания към 30 юни размер на пенсиите от трудова дейност.Вече се прилага и нов минимален размер на пенсията за осигурителен стаж и възраст - 207,60 лв. Нови минимални размери имат и всички пенсии, свързани с трудова дейност, тъй като се определят като процент от тази сума, припомнят от осигурителния институт. Такива са пенсиите за осигурителен стаж и възраст, отпуснати при непълен осигурителен стаж, за които минимумът се определя на 176,46 лв.; пенсиите за инвалидност поради общо заболяване и за инвалидност поради трудова злополука и професионална болест, чиито минимален размер зависи и от определения на пенсионера процент трайно намалена работоспособност; наследствените пенсии, чийто минимален размер става 155,70 лв.Вече е увеличен и размерът на социалната пенсия за старост - 125,58 лв. Спрямо него са определени нови размери на всички пенсии, несвързани с трудова дейност, каквито са пенсиите за военна инвалидност, пенсиите за гражданска инвалидност, социалните пенсии за инвалидност и персоналните пенсии, както и различните видове добавки към пенсиите, които се определят в процент от социалната пенсия за старост.", "date": "2018.07.02", "title": "Изплащат преизчислените пенсии от 9 юли"}
{"url": "https://www.novinite.bg/articles/161570/NAP-zapochva-masovi-proverki-po-Chernomorieto", "text": "\r\nСтотици данъчни инспектори, съвместно с други държавни органи, започват лятната контролна кампания по Черноморието. Над 25 000 проверки предстоят от утре до края на туристическия сезон, с основен акцент отчитането на обороти и издаване на касови бележки, съобщават от Приходната агенция.\r\nОт НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания.\r\nИнспекторите от агенцията отново ще използват дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните.\r\n\r\nОсвен хотели, ресторанти, барове, магазини, паркинги и други търговски обекти, на мониторинг ще бъдат подложени борси и тържища, които снабдяват хотелите с храни и напитки.\r\nВ проверките, които ще обхванат цялото Черноморско крайбрежие, а не само големите курорти, ще участват инспекторите на звеното „Фискален контрол“. Част от проверките ще са на принципа „таен клиент“, но едновременно с това ще патрулират и съвместни екипи на НАП и правоохранителните органи с отличителни знаци.\r\nСигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.\r\n  ", "date": "2018.07.02", "title": "НАП започва масови проверки по Черноморието"}
{"url": "https://www.novinite.bg/articles/161556/Remontirat-za-nad-258-miliona-leva-31-km-pat-ot-Kalotina-za-Slivnica", "text": "Днес ще бъдат отворени ценовите оферти в обществените поръчки за избор на изпълнители за модернизацията на 31,5 км от път I-8 между ГКПП „Калотина“ и Сливница.Едната тръжна процедура е за изготвяне на технически проект и строителство на обекта: „Модернизация на път І-8 „Калотина - Софийски околовръстен път“ от км 1+000 до км 15+500 и етапна връзка”. Това е участъкът след ГКПП „Калотина“ до пътния възел при Драгоман. Общата му дължина е 14,5 км. Индикативната стойност е 141 667 715 лв. без ДДС. Част от средствата са осигурени от Механизма „Свързана Европа“.Проектът предвижда разширение на съществуващия път, а в отделни участъци ще бъдат подобрени геометричните му елементи. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“.Срокът за изпълнение на поръчката е 852 календарни дни.Другата обществена поръчка е за изготвяне на технически проект и строителство на: „Модернизация на път І-8 Калотина – п. в. „Храбърско“ от км 15+500 до км 32+447,20 и етапни връзки“. Това е участъкът между Драгоман и Сливница, с дължина 16,98 км. Индикативната му стойност е 117 млн. лв. без ДДС. Финансирането е от републиканския бюджет. Ще бъде направено разширение на съществуващия път до габарит 27 м, с което двулентовият първокласен път ще стане четирилентов. В отделни участъци ще се подобрят геометричните му елементи с цел достигане на проектна скорост от 110 км/ч. Срокът за изпълнение на поръчката е 910 календарни дни.Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута, който е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”.Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение.", "date": "2018.07.02", "title": "Ремонтират за над 258 милиона лева 31 км път от Калотина за Сливница"}
