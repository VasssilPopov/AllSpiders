{"url": "https://www.novinite.bg/articles/164088/Majka-i-dvete-j-deca-zastrelyani-v-Samokov", "text": "Криминалисти от ОДМВР-София разследват тежко криминално престъпление в Самоков. Около 13:45 часа днес в полицията постъпил сигнал за простреляни жена и две деца в Самоков. На адреса незабавно са изпратени служители на РУ-Самоков и Спешна помощ, които установили смъртта на 33-годишната жена и на 15-годишно момче. В болница, в критично състояние е отведен 12-годишният й син, който малко по-късно е починал.По първоначални данни се касае за битов скандал. Предприети са активни действия за установяването и задържането на извършителя. На място се извършва оглед, районът е оцепен от полицейски сили", "date": "2018.09.05", "title": "Майка и двете й деца застреляни в Самоков"}
{"url": "https://www.novinite.bg/articles/164082/Pravim-obshti-proekti-s-Indiya-v-IT-yadrenata-energetika-kosmicheskite-tehnologii-i-dr", "text": "България и Индия ще насърчат контактите между бизнеса в сфери с висока добавена стойност за удвояване на двустранния икономически обмен през следващите години. За това се договориха президентите Румен Радев и Рам Натх Ковинд, които проведоха среща днес в София. По покана на българския държавен глава, президентът на Република Индия е на държавно посещение у нас заедно със съпругата си Савита Ковинд. Това е първото посещение на индийски президент в България за изминалите 15 години, с което се възстановява и политическият диалог на най-високо равнище между България и Индия. Във водената от Рам Натх Ковинд делегация са включени представители на десетки индийски компании.Информационните технологии, ядрените изследвания, проучването на космоса, отбраната, фармацията, земеделието и туризма бяха откроени от  Румен Радев и Рам Натх Ковинд като особено перспективни сфери за насърчаване на икономическия обмен. Индия бележи устойчив ръст на БВП от 7-10% през последните 10 години и България ще работи за засилване на инвестиционното сътрудничество в сфери от взаимен интерес, подчерта на срещата българският президент.По думите на Румен Радев свързването на България и Индия от пряка въздушна линия ще стимулира допълнително контактите между бизнеса двустранните търговски отношения, както и реализацията на общи проекти. „Трябва значително да засилим икономическото си партньорство, за да може то да отразява дълбочината на политическите ни отношения“, подчерта от своя страна Рам Натх Ковинд.България подкрепя позициите на Индия за заемане на съответстващо място в системата на ООН и Съвета за сигурност, при бъдеща реформа на Организацията и цени високо провежданата от страната външна политика в дух на конструктивен диалог, укрепване на мира, добросъседство и борба с глобалния тероризъм, заяви на срещата президентът Радев. Двамата държавни оглави оцениха високо партньорството на България и Индия в международните организации и многостранната дипломация. „Тероризмът представлява огромна заплаха за човечеството и е необходим солиден международен отговор, за справянето с тази заплаха“, заяви индийският президент, който благодари за заявената от страната ни подкрепа за кандидатурата на Индия да стане постоянен член в Съвета за сигурност на ООН.Сътрудничеството в сферата на отбраната, съвместните изследвания и обмен на отбранителни технологии, както и военното обучение, също бяха откроени като перспективни сфери от взаимен интерес. Предстои експертна делегация от Индия да посети България за проучване на възможностите и програмите, които предоставят българските висши военни училища.Обща бе оценката, че двустранното партньорство в сферата на образованието, културата и науката има своя значим принос за развитието на приятелските връзки между двата народа. В България традиционно се обучават студенти по медицина от Индия, а в университети в Делхи се изучава активно български език. Взаимоотношенията между България и Индия се градят върху истинско приятелство и то е солидна основа за  изграждането на едно съвременно партньорство, основано на споделени демократични ценности и ангажимент към глобалния мир и сигурност, беше позицията на Румен Радев и Рам Натх Ковинд.В присъствието на двамата президенти в Гербовата зала на „Дондуков“ 2 бяха подписани редица двустранни документи - Програма за сътрудничество в областта на науката и технологиите за периода 2018-2021 г.“, Меморандум за сътрудничество в областта на туризма, Меморандум за разбирателство между Индийския съвет за културни отношения и СУ „Св. Климент Охридски“ за гост-преподавател по хинди, както и Меморандум за сътрудничество между Институт за ядрени изследвания и ядрена енергия и Глобален център за сътрудничество по ядрена енергия.По-късно днес президентът Рам Натх Ковинд ще изнесе лекция в Аулата на СУ „Св. Климент Охридски“ на тема „Образованието като инструмент на промяна и общ просперитет“.Двамата президенти ще закрият Българо-индийския бизнес-форум, в който участват представители на над 300 компании от двете страни.Утре президентите на България и Индия ще открият в София паметник на легендарния водач на индийското движение за независимост Махатма Ганди.По-рано днес съпругите на двамата държавни глави - Десислава Радева и Савита Ковинд посетиха Института за етнология и фолклористика с етнографски музей в София и Детски клиники на Университетска болница за активно лечение и спешна медицина “Пирогов“. Г-жа Ковинд направи дарение на Детските клиники на болница „Пирогов“.", "date": "2018.09.05", "title": "Правим общи проекти с Индия в IT, ядрената енергетика, космическите технологии и др."}
{"url": "https://www.novinite.bg/articles/164089/Balgariya-shte-ima-generalno-konsulstvo-v-Jerusalim", "text": " България ще открие генерално консулство в Йерусалим. Това обяви в Израел премиерът Бойко Борисов, който се срещна днес с колегата си Бенямин Нетаняху. Двамата обсъдиха теми, свързани с противодействие на киберпрестъпността и тероризма, както и сътрудничество в областта на здравеопазването и земеделието. Премиерът Нетаняху посрещна Бойко Борисов  с думите: \"Добре дошъл в Йерусалим, приятелю мой\". Той отново изтъкна ролята на България за спасяването на българските евреи по времето на Втората световна война и допълни: \"Най-ценното е отношението на симпатия и на почит, които таи нашият израелски народ към българския народ\".Израелският премиер изрази надежда, че разкриването на почетно консулство ще е първа крачка към установяване на българското посолство в Йерусалим. Българският министър-председател Бойко Борисов изтъкна от своя страна: \"Генерално консулство за цял Израел разкриваме, така че да улесняваме максимално и българските, и израелските граждани\".Борисов покани Нетаняху на смесеното заседание между двете правителства, което ще се проведе в България до края на годината. Българският премиер ще се срещне с близки на загинали в кървавия атентат в Сарафово, а по-късно, заедно с Бенямин Нетаняху, ще участва в тържествено откриване на паметника-близнак с този, който има в София-символ на подвига на българите за спасяването на евреите през Втората световна война. ", "date": "2018.09.05", "title": "България ще има генерално консулство в Йерусалим"}
{"url": "https://www.novinite.bg/articles/164091/Parvoklasnik-izliza-na-semejstvoto-minimum-200-leva", "text": "Минимум 200 лева ще струва подготовката за един първокласник тази година, а един гимназист излиза двойно повече. При учениците от 8 клас нагоре само учебниците излизат над 200 лв. и още толкова минимум ще са необходими за набавянето на несесер с моливи и химикалки, линии, пергел, блокче за рисуване, бои, тетрадки, раница и дрехи. Това пресметна за БГНЕС Светлана Нанчева, която работи в борса за учебници.„Няма особена промяна в цените за началния курс. Родителите там ще трябва да купят само учебни тетрадки, атласи и сборници, защото учебниците са ангажимент на държавата. През годините цените на помагалата традиционно се увеличават с по 50 ст. до 1 лв. Има учебни тетрадки, които стигнаха 7 лв., което според мен е много“, обясни Нанчева. Тя подчерта, че шоково поскъпване има при учениците, които тази година ще бъдат в 9 клас. Родителите им ще трябва да платят за набавянето на учебниците между 30-40% повече в сравнение с миналата година. „Тази година излязоха новите учебници за 9 клас. Те са доста по-скъпи за разлика от тези по старата програма. Например една от математиките за 9 кл. по старата програма беше 6 лв., а новият учебник е 12.90 лв. Има учебник по точната наука и на цена от 15 лв. Вече няма издание, което да е под 10 лв. Учебниците по английски език могат да достигнат до 50 лв. Това включва набавянето на учебник и учебна тетрадка. Ако обаче са на българско издателство цената пада почти наполовина – до 30 лева. Учебната тетрадка, която родителите трябва да купят по английски за 2 или 3 кл. е около 10 лв., което е напълно приемливо“, изчисли служителката от борсата за нови и употребявани учебници.Собственикът на борсата Юри Анджекарски казва, че макар и цените да са високи, те повече от 10 години дават възможност учениците да се сдобият с учебници и помагала на по-ниски цени. „В нашата борса вие спестявате. При размяна ние изкупуваме старите учебници на 40% от коричната им цена и като доплатите 30%, си купувате новите учебници за 9 клас. Така взимате новите учебници с отстъпка и може да спестите средства, които да вложите в закупуването на друго важно нещо за училище“, разясни Анджекарски. Той подчерта, че ако всяка година се връщат използваните учебници и се взимат нови, то накрая може да се окаже така, че те не са ви стрували нищо или началната инвестиция в тях е била малка.От тази възможност се възползва Десислава Николова, която вече е студент и се разделя с учебниците си, които е взела от тук, за да даде възможност на някой друг да ги вземе на по-ниска цена. „Излизаше ми с около 20-30% по-евтино. От борсата не намирах единствено по-специализирана литература, защото бях в професионалната гимназия по техническа механика и оптика, кино и аудио и видеосистеми учех“, заяви Николова. Ученикът Валентин Ташков от 164-та гимназия се възползва от борсите, за да продаде използваните си учебници.„2.21 лв. получих за предаването на учебник по „Физика“ и „Химия“. Дадоха ми 20% от коричната им цена. Очаквах да ми дадат повече пари, но... Аз носех и други учебници, но тъй като те са стари и по тях вече няма да се учи не ми ги взеха. Имах възможност да взема отстъпка, но ние в училище ги поръчваме през интернет и понякога получаваме и отстъпка“, каза Ташков, който тази година ще бъде в 11 кл.Според Десислава Николова и Валентин Ташков, всеки учебник трябва да има втори и трети живот, хората трябва да си ги разменят и всички трябва да се стремим към безплатно образование. А ако не това - най -малко удължаваме живота на едни учебници, които не са за еднократна употреба и не е разумно те да отиват на вторични суровини или да остават използвани само веднъж.", "date": "2018.09.05", "title": "Първокласник излиза на семейството минимум 200 лева"}
{"url": "https://www.novinite.bg/articles/164071/Nov-skandal-GERB-BSP-i-v-parviya-oficialen-raboten-den-na-parlamenta", "text": "С промяна в дневния ред, остър политически спор между управляващи и опозиция и наказание за лидера на БСП Корнелия Нинова започна днешното заседание на парламента, предаде БНР.Председателят на Народното събрание Цвета Караянчева съобщи, че на Председателски съвет тази сутрин е решено да отпадне първа точка в дневния ред - обсъждане на Закона за пътищата, тъй като не е постъпил доклад за второ четене от водещата комисия, и затова се провежда само парламентарен контрол.Преди началото му обаче Вежди Рашидов отговори с декларация на несправедливите, по думите му, упреци към управляващите и се обърна към Корнелия Нинова:“А вие, госпожо, ходите като парламентарна манекенка да си правите фотосесии с мъките на хората. Можехте да засадите поне едно дърво, което щеше да бъде по-полезно за българската държава. И след всичко това вие си позволявате да казвате \"шайка крадци\". Именно затова човек трябва да си мери думите, защото вярвам, че в парламента има хора, за които личното достойнство е по-важно от всичко друго. Вашата госпожа, лидерката на левицата, върши нещо дори по-лошо от Нерон. Тъй като не може да пее и да пише, наема певци и поети, по-бездарни от самата нея“.Корнелия Нинова отговори:“Каква политика имаше в тази декларация. Какво решение на проблеми на българи, за което сме изпратили тук имаше в тази декларация. Имаше омраза, лични нападки и квалификации към председателя на опозицията. Няма да ни уплашите, нищо ще ни спрете. Не разбирам, защо се обиждате, когато цитираме един от вас - при това лицето ви Антон Тодоров, който говори всеки ден от ваше име. \"Шайка: Бойко, Росен, Цецо и другите. Защо се обиждате от това - потърсете у вас проблема. Един от вас смята, че вие сте шайка и тук много хубаво ви описа.“Последва наказание. Заради обида към групата на ГЕРБ Цвета Караянчева наказа със забележка лидера на БСП. Драгомир Стойнев от левицата призова Караянчева да слезе от трибуната, защото показала, че е неспособна да води заседания и е предизвикала хаос.  ", "date": "2018.09.05", "title": "Нов скандал ГЕРБ-БСП и в първия официален работен ден на парламента"}
{"url": "https://www.novinite.bg/articles/164069/Zaryata-v-Plovdiv-za-Denya-na-Saedinenieto-zapochva-v-2030-ch", "text": "Председателят на Народното събрание Цвета Караянчева и народни представители ще участват в тържествената заря-проверка в град Съединение по случай 133-ата годишнина от Съединението на Княжество България и Източна Румелия. Тържествената заря-проверка ще започне тази вечер в 20:30 часа на площад „Съединение” в Пловдив, предаде БГНЕС.Председателят на парламента ще поздрави почетните роти и ще приеме рапорта на командващия зарята. Цвета Караянчева ще произнесе слово по повод 133-ата годишнина от паметната за България дата. Тържествата ще започнат с панихида в памет на голямоконарците – участници в Съединението. За отбелязването на годишнината ще бъде изнесено знамето на голямоконарската чета и с литийно шествие ще бъде пренесено до площад “Съединение”.Съединението на България е актът на фактическо обединение на Княжество България и Източна Румелия през есента на 1885. То е координирано от Българския таен централен революционен комитет (БТЦРК).6 септември 1885 г. е забележителна дата в историята на България. Изстрадалият ни народ отхвърли една несправедливост, наложена от Великите сили през юни 1878 г. Берлинският диктат осакати извоюваната с толкова кръв и страдание свобода. Този абсурден и престъпен международен акт стана причина за всички катаклизми на Балканите. Сръбско-българската война, въстанията в Македония и Одринска Тракия, войните през 1912 и 1913 г., въвличането на балканските държави едни срещу други в Първата световна война маркират само големите конфликти, в чиято основа са решенията на Берлинския конгрес да разпокъса един народ с хилядолетна история и култура. ", "date": "2018.09.05", "title": "Зарята в Пловдив за Деня на Съединението започва в 20:30 ч."}
{"url": "https://www.novinite.bg/articles/164073/Karakachanov-Da-izlyazat-rezultatite-ot-razsledvaneto-togava-da-mislim-za-priemane-na-ostavkite", "text": "Преди да излязат резултатите от разследването за катастрофата край Своге и да се види каква е истинската причина не би следвало да се приемат оставките. Това заяви вицепремиерът Красимир Каракачанов, предаде БГНЕС. Каракачанов коментира възможността подалите оставка трима министри - Валентин Радев, Ивайло Московски и Николай Нанков, заради тежката автобусна катастрофа край Своге, която предизвика смъртта на 17 души, да останат на постовете си.„Ако се окаже, че катастрофата е изцяло грешка на шофьора, кой е виновен за това? Още повече, че става въпрос за едни министри, които могат да бъдат защитени като погледнем тяхната работа. Ако тези оставки бъдат внесени и това е мнението на нашия коалиционен партньор – ГЕРБ, би следвало те да бъдат подкрепени. Лично аз смятам, че не трябва да се бърза“, подчерта Каракачанов. Той припомни, че крайното решение ще бъде обсъдено на Коалиционен съвет, който ще се проведе идния понеделник.По повод напрежението в коалицията заради този случай, Каракачанов заяви: „Трябва да има нормален диалог. Има ли диалог, има разбирателство. Няма ли диалог, ако всеки реагира когато и както намери за нужно, се получават подобни разнобои“.", "date": "2018.09.05", "title": "Каракачанов: Да излязат резултатите от разследването, тогава да мислим за приемане на оставките"}
{"url": "https://www.novinite.bg/articles/164083/MON-prognozira-ostar-nedostig-na-uchiteli-sled-2028-g", "text": "Недостигът на учители ще се задълбочава през следващите години. Това заяви министърът на образованието и науката Красимир Вълчев, предаде БГНЕС. „Очакваме най-голям недостиг в системата на образованието след 10 години. Тази година първоначалните ни данни и информация показват, че ще бъдат обезпечени всички учителски позиции, но имаме недостиг по някои дисциплини. Някои позиции ще бъдат обезпечени с т.нар. неправоспособни учители, които нямат учителска правоспособност. Другаде ще се съчетават предмети или пенсионери ще остават 1 или 2 години след навършването на пенсионна възраст, за да преподават“, обясни Вълчев.Според него все още страната ни разполага с резерв от подготвени кадри, които са завършили образованието си в предходните години, но не са се включили в системата на образованието. „Затова увеличаваме възнагражденията, които са много важен фактор. Правим още няколко политики“, увери просветният министър. Той подчерта, че в министерството е започнал процес на картографиране на търсенето и предлагането на учителска работа, защото в големите градове, където има педагогически факултети, има излишък на учители. Не такава е обаче ситуацията в малките градове, където се отчита недостиг.„Предвиждаме също така да стартираме една национална програма, която да бъде за своеобразна алтернативна пътека за хора, които не са учители, но желаят да преподават. Да могат да влязат в училище, да бъдат подкрепени в период от една година и да придобият педагогическа правоспособност. Да имаме своеобразен корпус от обучени учители, които да са се съгласили предварително да бъдат насочени към определени училища“, обясни Вълчев.Той допълни, че това ще бъдат училища, които най-трудно си намират учители, най-неблагоприятно е да се работи и има най-голяма концентрация на проблемни деца. „Образованието е ежедневен и многогодишен процес, който изисква постоянни усилия. Най-важната армия, която може да се справи с това обществено предизвикателство, са учителите и за това ние залагаме на тях“, увери образователният министър. ", "date": "2018.09.05", "title": "МОН прогнозира остър недостиг на учители след 2028 г."}
{"url": "https://www.novinite.bg/articles/164094/V-MRRB-obmislyat-prodaljavane-na-bezplatnoto-sanirane", "text": "Все още няма яснота дали и как ще продължи държавната програма за саниране на жилищни сгради. Над 3 хиляди сдружения на собственици имат подписани договори с общините и областните управители, но няма предвидено финансиране, обяви министърът на регионалното развитие и благоустрйството Николай Нанков, предаде БНР.\"На този етап не може да се даде информация за свободен финансов ресурс. В процес на обсъждане са варианти за продължаване на програмите за енергийно обновяване на жилищния фонд не само по отношение на останалите 3015 сгради, за които има сключени договори с общините, а за всички нуждаещи се от обновяване. За целта е необходим изцяло нов, по-устойчив механизъм за финансиране обновяването на жилищата в България\".Нанков смята, че програмата за саниране на жилища не е била добре обмислена. \"Програмата можеше и трябваше да се планира по друг начин\", каза министърът. ", "date": "2018.09.05", "title": "В МРРБ обмислят продължаване на безплатното саниране"}
{"url": "https://www.novinite.bg/articles/164065/Majkite-na-deca-s-uvrejdaniya-posreshtat-deputatite-v-parviya-im-oficialen-raboten-den", "text": "Преди ваканцията на депутатите майките ги изпратиха с плажни принадлежности на почивка, а днес ще ги посрещнат с акция с \"Код черно\", предаде БНР.Една от протестиращите майки Вера Иванова каза, какво са подготвили:\"Още от сутринта ще започнем с по-голямо присъствие в самия палатков лагер. Кодът ни е в черно с черни знамена и така ще им напомним, че много малко време остава до 1 октомври, те да се захванат за работа, за да има реформа за хората с увреждания“. Майките настояват до 1 октомври да влязат паралелно за разглеждане 3 законопроекта: за личната помощ, за хората с увреждания, както този за социалните услуги. Първият вече е внесен в НС, а вторият е на етап обществено обсъждане. ", "date": "2018.09.05", "title": "Майките на деца с увреждания посрещат депутатите в първия им официален работен ден"}
{"url": "https://www.novinite.bg/articles/164072/Remont-na-Shipchenskiya-prohod-zaradi-svlachishte-drugata-sedmica", "text": "Разраства се свлачището на прохода \"Шипка\", предаде БГНЕС. Директорът на областно пътно управление в Стара Загора Илия Златев, заяви, че от средата на следващата седмица започва ремонт на проблемните участъци в прохода.За ремонта проходът „Шипка” няма да бъде затварян. Ако все пак това се наложи, обходен маршрут ще бъде през панорамния път Шипка – Бузлуджа, каза още Златев. Автоекспертът Иван Чакъров предупреди, че ако не започне спешен ремонт, с настъпващия есенно-зимен сезон ще се стигне до тежки инциденти.", "date": "2018.09.05", "title": "Ремонт на Шипченския проход заради свлачище другата седмица"}
{"url": "https://www.novinite.bg/articles/164095/Poslanikat-na-Indoneziya-diplomaticheski-partnor-na-Art-vecher-na-dobrodetelite-2018", "text": "Тази година фондация „За Нашите Деца“ има честта дипломатически партньор на първото и ексклузивно издание на най-голямото ни благотворително събитие – Арт вечер на добродетелите, да бъде Н.Пр. Сри Астари Расджид, извънреден и пълномощен посланик на Република Индонезия в Република България.Партньорството на фондацията и Н.Пр. Расджид започна още през миналата година, когато тя дари екзотична вечеря в посолството за благотворителния търг на Вечер на добродетелите 2017 . Спечелилите преживяването имаха уникалната възможност да се докоснат до Азиатската култура, да опитат традиционни ястия, потопени в музикалните ритми на Индонезия. Приятелството ни се разрастна още повече, когато тя предложи кауза на Азиатския фестивал „Цветовете на традициите“ да бъдат именно наши приемни деца и семейства.Поканата ни към Н.Пр. Расджид да бъде дипломатически партньор на Арт вечер на добродетелите бе естествено продължение на нашето сътрудничество. Тя вярва, че всяко дете заслужава шанс за развитие и щастливо детство в семейство, ценност, в която вярва и екипът на фондация „За Нашите Деца“. Освен отявлен защитник на правата на децата и наша опора в мисията ни да подкрепяме повече семейства в риск, Н.Пр. е вдъхновяващ художник. Тя смята, че всяко дете трябва да получи шанса да познае красотата на света във всичките му цветове и форми, още от най-ранна детска възраст – убеждение, което изцяло се припокрива с каузата на събитието, посветено именно на изкуството, което дарява в подкрепа на сигурната семейна грижа за всяко дете. Защото единствено семейството дава възможност на децата да развият своя пълен потенциал и да сбъднат мечтите си.„Да съчетае изкуството с благородната кауза е отличен и дълбокомислен избор на организацията, който докосна сърцето ми още в първия момент, когато миналата година посетих благотворителното събитие Вечер на добродетелите. За мен е чест, че бях поканена в качеството си както на дипломат, така и на художник да участвам в най-творческото и прочувствено събитие Арт вечер на добродетелите 2018, с което ще подсигурим семейна грижа за всяко дете в България. Защото децата са нашето бъдеще, бъдещето на нашия свят,“ споделя Н.Пр. Сри Астари Расджид.Освен като дипломатически партньор, тази година Н.Пр. Расджид ни подкрепя и с прекрасна картина, озаглавена „Природа“, която тя нарисува заедно с децата по време на Азиатския фестивал.", "date": "2018.09.05", "title": "Посланикът на Индонезия – дипломатически партньор на Арт вечер на добродетелите 2018"}
{"url": "https://www.novinite.bg/articles/164068/Premahnaha-opasniya-nadlez-na-stolichniya-bul-Nikola-Mushanov", "text": "Опасният надлез над столичния бул. „Никола Мушанов“ вече е премахнат. Това обаче не спира пешеходците да пресичат, прескачайки мантинелите. „Призовавам гражданите, докато се реши как ще се организира движението в района, да не пресичат оттук. Премахването на спирките удължава маршрута на пресичащите с около 300-400 метра, но за тяхната безопасност е по-добре да не пресичат този оживен булевард. Вие сами виждате защо сме премахнали пасарелката – ръждата е проникнала навсякъде и съоръжението е опасно”, коментира кметът на район „Красна поляна” Иван Чакъров пред Нова телевизия.Преди време надвиснала плоча за малко не затисна преминаващ трамвай, след което администрацията на района взе решение за премахване на съоръжението. Сега, заради неправилно пресичащите пешеходци, районната администрация обмисля да издигне по-високи прегради.", "date": "2018.09.05", "title": "Премахнаха опасния надлез на столичния бул. \"Никола Мушанов\""}
{"url": "https://www.novinite.bg/articles/164080/Festivalat-na-rozoviya-domat-shte-se-provede-v-Knyajevskata-gradina", "text": "Фермерски пазар с български розови домати, уникални по вкус български млечни продукти и програма с автентични народни песни и танци ще очакват в събота, 8 септември, от 10:30 часа гостите и жителите на София по време на Фестивала на розовия домат в Княжеската градина, срещу Софийския университет.Освен розовия домат, символ на плодородната българска земя, гостуващите фермери, партньори на МЕТРО в програмата „Отгледано с грижа в България“, ще предложат сочния и сладък лук от село Реселец, боб от село Смилян, сладко от горски плодове от Родопите, както и разнообразие от българско овче и козе сирене, осигурено от Националната овцевъдна и козевъдна асоциация.В съботния ден фестивалът ще предложи много томболи за участниците, кулинарни предизвикателства от главния готвач на МЕТРО Академия шеф Юри Велев, уникалното замразено с течен азот гаспачо на шеф Ради Стамболов и безалкохолни коктейли Върджин Мери. Сред гостите на фестивала ще бъде шеф Андре Токев, посветил 30 години от професионалната си кариера на издирването и запазването на автентични български ястия и традиционни рецепти, състезателката по ултра маратон Антония Григорова, а специален гост ще бъде министърът на икономиката Емил Караниколов.Фронтмени на фолклорната програма са виртуозите от „Виво Монтана“, заедно с 10 танцови групи, лауреати в националните фестивали „Хоро се вие извива“, които ще поведат и най дългото доматено хоро в историята на България. Предстоят още работилници и майсторски класове по народни танци с екипа от хореографи и артисти на „Таратанци“, които ще приключат с надиграване на участниците на самата сцена.Със свой информационен щанд ще присъства и фондация „Една от осем“, осигуряваща напълно безплатно практическа и информационна подкрепа на жени с рак на гърдата и техните близки, за чиято кауза МЕТРО отделя 5% от продажбата на български розови домати.  ", "date": "2018.09.05", "title": "Фестивалът на розовия домат ще се проведе в Княжевската градина"}
{"url": "https://www.novinite.bg/articles/164081/Radiosimfonicite-specialna-programa-za70-iya-si-koncerten-sezon", "text": "Симфоничният оркестър на Българското национално радио през новия сезон 2018/2019 отбелязва 70 години от създаването си. Билетите за абонаментните цикли за празничния сезон са в продажба.Маестро Марк Кадин за втора поредна година е главен диригент Симфоничния оркестър на БНР. За съвместната си работа с Радиосимфониците, той споделя: „Ние пазим традициите и продължаваме да изпълняваме нашата главна мисия – да пишем музикалната история на България. Това е голяма отговорност. В нашия дом – Първо студио на БНР, ние записваме шедьоври и премиерни произведения, българска и световна класика, съвременни творби и оригинални стилови образци. В концертните зали ние редовно се срещаме с вас, нашата скъпа публика, за да споделим своите творчески открития и постижения.“В предстоящия празничен сезон Радиооркестърът ще поднесе програма, в която всеки ще открие нещо за себе си. Традиционно важно място в концертите от сезона заемат произведения от български композитори, включително премиери. За първи път в зала „България“ ще прозвучат Орфеева комета на Добринка Табакова и Тиха музика на Валентин Силвестров. Радиосимфониците и Смесеният хор на Българското национално радио, подготвен от Любомира Александрова, ще изпълнят едно мащабно произведение - Немски реквием от Йоханес Брамс на 27 октомври под диригентството на Маестро Григор Паликаров, а солисти  ще бъдат  звездите  Ралица Ралинова  - сопран  и Кирил Манолов -  баритон. Като предколеден подарък е замислен концертът на 7 декември, посветен на великите валсове в руската музика от Глинка, Чайковски, Глазунов, Прокофиев, Свиридов, Гаврилин, Дунаевски и Хачатурян. “Поклон пред моите учители“ е мотото на концерта, посветен на един от доайените на българската композиторска школа – академик Георги Минчев. Публиката ще чуе произведенията му Симфоничен пролог и Fahrenheit 451 – симфонична сюита по едноименния балет, както и пиеси от неговите учители Марин Големинов, Радион Шчедрин и Арам Хачатурян .През сезона Симфоничният оркестър на БНР ще работи заедно и с изявени гост-диригенти като Георги Димитров, Пламен Джуров, Григор Паликаров и Георги Патриков. Сред гостуващите солисти са пианистите Анна Цибулева (Русия) с призови награди от международните конкурси в Италия, Англия, Одеса и Япония и Фабиан Мюлер (Германия), който на Международния конкурс ARD в Мюнхен през 2017 печели 5 престижни награди, цигуларят Кристоф Барати (Унгария) лауреат на конкурсите Кралица Елизабет в Брюксел и Паганини в Москва, утвърденият виолончелист Ромен Гариу (Франция), българските цигулари със световна кариера Светлин Русев и Лия Петрова, Ивайло Василев, когото наричат „Малкият Моцарт“, младият Атанас Кръстев и обичаната Маргарита Калчева.Билети за абонаментните цикли в Рекламно-информационния център на БНР (бул. „) и на касата на „Кантус Фирмус“ в зала „България“, а онлайн в мрежата на . ", "date": "2018.09.05", "title": "Радиосимфониците специална програма за 70-ия си концертен сезон"}
{"url": "https://www.novinite.bg/articles/164070/Nova-akciya-na-specprokurorite-nahluha-vav-vinprom-i-melnica", "text": "Нова акция на Специализираната прокуратура. Разследващи влязоха в офисите на компаниите \"Винпром Карнобат\", \"Сис индустрийс\" и \"Топаз мел\", информира Нова ТВ.Процесуално-следствените действия – претърсвания и изземвания, обиски на лица и разпити на свидетели са в рамките на образувано досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари.Данъчните престъпления са извършвани в периода 2009 г. – 2018 г., като реални търговски дружества са подправяли счетоводните си регистри, като в тях са включвали фактури от дружества от типа \"липсващи търговци\", с цел функциониране на създадената схема на данъчна измама. Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС.Събрани са доказателства и за престъпления пране на пари - в периода 2009г. – 2018 г. са били извършвани финансови операции и е прикриван произход на имущество, придобито чрез тежко умишлено престъпление, съобщиават още от Нова телевизия.Под ръководството на Специализираната прокуратура, на 18.07.2018 г. бе установена незаконната фабрика, ползвана от престъпната група за производство на цигари.Действията по разследването са възложени на следователи от Следствения отдел към Специализираната прокуратура и се извършват едновременно на територията на гр.София, гр. Карнобат, с. Венец и с. Церковски, община Карнобат. ", "date": "2018.09.05", "title": "Нова акция на спецпрокурорите – нахлуха във винпром и мелница"}
{"url": "https://www.novinite.bg/articles/164075/Poveche-ot-10-aresta-sled-akciyata-vav-vinpromite-i-melnicata", "text": "Над 10 лица са задържани до момента при акцията на Специализираната прокуратура в офисите на „Винпром Карнобат“ ООД, „Сис Индустрийс“ ООД и „Топаз Мел“ ООД. По информация на заместник-главния прокурор Иван Гешев сред задържаните е и бизнесменът Миньо Стайков. Гешев даде подробности за акцията пред медиите, предаде БГНЕС. Зам.-главният прокурор съобщи, че делото е образувано преди около два месеца. Тогава стана ясно и че е открита фабрика за незаконни тютюневи изделия в Карнобат. Печалбата от която е била от 2,5 млн. лв. на седмица. Тоест, 6 млн. лв. на месец, разясни Гешев и добави, че работниците в нея са довеждани от Армения, не са излизали от фабриката, докато са работили – имали са спални помещения, фитнес, всички удобства. Фабриката е собственост на сина на кмета на Карнобат и е давана под наем по традиционна схема при случаите на незаконни производства, обясни още Иван Гешев. Той каза, че тогава не са били повдигнати обвинения, защото целта на разследващите е била да се стигне до реалните собственици. Ние произвеждаме и провеждаме акции, тогава, когато съберем доказателства, които да издържат в съда. За нас не е самоцел задържането на конкретни лица, а събирането на доказателства, заяви Гешев. Той каза, че нямало връзка между акцията от преди няколко дни срещу бизнесмена Ветко Арабаджиев, който се издирва от Интерпол и днешната акция. БГНЕС припомня, че от рано тази сутрин процесуално-следствените действия – претърсвания и изземвания, обиски на лица и разпити на свидетели се извършват в офиси на „Винпром Карнобат“ ООД, „Сис Индустрийс“ ООД и „Топаз Мел“ ООД. Те са в рамките на образувано досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари. Данъчните престъпления са извършвани в периода 2009 г. – 2018 г., като реални търговски дружества са подправяли счетоводните си регистри, като в тях са включвали фактури от дружества от типа „липсващи търговци“, с цел функциониране на създадената схема на данъчна измама. Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС. Събрани са доказателства и за престъпления пране на пари - в периода 2009г. – 2018 г. са били извършвани финансови операции и е прикриван произход на имущество, придобито чрез тежко умишлено престъпление. Под ръководството на Специализираната прокуратура, на 18.07.2018 г. бе установена незаконната фабрика, ползвана от престъпната група за производство на цигари. Действията по разследването са възложени на следователи от Следствения отдел към Специализираната прокуратура и се извършват едновременно на територията на гр.София, гр. Карнобат, с. Венец и с. Церковски, община Карнобат. ", "date": "2018.09.05", "title": "Повече от 10 ареста след акцията във винпромите и мелницата"}
{"url": "https://www.novinite.bg/articles/164076/Stoltenberg-na-dvudnevna-vizita-v-Makedoniya", "text": "Генералният секретар на НАТО Йенс Столтенберг пристига на двудневно посещение в Македония. В Скопие той ще се срещне с президента Георге Иванов, премиера Зоран Заев и други официални лица, предаде БНР.Столтебнерг ще посети село Стайковци, където преди 4 години войници от мисията на НАТО КейФОР помогнаха за разчистване на пътища след опустошителните наводнения.Македония започна предприсъединителни преговори за членство в НАТО, след като на срещата на върха на алианса в Брюксел на 12 юли страната официално получи покана за членство.В края на миналия месец македонското правителство прие препоръките на Алианса, които Скопие трябва да изпълни за период от 18 месеца. ", "date": "2018.09.05", "title": "Столтенберг на двудневна визита в Македония"}
{"url": "https://www.novinite.bg/articles/164092/Prokuraturata-moje-da-obvini-Mino-Stajkov-oshte-dnes", "text": "Собственикът на \"Винпром Карнобат\" Миню Стайков е задържан за 24 часа. Специализираната прокуратура разследва бизнеса му за данъчни престъпления и пране на пари. Заместник-главния прокурор Иван Гешев допусна, че е възможно до края на деня на Стайков да бъдат повдигнати обвинения, предаде БНТ. Сред задържаните още е синът на кмета на Карнобат. Рано тази сутрин разследващи влязоха в офиси \"Винпром Карнобат\", \"Сис индустрийс\" и \"Топаз мел\".Разследването започна в средата на юли, когато в Карнобат е установена нелегална фабрика за производство на цигари. Събират се доказателства, както за реалните собственици на цигарената фабрика, така и за начина, по който са легализирани доходите от нея. По този начин разследващите стигат до търговските дружества, свързани с Миню Стайков, както и до схема за прикриване на ДДС, чрез фирма от типа \"липсващ търговец\". \"В хода на това разследване са събрани допълнителни доказателства и се провежда допълнително разследване и за извършени данъчни престъпления и на пране на пари. На всеки от вас ви е ясно, дори само ако вземем тази фабрика, за която говорим - това са около 70 милиона лева годишно. Тези пари малко вероятно е да се държат в касети и в дворовете да се закопават. Тези пари обикновено в цял свят се изпират през определени фирми. Част от това разследване е точно това - по какъв начин са били изпирани тези пари\", разясни Гешов.", "date": "2018.09.05", "title": "Прокуратурата може да обвини Миньо Стайков още днес"}
{"url": "https://www.novinite.bg/articles/164077/SZO-preduprejdava-Vseki-chetvarti-na-planetata-se-obezdvijva", "text": "Световната здравна организация (СЗО) алармира за бавния напредък в борбата с обездвижването. Повече от четвърт от населението на планетата ни не прави достатъчно физически упражнения, се посочва в доклад на организацията, предаде Нова ТВ.Липсата на активност увеличава риска от редица здравословни проблеми като сърдечни и ракови заболявания, както и диабет тип 2. Развитите страни се нареждат сред най-слабо активните.Тревожна тенденция е, че в световен мащаб жените водят по-уседнал начин на живот. ", "date": "2018.09.05", "title": "СЗО предупреждава: Всеки четвърти на планетата се обездвижва"}
{"url": "https://www.novinite.bg/articles/164064/Izplashtaneto-na-pensiite-zapochva-na-7-septemvri", "text": "Изплащането на пенсиите през септември 2018 г. от Националния осигурителен институт ще започне на 7 септември (петък) и ще приключи на 20 септември (четвъртък). Чрез пощенските станции пенсиите ще се изплащат съобразно изготвен график, който вече е обявен във всяка една от тях.Преводите на сумите за септемврийските пенсии по сметките на пенсионерите, които получават парите си по банков път, ще бъдат извършени на 7 септември 2018 г.", "date": "2018.09.05", "title": "Изплащането на пенсиите започва на 7 септември"}
{"url": "https://www.novinite.bg/articles/164090/Dvama-rusnaci-se-sdobiha-s-obvinenie-za-sluchaya-Skripal", "text": "Двама руснаци са заподозрени за опита за убийство на бившия руски шпионин Сергей Скрипал и дъщеря му Юлия.Според британската прокуратура има „съществени доказателства” за повдигане на обвинения на Александър Петров и Руслан Боширов за нападението в английския град Солсбъри, отбелязва Би Би Си, предаде бТВ.За двамата руснаци са издадени Европейски заповеди за арест. Мъжете са на по около 40 години, пътували са под фалшива самоличност, но са имали истински руски паспорти, съобщи Ройтерс, като се позова на полицията.Сергей Скрипал и дъщеря му бяха отровени с нервнопаралитичното вещество „Новичок” през март.Три месеца по-късно Доун Стърджис и партньорът ѝ Чарлз Роули бяха намерени в критично състояние недалеч от първата атака. Стърджис почина, а Роули, Сергей и Юлия Скрипал се възстановяват. От британската полиция разпространиха и снимки на двамата заподозрени.Следи от замърсяване с „Новичок” са открити в хотелска стая в Лондон, където двамата мъже са отседнали.Те са пристигнали във Великобритания на 2 март и са отпътували на 4 март.Британската прокуратура няма да се обръща към Русия за екстрадицията на двамата мъже, тъй като руската конституция не позволява екстрадицията на собствени граждани, уточниха от прокуратурата.Обявените от британските власти имена на заподозрени не говорят нищо на Русия, коментира говорителят на руското външно министерство Мария Захарова, цитирана от ТАСС.„Отново призоваваме британската страна да премине от публични обвинения и информационни манипулации към практическо сътрудничество между правоохранителните органи”, добави тя.  ", "date": "2018.09.05", "title": "Двама руснаци се сдобиха с обвинение за случая \"Скрипал\""}
{"url": "https://www.novinite.bg/articles/164063/Dnes-shte-e-predimno-oblachno-na-mesta-s-valeji-i-gramotevici", "text": "Днес облачността ще е по-често значителна. Ще има валежи от дъжд, на места придружени с гръмотевици. Ще духа слаб до умерен северозападен вятър и с него ще нахлува по-хладен въздух. Преобладаващите максимални температури ще са между 23 и 28 градуса, в София – около 23, сочи прогнозата на НИМХ-БАН.Атмосферното налягане ще се задържи по-ниско от средното за месеца.В планините ще е предимно облачно, по върховете – мъгливо. Ще има валежи от дъжд, на места интензивни и придружени с гръмотевици. Ще духа до умерен запад-северозападен вятър. Температурите ще се понижат, максималната на височина 1200 метра ще е около 17 градуса, на 2000 метра – около 11.По Черноморието ще е предимно облачно с превалявания от дъжд, след обяд на места с гръмотевици. Ще духа слаб до умерен вятър от запад-северозапад. Максималните температури ще са между 25 и 28 градуса. Температурата на морската вода е около 26. Вълнението на морето ще е 1-2 бала. ", "date": "2018.09.05", "title": "Днес ще е предимно облачно, на места с валежи и гръмотевици"}
{"url": "https://www.novinite.bg/articles/164066/Uchitelite-se-sabirat-na-chetvartiya-si-nacionalen-forum", "text": "Четвъртият национален учителски форум започва днес в столицата. Сред темите, които ще бъдат обсъждани на него, са възможностите на онлайн обучението и ефективното взаимодействие с родителите, предаде БНР.Форумът е под наслов \"Учителят в действие“ и включва педагогически стратегии за изграждане на иновативна, креативна и подкрепяща образователна среда“. Сред темите, които ще бъдат обсъждани на него, са иновациите в обучението; \"обърнатата\" класна стая и възможностите на онлайн обучението; ефективното взаимодействие с родителите; преодоляването на стереотипите в класната стая и изграждането на позитивна образователна среда; развитието на креативното мислене.", "date": "2018.09.05", "title": "Учителите се събират на четвъртия си национален форум"}
{"url": "https://www.novinite.bg/articles/164074/Distancionni-elektromeri-za-Dobroslavci-Novi-Iskar-Voluchak-i-Mirovane", "text": "ЧЕЗ Разпределение България инсталира дистанционно обслужвани електромери в Доброславци, Нови Искър, Волуяк и Мировяне, част от Столична община. В резултат ще се подобри сигурността и качеството на електрозахранването в района. Автоматизираната система ще позволява дистанционно отчитане на изразходваната електроенергия, ще следи натоварването на мрежата и нивото на подаваното напрежение, честотата и продължителността на прекъсванията и други параметри. Това ще доведе до възможности за повишаване на качеството и надеждността на електрозахранването на клиентите и процеса на обслужването им, което пряко ще повлияе и на клиентската удовлетвореност.Инсталирането на електромерите ще продължи в периода 10-14 септември. Не е предвидено изключване на електрозахранването едновременно за голям брой потребители. Кратковременно прекъсвания се налагат само за индивидуалните монтажи на електромерите, като монтирането ще се изпълнява между 8:00 и 19:15 ч. Дейността се извършва от техници с необходимата квалификация и опит и е за сметка на дружеството.", "date": "2018.09.05", "title": "Дистанционни електромери за Доброславци, Нови Искър, Волучак и Мироване"}
{"url": "https://www.novinite.bg/articles/164079/Utre-u-nas-zapochvat-Dnite-na-yaponskata-kultura", "text": "Един от най-големите културни фестивали в България – Дни на японската култура 2018, започва утре, 6 септември. За 29-а поредна година българската публика ще може да се потопи в богатите традиции на Япония и да се наслади на серия от интригуващи събития от 6 септември до 23 ноември 2018 г. Тази година календарът е особено пъстър и включва 17 мероприятия, сред които изложби на древни японски изкуства, опера, калиграфия, икебана, японско кино и други. Първото събитие от Дните на японската култура 2018 ще бъде София Екиден Маратон 2018. За четвърта поредна година спортното мероприятие се организира от Младежки спортен клуб „София – Европа“ и Асоциация „Спорт за всички“ с подкрепата на Столична Община и под патронажа на Посолството на Япония в България. По традиция стартът на тазгодишния Екиден Маратон отново ще бъде даден от японския посланик Н. Пр. Масато Ватанабе точно в 9:00 ч. на 6 септември на Площада пред Националния стадион „Васил Левски“.София Екиден Маратон 2018 ще се проведе в чест на 133 години от Съединението на Княжество България и Източна Румелия и с амбицията да се популяризира щафетното бягане в България. За разлика от обичайния маратон, в който всеки участник се състезава сам за себе си, Екиден (значението идва от японските йероглифи „еки“ – пункт и „ден“ – предаване) е маратон, който подкрепя отборния дух и игра. София Екиден Маратон е отборен щафетен маратон, в който шест души от един отбор пробягват разстоянието от 42.195 км по постове с различни дистанции от 5 км, 10 км, 7.195 км в шест различни категории. Печели отборът, пробягал дистанцията за най-кратко време. Първото подобно събитие се провежда в Япония преди 101 години между старата японска столица Киото и новата Токио, като разстоянието от 508 км е пробягано за 3 дни. Поводът е бил отбелязване на  годишнината от преместването на столицата в Токио.София Екиден Маратон 2018 също така дава възможност на фирми и корпорации по един по-нестандартен начин да стимулират отборния дух и желанието за работа в екип в компанията си в състезателна обстановка. Маратонът завършва с отличаване на най-добрите и излъчване на Екиден отборните шампиони на България за 2018 г. в отделните категории в щафетното бягане.Програмата с всички събития в рамките на Дни на японската култура 2018 може да откриете тук: Заповядайте на едно от 17-те събития в София, Варна, Стара Загора и Казанлък тази година и се докоснете до уникалния дух на Япония!За Дните на японската култура в БългарияДните на японската култура се организират в Република България от Посолството на Япония от 1990 г. За двадесет и девета поредна година българската публика има възможност да се докосне до древното и съвременното лице на богатата японска култура.29-ите Дните на японската култура през 2018 г. се осъществяват със съдействието на Клуб „Приятели на Япония в България – Нихон Томоно Кай“ и с любезната финансова подкрепа на Astellas, Canon, FANUC, Geotechmin, Honda, JTI, KWP, LB Bulgaricum, Lexus, Mitsubishi Corporation, Mitsubishi Electric – ClimaCom, Moto-Pfohe, Toshiba, Toyota, Yazaki и Yokogawa – България.Повече информация за програмата на Дните на японската култура 2018 може да намерите на:  ", "date": "2018.09.05", "title": "Утре у нас започват Дните на японската култура"}
{"url": "https://www.novinite.bg/articles/164084/Ultradesnite-veche-sa-vtori-po-rejting-v-Germaniya", "text": "„Алтернатива за Германия“ (AfD) е втора политическа сила във Федералната република, показват данни на института INSA-CONSULERE, публикувани в „Билд“. Ултрадясната партия увеличава подкрепата си с половин процент и вече може да разчита на гласовете на 17% от германците, докато влизащата в управляващата коалиция Социалдемократическа партия губи половин процент и има 16 на сто, предаде БНР.Блокът на канцлерката Меркел ХДС/ХСС увеличава подкрепата си с половин пункт до 28,5%. Ако изборите бяха сега, Меркел и социалдемократите няма да получат достатъчно гласове, за да имат мнозинство в Бундестага, коментира „Билд“. ", "date": "2018.09.05", "title": "Ултрадесните вече са втори по рейтинг в Германия"}
{"url": "https://www.novinite.bg/articles/164086/Parvi-balgarski-elektromobil", "text": "Към днешна дата общият брой на регистрираните електрически и хибридни превозни средства в страната от всички категории е 6808 бр. От тях леки автомобили изцяло електрически са 554 бр., което е ръст от над 600% за последните 5 години. Това заяви заместник-министърът на икономиката Лъчезар Борисов при представянето на първия по рода си български електрически автомобил, произведен от „Син карс“.На официалната церемония собственикът на „Син карс интернешанъл“инж. Росен Даскалов представи шосейна версия на първия български електрически автомобил, състезателен автомобил и концепция за мултифункционален и компактен градски електромобил, който е планирано да се произвежда у нас и да се изнася в чужбина. По думите на собственика новият L City е изцяло насочен към бъдещето и именно затова от него ще се предлага единствено електрическа версия.Зам.-министър Борисов посочи, че автомобилното производство е един от приоритетните високотехнологични сектори с голям потенциал за развитие на експорта, заетостта и регионалната икономическа активност. „Около 170 компании произвеждат части и системи за основните автомобилни производители и генерират заетост за над 40 000 души в България“, каза още той.Борисов подчерта, че производството на български електромобил е сред приоритетите и изцяло съответства на насоките на провежданата икономическа политика за насърчаване на инвестициите в нови иновативни производства при осъществяването на Иновационната стратегия за интелигентна специализация, както и за развитие на електрическата мобилност у нас.„Полагаме усилия за създаване на благоприятна среда за развитие на тези процеси. Политиката на Министерство на икономиката е насочена към насърчаване създаването, развитието и внедряването на иновациите, към развитието на високотехнологични производства и интензивни на знание услуги с оглед изграждане на конкурентоспособна икономика“, изтъкна той. Икономическият заместник-министър добави, че в резултат на предприетите мерки и доброто взаимодействие между заинтересованите страни е налице устойчива тенденция в развитието на електрическата мобилност у нас, и въпреки че чистите превозни средства в страната все още не са достигнали съществен пазарен дял, не може да се пренебрегне постигнатия напредък. „С оглед създаване на устойчива платформа за развитие на сектора в дългосрочен план, създадена е междуведомствена работна група за разработване на Национална програма с Пътна карта за развитие на електрическата мобилност до 2025 г. и хоризонт до 2030 г.“, завърши той.", "date": "2018.09.05", "title": "Първи български електромобил"}
{"url": "https://www.novinite.bg/articles/164085/Izkopni-dejnosti-na-kabelarka-ostaviha-Varshec-bez-tok", "text": "При извършване на изкопни работи в гр. Вършец, фирма за интернет и телевизия скъса кабел средно напрежение, собственост на ЧЕЗ Разпределение България. В резултат голяма част от града остана без електрозахранване. Засегнати са 1100 домакинства и стопански клиенти, сред които жителите на улиците „Тодорини кукли“, „Климент Охридски“, „Банкя“, „Цар Иван Асен“, „Христо Смирненски“, „“Александър Стамболийски“, „Иван Вазов“, „Околовръстна“ и др.Екипите на ЧЕЗ Разпределение работят усилено за отстраняване на нанесените щети и за възстановяване на електрозахранването в максимално кратки срокове.", "date": "2018.09.05", "title": "Изкопни дейности на кабеларка оставиха Вършец без ток"}
{"url": "https://www.novinite.bg/articles/164067/Dneven-horoskop-za-5-septemvri", "text": "Може да ви е трудно да бъдете съсредоточени днес, но със сигурност не сте единствените. Нещата ще стават все по-добре за вас, докато продължавате в този дух. Време е да си направите почивка.Днес ще откриете, че ви е по-трудно от всякога да накарате приятелите си да се фокусират, но това не е ваша работа, нали? Очаквайте малки проблеми, които ще саботират плановете ви за деня.Ако ви е трудно да се справите с деца или колеги, опитайте да бъдете по-спокойни и уравновесени и подходете към тях с добро. Ако се карате, няма да постигнете нищо хубаво. Може да е трудно да задържите емоциите си, но опитайте. Представителите на останалите зодии могат да намерят дневния си хороскоп ", "date": "2018.09.05", "title": "Дневен хороскоп за 5 септември"}
{"url": "https://www.novinite.bg/articles/164078/Britanskite-i-frenskite-ribari-shte-se-opitat-da-se-razberat-za-Lamansha", "text": "В Лондон по-късно днес ще се водят преговори за намаляване на напрежението между френските и британските рибари, възникнало в резултат на така наречената „война за стриди“ в Ламанша, предаде БНР. Представители на Британската организация на рибопроизводителите и колегите им от Франция, както и служители на Министерството за околната среда, храните и селското стопанство ще се опитат да намерят решение на кризата, която възникна след като 40 френски риболовни кораба насилствено изтласкаха 5 британски миналата седмица край бреговете на Северна Франция. Британските рибари бяха замеряни с камъни, димни бомби и други предмети по време на сблъсъка.Френският министър на селското стопанство Стефан Травер заяви вчера, че френският флот е готов да се намеси, за да предотврати нови сблъсъци.Британските рибари имат право да ловуват в богатия на стриди район на около 22 километра от Нормандия, но тяхното присъствие разгневи французите, които ги обвиниха, че „безогледно изчерпват“ запасите от миди.По-рано британският министър на околната среда Майкъл Гоув заяви, че това са френски води и е отговорност на французите да вземат мерки за предотвратяване на насилието. ", "date": "2018.09.05", "title": "Британските и френските рибари ще се опитат да се разберат за Ламанша"}
{"url": "https://www.novinite.bg/articles/164087/Balgarskata-asociaciya-na-zavedeniyata-predlaga-taksa-Razresheno-pushene", "text": "Българската асоциация на заведенията внесе официални становища в Министерството на здравеопазването и в Народното събрание с предложение за промяна на текстовете в Закона за здравеопазването, които се отнасят до забраната за тютюнопушене в търговски обекти- барове, дискотеки, клубове и ресторанти.  Предложението е всяко заведение да определи дали в помещенията ще бъде разрешено да се пуши или да не се пуши. Баровете, ресторантите или клубовете, които изберат да допуснат пушене на цигари, ще трябва да плащат допълнителна такса. Това ще бъде  месечна или годишна вноска в специално обособен за целта държавен фонд. Всяко от заведенията което е заплатило съответната сума ще обозначава със специален стикер, че таксата е платена и клиентите имат възможност да пушат. Той ще се издава от държавата и ще бъде залепен на видимо място на витрините на заведението.Ако бъдат приети предложенията на Българската асоциация на заведенията в страната ще има прости и изпълними правила за тютюнопушене в закрити помещения. Ще бъдат премахнати корупционните практики и административната принуда, като в същото време ще се осигури не малък приход в държавния бюджет. Предложението е таксата да бъде годишна. Това ще бъде допълнителен и лесно събираем приход в държавната хазна, който ще замени една трудно приложима забрана. Със събраните средства, които ще бъдат от порядъка на милиони, могат да се подпомагат социално значими или здравни дейности в нашата страна. Какъв ще бъде механизма за изразходването на средствата ще определи Министерския съвет на Република България.Не на последно място, ако бъдат приети предложените забележки, ще се гарантира свободата на развитие на бизнеса.Предложенията на Българската асоциация на заведенията включва също да не бъдат въвеждани санкции, които предвиждат спирането и преустановяването на дейността на заведения, запечатване на търговски обекти, въвеждането на прекомерно завишени размери на глоби и имуществени санкции за нарушаване на забраната за тютюнопушене. Предложенията в тази част целят превенция срещу корупционни и недобросъвестни практики.Законопроект за изменение и допълнение на Закона за здравето № 854-01-38, в който се регламентират правилата за тютюнопушенето е внесен от Христиан Митев и група народни представители на 11 май 2018 г. В момента документът е предложен за обществено обсъждане и Българската асоциация на заведенията използва възможността, да представи своето становище.  ", "date": "2018.09.05", "title": "Българската асоциация на заведенията предлага такса „Разрешено пушене“"}
{"url": "https://www.novinite.bg/articles/164093/Skandal-mejdu-romi-savarshi-sas-sbivane-i-ubijstvo", "text": "30-годишен мъж е бил убит при масово сбиване в ромския квартал \"Гиздова махала\" в Дупница, съобщи за БНР директорът на полицията в Кюстендил Елиан Стамболийски. Разправията станала днес по обед. Две родниниски семейства се скарали заради спречкване на деца.При сбиването един от участвалите в побоя е бил прободен с нож и починал на място. По случая има трима задържани, разпитани са над 10 души. Кварталът е под полициейско наблюдение и охрана. ", "date": "2018.09.05", "title": "Скандал между роми савърши със сбиване и убийство"}
