{"url": "https://www.novinite.bg/articles/166199/Vojnata-po-patishtata-vze-nova-jertva", "text": "Един човек е загинал, а 23-ма са били ранени при 19 тежки пътнотранспортни произшествия, станали през изминалото денонощие в страната.Това съобщиха от МВР.В столицата са били регистрирани 36 леки и четири тежки катастрофи; четирима са пострадали.", "date": "2018.10.20", "title": "Войната по пътищата взе нова жертва"}
{"url": "https://www.novinite.bg/articles/166181/Majkite-na-deca-s-uvrejdaniya-na-protest-za-ostavkata-na-Simeonov", "text": "Майките на деца с увреждания обявиха в социалните мрежи, че излизат на протест с искане на оставката на вицепремиера Валери Симеонов.Майките се събират в 12.30 ч. пред сградата на Министерски съвет в понеделник 24 октомври.Протестът е заради квалификации на Симеонов по отношение на майките, които те твърдят, че са обидни.Междувременно Симеонов коментира във фейсбук профила си, че няма да се откаже от нито една своя дума.„Отново поредна кампания, провокирана от извадена от контекст фраза на мое изказване. Този път в едно компрометирано, наскоро разобличено в манипулации и лъжи телевизионно предаване. За всички превъзбудени, но непрочели изказването ми, медии, предоставям оригиналния текст, пише Симеонов на страницата си.„„Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях“, цитира думите си вицепремиерът.", "date": "2018.10.20", "title": "Майките на деца с увреждания на протест за оставката на Симеонов"}
{"url": "https://www.novinite.bg/articles/166186/Protivorechiva-informaciya-za-postradal-v-metroto-maj", "text": "25-годишен мъж падна на линията на метрото на станция „Стадион Васил Левски” снощи.Мъжът е пострадал тежко, но е жив. Движението на метрото по линия едно беше спряно за 3 часа.Данните за причините за инцидента са противоречиви. Според директора на столичното метро инж. Стоян Братоев, младежът се е засилил и е скочил на релсите. Това се виждало и на камерите, съобщи той за bTV по телефона.Според източниците ни от Спешна помощ обаче младежът е залитнал и без да иска се е озовал на линията. Момчето е със счупена ръка и откъснат крак. Настанен е в „Пирогов”.  Линейката е пристигнала на 7-та минута.Веднага след инцидента влаковете по линия „Едно” на метрото бяха спрени. Пътниците са престояли в метрото между 40 и 50 минути. Когато им разрешиха да го напуснат, буквално избягаха от станцията.„Не знам, технически проблем или човек е паднал. През пет – десет минути ни казваха, че трябва да изчакаме още”, заяви един от пътуващите.Спирането на метрото беше компенсирано от автобуси.", "date": "2018.10.20", "title": "Противоречива информация за пострадал в метрото мъж"}
{"url": "https://www.novinite.bg/articles/166210/Kukeri-prevzeha-Burgas", "text": "Звън от кукерски маски огласи днес центъра на Бургас. С дефиле на 12-те кукерски състава по улица \"Александровска\" стартира втория ден от Фестивала на маскарадните игри в Бургас.На специална сцена на площад \"Тройката\" състави от цялата страна ще представят типични за региона си ритуали.Целта на маскарадните игри е да провокира интереса на бургазлии към красотата на фолклора и традициите ни.", "date": "2018.10.20", "title": "Кукери превзеха Бургас"}
{"url": "https://www.novinite.bg/articles/166179/Ot-dnes-vremeto-se-razvalya", "text": "Днес облачността над по-голямата част от страната ще е значителна и на много места, главно в следобедните часове ще има превалявания. Ще духа слаб до умерен северозападен вятър. Максималните температури ще са между 17° и 22°, съобщават от НИМХ.В планините ще бъде предимно облачно. На много места ще превалява дъжд, над 2300 сняг. Ще духа умерен север-северозападен вятър. Максималната температура на височина 1200 метра ще е около 11°, на 2000 метра – около 5°.Над Черноморието ще бъде предимно облачно с превалявания, главно в следобедните часове и по-значителни по южното крайбрежие. Ще духа слаб север-северозападен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала.Атмосферното налягане ще бъде по-високо от средното за октомври и през деня ще се повиши още.На 20.10.2018 слънцето ще изгрее в 07:45 часа и ще залезе в 18:37 часа. Продължителност на деня 10:52 часа.На 20.10.2018 луната ще изгрее в 16:59 часа и ще залезе в 03:02 часа. Осветеност на диска в 0h UT 79 %. Фаза на луната: след първа четвърт преди пълнолуние.", "date": "2018.10.20", "title": "От днес времето се разваля"}
{"url": "https://www.novinite.bg/articles/166189/Snyag-pokri-vrah-Musala-tazi-sutrin", "text": "Сняг покри района на връх Мусала тази сутрин за първи път този сезон.Синоптиците предупреждават, че тази събота и неделя само започва промяна на времето.През следващата седмица температурите още ще се понижат.", "date": "2018.10.20", "title": "Сняг покри връх Мусала тази сутрин"}
{"url": "https://www.novinite.bg/articles/166182/Oficialno-Makedoniya-smenya-imeto-si", "text": "Македонският парламент прие снощи промени в конституцията, за да може страната да промени името си на Република Северна Македония, предадоха световните агенции.Поправките бяха одобрени на хаотично, дълго забавено заседание, като необходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати. 39 техни колеги гласуваха против.Промяната на името на бившата югославска република бе договорена с Гърция в Преспанския договор от юни. Тя може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс.Конституционните поправки получиха необходимото мнозинство от две трети, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването.Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори.Игор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП.Заев отхвърли тези обвинения и заплаши да заведе дело за клевета.Одобрените поправки в конституцията на бившата югославска република са общо четири, отбелязва ТАСС. Първата е за добавяне на \"Северна\" към името на страната Република Македония. Втората вписва държавните правни традиции в преамбюла на конституцията. Третата предвижда \"уважаване на суверенитета, териториалната цялост и политическата независимост на съседните страни\". Четвъртата поправка се отнася за грижите за културните, икономическите и социалните права на македонския народ и всички граждани на страната без граница без намеса в суверенните права на други държави и в техните вътрешни работи под каквато и да било форма.Със силната подкрепа на западните лидери, Заев води кампания за преименуване на бившата югославска република с цел уреждане на продължаващия 27 години спор за нейното име със съседна Гърция, отбелязва АП. Това ще позволи на Р Македония да се присъедини на първо време към НАТО, а евентуално на по-късен етап - и към Европейския съюз.Националистическата опозиция е твърдо против промяната на името и бойкотира произведения миналия месец референдум по въпроса. Огромното мнозинство от участниците в допитването подкрепиха инициативата на Заев, но не бе достигната необходимата избирателна активност от над 50 процента. Въпреки това македонският премиер пристъпи към гласуване на конституционните поправки в парламента.Сега процесът на промяна на името на страната на Република Северна Македония трябва да започне официално в срок от две седмици, посочва АП.Процесът обаче е дълъг и пред него остават препятствия, отбелязва Ройтерс. Ще са необходими още няколко гласувания в македонския парламент, като процедурата трябва да приключи най-късно до януари.След като Република Македония промени официално името си, гръцкият парламент също ще трябва да одобри Преспанския договор. Министърът на отбраната Панос Каменос, лидер на националистическата партия \"Независими гърци\", заплаши, че по-малкият партньор в управляващата коалиция ще напусне правителството, ако споразумението бъде одобрено.", "date": "2018.10.20", "title": "Официално: Македония сменя името си"}
{"url": "https://www.novinite.bg/articles/166193/I-Slavi-Trifonov-poiska-ostavkata-na-Valeri-Simeonov", "text": "Шоуменът Слави Трифонов коментира изказването на вицепремиера Валери Симеонов, че майките на децата с увреждания са \"група кресливи жени с еж болни деца\". Според Трифонов \"подобно изказване може да направи само един самозабравил се, безсъвестен и безчувствен човек\".  Трифонов е категоричен, че в една нормална държава той би трябвало да си подаде оставката или ако не го направи, тя да му бъде поискана от премиера. \"Защото, ако той не го направи, значи е като него. Но ние не виждаме такова нещо\", посочи Трифонов на страницата си във Фейсбук.Ето и целия му коментар:Пред собствената си телевизия \"СКАТ\" вицепремиерът Валери Симеонов е направил следното изказване по повод на майките на деца с увреждания: \"Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях. Просто ги използваха по най-безсъвестния начин като инструмент за постигане на техните чисто материални цели…\"Какво възниква във вашето съзнание след като чувате тези думи на Валери Симеонов? Ярост? Примирение? Обида? Състрадание? Откъде да знам. Много години се намирам в публичното пространство и не мога да знам какво се случва в душата на всеки един от вас. Мога да кажа кое е логичното. Логичният извод е, че подобно изказване може да направи само един самозабравил се, безсъвестен и безчувствен човек.Да, има такива хора, но този е вицепремиер. И в една нормална държава, след подобно изказване, този вицепремиер трябва незабавно да се махне от политическия живот и веднага да си подаде оставката.Но това се случва в нормалните държави. В нормалните държави, ако той не си я подаде, веднага ще му я поиска неговият началник – министър-председателят. Защото, ако той не го направи, значи е като него. Но ние не виждаме такова нещо. Виждаме само горките майки, на които такива като този се опитват да им отнемат и последното, което им е останало. Тяхното достойнство.\"", "date": "2018.10.20", "title": "И Слави Трифонов поиска оставката на Валери Симеонов"}
{"url": "https://www.novinite.bg/articles/166197/Tejko-ostava-sastoyanieto-na-padnaliya-v-metroto-maj", "text": "Тежко остава състоянието на 25-годишния мъж, който снощи падна върху релсите на столична метростанция. След инцидента той е с фрактура на ръката и загуба на долен крайник.От „Пирогов” съобщиха, че мъжът е настанен в централната реанимация. Цялостното му състояние е тежко и се намира под постоянни лекарски грижи, информира бТВ.Неясни остават причините за падането му върху релсите.Инцидентът стана вчера на станция „Васил Левски”. Малко, след като мъжът се озовава на релсите, влакът, който в този момент се движи в посока „Младост” не успява да спре навреме. Вследствие на инцидента движението по линия 1 беше временно спряно.", "date": "2018.10.20", "title": "Тежко остава състоянието на падналия в метрото мъж"}
{"url": "https://www.novinite.bg/articles/166201/Manolova-Toplofikaciya-e-naj-problemniyat-monopolist", "text": "На Топлофикация като най-проблемен монополист е посветена първа страница от Бялата книга на нерешените проблеми , която представи омбудсманът Мая Манолова. Тя отчете три години от встъпването си в длъжност на пресконференция, в която разкри основните проблеми в дейността си.Манолова посочи, че вече три години се водят съдебни битки с Топлофикация, за да се защитят правата на гражданите. В книгата са включени още законът за хората с увреждания, проблемите с методиката за сградна инсталация, арбитражните съдилища, колекторските фирми, фирми за бързи кредити. „Оптимист съм, че първата стъпка в реформата по отношение на хората с увреждания ще бъде направена. Има ясен ангажимент, поет от властта. През следващата седмица в социална комисия и в пленарна зала ще се разглеждат заедно двата закона - Закона за хората с увреждания и Закона за личната помощ\", обясни Манолова.Тя уточни, че е наясно, че реформата няма да се случи от 1 януари, но това от което не е отстъпила, е всяка една от тези точки, които маркират пътя на реформата, да остане в тези закони. По отношение на изказването на Валери Симеонов за майките на деца с увреждания, Манолова го окачестви като \"срамно, жестоко и безчовечно.\" „Не са моя работа кадровите решения. Те са си изцяло отговорност на премиера Борисов. Смятам, че това е едно жестоко и безчовечно изказване и отношение. То е недопустимо, абсолютно неприемливо и много жестоко. Оставям тези, които се занимават с политика и управление да го коментират в политически план. Заявявала съм го многократно, аз не коментирам оставки\", коментира Манолова.По думите ѝ с кадрови назначения и уволнения не се занимава тя, не е нейна работа, а отговорността е на друг. „Решенията ги взема премиерът Борисов и българският парламент. Аз се занимавам с политики, с каузи, с преследване на цели в интерес на българските граждани. За мен няма значение кои са лицата в институциите, в правителството и парламента, важно е те да работят в интерес на българските граждани. Моята работа е да ги карам, да ги натискам да работят в интерес на хората. Това правя, независимо от това кои са персонажите. Това е едно срамно изказване\", подчерта омбудсманът.", "date": "2018.10.20", "title": "Манолова: Топлофикация е най-проблемният монополист"}
{"url": "https://www.novinite.bg/articles/166213/Lom-e-bez-voda-veche-peti-den", "text": "Пореден ден екипи работят край село Добри дол без прекъсване. Именно там се намира една от връзките между стария и новия водопровод, по който до Лом ще стига вода.Заради кризата, причинена от тежка авария, бедственото положение за жителите от крайдунавския град и околните села продължава вече пет дни. Без вода останаха близо 30 000 души.До края на деня се очаква водата да бъде пусната постепенно и ако всичко е наред, утре в някои части на Лом вече ще има вода, предава БТВ.Заради честите аварии по водопровода по-големите предприятия в града отдавна са се подсигурили със собствени водоизточници. А болницата дори е с двойно захранване.За малкия и среден бизнес обаче продължителното безводие причинява загуби. „Оборотът падна, хората ги няма. Никой не иска да му се сервира в пластмасови чаши. Вчера идваха едни хора от София и казаха, че не са на село и станаха и си тръгнаха. Божа работа е дали ще вържем бюджета. Ние имаме 21 човека персонал в това заведение\", разказа Кирил Мингилов, собственик на заведение.Тежко е и положението за родителите. Сред тях е и Анелия Кирилова: „Аз съм с три деца, няма как да се редя на опашки за вода. Ходя в квартал на града, който има кладенци. Големите оставям при малката или едно водя с мен от големите, за да ми помагат за тубите“.От общината съобщиха, че има специални телефони, на които да се обаждат гражданите, имащи нужда от помощ с пренасянето на бутилките с вода.", "date": "2018.10.20", "title": "Лом е без вода вече пети ден"}
{"url": "https://www.novinite.bg/articles/166212/Ninova-Premierat-izpusna-kontrola-varhu-kabineta", "text": "Стабилност е най-неподходящата дума за правителството - Бойко Борисов изпусна контрола върху кабинета. Това обяви лидерът на БСП Корнелия Нинова в интервю за радио \"Фокус\" във връзка с напрежението между \"Патриотите\" и стабилността на кабинета.\"Всяка седмица те раждат скандали напоследък. Макар и да са по различни поводи, тези скандали, винаги имат нещо общо. Винаги са за постове и за пари. Последните са за това кой да сложи главен секретар на МВР, преди това бяха за влиянието в туризма и раздаването на концесиите на плажовете, т.е. те не са за политики, а са за постове, пари, влияние и това ги обединява като емблема\", заяви лидерът на БСП Корнелия Нинова.Тя обърна внимание, че новото е, че премиерът Борисов е изпуснал контрола върху правителството си.\"По-рано ги събираше, опитваше се да успокоява ситуацията и излизаха в крайна сметка с някакво решение. Сега вече няколко пъти отлагат коалиционния си съвет, защото знаят, че няма да могат да постигнат съгласие. По-интересното е, че последното изказване на премиера беше: \"Патриотите” си имат свои правила, аз не искам да ги коментирам\". Разбира се, понеже не може да се справи със ситуацията, бяга от нея, но ако корупцията и лобизмът, в които те се обвиняват взаимно всяка седмица и директно и открито са правила за г-н Борисов, за нас е престъпление\", подчерта Нинова.По думите ѝ трябва да се търси отговорност за тях. Тя изрази съмнения, че някои от министрите, взаимно един на друг са си изпращали сигнали до главния прокурор за разследвания.\"Ситуацията е нестабилна. За съжаление, тази нестабилност се отразява на цялата държава и на живота на хората. Затова и поискахме вот на недоверие и оставката на кабинета\", посочи още лидерът на БСП.", "date": "2018.10.20", "title": "Нинова: Премиерът изпусна контрола върху кабинета"}
{"url": "https://www.novinite.bg/articles/166196/Podgotvyat-bezplatni-imunizacii-sreshtu-grip-za-horata-nad-65-g", "text": "Програма за безплатни имунизации срещу грип на хората над 65 години подготвя здравното министерство. Очаква се тя да стартира през следващата година и да обхване около 15% от възрастните, които са най-застрашени от усложнения след грип.В момента противгрипните ваксини у нас струват около 20 лева.\"Възрастните хора наистина имат интерес, запознати са, желаят да се имунизират, но не винаги имат финансовата възможност\", заяви пред БНТ доц. Лили Маринова - началник \"Имунопрофилактика и контрол на инфекциите\", СРЗИ.Предвижда се през следващата година противогрипните ваксини за хората над 65 години да са безплатни. За целта държавата е заделила около 2 милиона лева.\"Те са най-голямата и най-рисковата група по отношение на грип. Ако предпазим тях, ние мислим, че можем да спасим доста човешки животи. Тъй като е очевидно, че по време на грипна епидемия с обостряне на хронични заболявания, се стига до много сериозни усложнения и дори до смъртен изход\", каза пред БНТ д-р Ангел Кунчев, главен държавен здравен инспектор.Лекарите напомнят, че имунизацията не може да ни предпази напълно от заразяване с грип.Най-подходящите месеци за имунизация срещу грип са октомври и ноември. Прогнозите са, че тази година ще ни атакуват 4 щама. Очаква се два от тях да доминират.", "date": "2018.10.20", "title": "Подготвят безплатни имунизации срещу грип за хората над 65 г."}
{"url": "https://www.novinite.bg/articles/166208/Rashidov-Pone-1-ot-BVP-za-kultura", "text": "Държавата трябва да заделя поне 1 процент от брутния вътрешен продукт за култура. Това обяви в интервю за БНТ бившият министър на културата и настоящ председател на ресорната комисия в парламента Вежди Рашидов.\"Пари са необходими. Култура без пари това е самодейност. Когато говорим за националната култура – да, това е пари. Голямата култура се прави с големи пари. Но тя и връща големи пари. В големите икономики културата е на осмо място. Някои държави правят милиарди от култура и това е едно от големите пера, които носят много пари и това няма какво да го говорим. Ние в България още се опитваме да говорим за култура като художествена самодейност, но това не е самодейност.Да, малко са парите за култура и винаги съм го повтарял. Докато не станат парите за култура 1% от БВП, ние не може да говорим за нормални пари в културата\", коментира Рашидов.Той поясни, че винаги е искал повече пари за култура и като министър почти е удвоил бюджета на Министерството на културата – от 96 милиона лева на 180 милиона.\"Министър Боил Банов сложи още 15-16 милиона отгоре. Така че има прогресивен растеж на парите за култура\", изтъкна депутатът.", "date": "2018.10.20", "title": "Рашидов: Поне 1% от БВП - за култура"}
{"url": "https://www.novinite.bg/articles/166184/Dneven-horoskop-za-sabota", "text": "Вашата половинка се нуждае от вас. Ако сте необвързани- родител, дете или приятел има нужда от вас. Обърнете внимание на хората, които обичате, те го заслужават. Ще бъдете изпълнени със страхотни идеи през целия ден. Творчески настроени сте, така че се занимавайте с нещо, което изисква именно такава нагласа.  Не приемайте цялата информация, която получавате за истина. Източниците ви не са особено надеждни, така че не вярвайте напълно, особено ако става въпрос за финанси. Вижте повече на : ", "date": "2018.10.20", "title": "Дневен хороскоп за събота"}
{"url": "https://www.novinite.bg/articles/166202/Protest-zaradi-elektrocentrala-blokira-patya-Plovdiv-Karlovd", "text": "За пореден път жителите на Труд ще протестират срещу централата, която произвежда електричество от биомаса в покрайнините на пловдивското село.Хората ще изразят недоволството си от замърсяването на въздуха в района като проведат и шествие, което се очаква за кратко да блокира движението по пътя Пловдив - Карлово.Протестиращите настояват за оставките на министрите на околната среда и водите и на земеделието - Нено Димов и Румен Порожанов, както и на директора на Регионалната инспекция по околната среда и водите - Стефан Шилев.\"Производството на топло и електроенергия от биомаса у нас е една опорочена, побългарена и неефективна практика, която става все по-проблемна за населението поради липсата на експертност в изграждането на тези обекти и най вече поради липсата на работещи инструменти за контрол на този тип производства\", казват от сдружението с нестопанска цел \"Бъдеще за село Труд\". Те очакват в днешният протест да се включат и представители на още седем населени места в страната с подобни проблеми.Междувременно от пловдивската екоинспекция заявиха, че от началото на годината до момента са извършени шест проверки на централата в село Труд - четири, от които по сигнали. При нито една не е отчетено наличието на неприятни миризми в района.", "date": "2018.10.20", "title": "Протест заради електроцентрала блокира пътя Пловдив - Карловд"}
{"url": "https://www.novinite.bg/articles/166191/Otkriha-martav-maj-vav-Valkosel", "text": "Полицейски служители на ОДМВР-Благоевград работят по установяване на причините за смъртта на мъж на 57 години от с. ВълкоселОколо 04:40 часа на 20.10.2018г. в РУ-Гоце Делчев е получен сигнал за това, че в района на фурна за хляб в с.Вълкосел, община Сатовча е намерен починал 57-годишен мъж от селото. За случая е уведомена ОП-Благоевград. Причините за смъртта на лицето са в процес на установяване.По непотвърдена информация мъжът е убит.", "date": "2018.10.20", "title": "Откриха мъртъв мъж във Вълкосел"}
{"url": "https://www.novinite.bg/articles/166206/3-meseca-predi-kasapnicata-Severin-yahnal-BMV-bez-knijka", "text": "Преди зверското убийство на тв водещата Виктория Маринова обвиняемият за смъртта й Северин Красимиров карал кола без книжка. Това разкриха пред \"Монитор\" близки на семейството, пожелали анонимност. Три месеца преди касапницата на кея в Русе 21-годишният мъж се върнал от Германия с пари и си купил БМВ пета серия модел е39 за 3000 лв. Записали го на името на приятелката му.Не е пробвал автомобила преди покупката, защото продавачът подозирал, че купувачът няма книжка, и не му позволил. Едва след прехвърлянето при нотариуса и плащането му дал ключовете, пише вестникът.Друг интересен детайл е и фактът, че майката на Северин – Надежда, е платила бягството до Германия на сина си. 21-годишният младеж нямал никакви пари у себе си след престъплението. Разбрал обаче, че човек от ромския квартал на Русе ще пътува със семейството си натам, и го попитал дали може да го вземе. Мъжът имал място в колата и се съгласил, защото решил, че Северин ще му говори по пътя и ще го държи буден. Уговорката им била, когато пристигнат, майката да ги посрещне и да плати транспортните разходи. \"През целия път думичка не обели”, разказал шофьорът на приятелите си от ромската махала на Русе \"Селеметя\".Красимиров нямал никакво намерение да бяга в чужбина. В неделя обаче, след като по всички новинарски емисии и сайтове започнала да излиза информация за жестокото убийство, се притеснил, разказали свидетели пред разследващия екип. Категоричното доказателство, заковало извършителя, е голямото количество ДНК, открита по тялото на журналистката Виктория Маринова. Освен семенна течност от Красимиров негов биологичен материал е открит под ноктите на жената. Тя се е борила до последно с убиеца, като успяла да окаже сериозна съпротива. Вики е одрала няколко пъти Северин, докато се е борила за живота си, което обяснява наличието на дезоксирибонуклеинова киселина (ДНК) от извършителя под ноктите й.Съдебно-психиатричната експертиза е показала, че 21-годишният младеж може да носи наказателна отговорност и осъзнава вината си въпреки ниския си интелектуален потенциал. Северин е ходил на училище до 8-и клас, но не го е завършил, съобщава медията.\"Не го ли виждате, че той не може да говори български добре, затова се хващаше да работи като докер и изкарваше по 20 лв. С пари обаче никога не е разполагал, винаги е бил тих и скромен, гласът му не се е чувал, затова в квартала не успяхме да повярваме, че е той”, разказа жител на \"Селеметя\". Младежът живеел в другата ромската махала – \"Тракция”. След като се разбрало, че Северин е заподозрян, от там ромите изгонили роднините му, за да не създадат неприятности и на останалите обитатели на махалата. Поради тази причина леля му се скрила в \"Селеметя\". На входа на квартала вчера пазеше екип на жандармерията, който ще бъде изтеглен следващите дни, защото ситуацията е спокойна.Търговец на маратонки, който тренира ММА, и още един спортист, са били сред организаторите на нахлуването в ромската махала през миналата седмица, разказаха местни пред \"Монитор”. \"Първо отидоха в \"Тракцията\" и после тръгнаха към \"Селеметя\". Нас обаче ни предупредиха и се организирахме да ги посрещнем с брадви и лопати”, разказаха жителите на \"Селеметя\". В квартала им влезли 4 - 5 коли със свалени номера и петнайсетина мотора, чиито табели били увити с черно тиксо, за да не се виждат. Един от организаторите на бунта - търговецът на маратонки, пръв избягал, когато видял, че ще има отпор. Предполага се, че мотористите са се включили, защото същия ден имало събор или среща, твърдят местни. Единият от русенските мотоклубове пък се намира съвсем близо до мястото, където е извършено престъплението, видя екип на вестника.\"Виновен съм. Ще лежа, колкото ми дадат\". Това бяха едни от първите думи на Северин пред журналистите, преди да бъде разгледана мярката му за неотклонение. По време на заседанието в петък стана ясно, че седем жестоки удара в главата са сломили съпротивата на телевизионната водеща Виктория Маринова, която беше зверски убита и изнасилена до бетонната алея край Дунав в Русе, докато спортува. Нанесените удари са довели до тежки увреждания и са една от причините за настъпването на смъртта на младата жена. Това стана ясно в съдебната зала в Русе, където бе гледана мярката за неотклонение на обвинения в изнасилването и убийството 21-годишен Северин Красимиров.Искането на окръжната прокуратура за налагането на постоянна мярка \"задържане под стража\" бе внесено в 8,40 часа, а заседанието бе насрочено скоростно - за 10,30 часа. Двама прокурори се явиха в съдебната зала – Кремена Колицова и окръжният обвинител на Русе Георги Георгиев. Дългогодишни съдебни репортери си спомнят, че последно в Русе това се е случвало преди около 20 години. В съдебната зала присъства само един от близките на убитата Виктория. Свекърът й Румен Максимов, който е дългогодишен журналист, стоеше в ъгъла покрусен.Северин бе докаран в съдебната зала окован с пранги. Облечен бе със същия панталон цвят бордо и сива блуза, с които слезе от самолета на летището в София, но имаше и черна жилетка. Впечатление направи, че си е пуснал брада, вероятно за да промени външността си и да не бъде разпознат. Макар че служебният му защитник Иван Дойнов го предупреждаваше да мълчи, той отговори на въпросите на журналисти на не много правилен български език.\"Да, виновен съм. Спомням си, като минавам тъй и или тя, или аз я ударих, без да искам. \"Оглеждай се нещо\", тъй съм казал и тя каза, нещо ми каза тя, не помня хубаво. И аз отидох там, ударих й един шамар, падна тя, после аз исках да си продължавам напред, тя ми хвана косата. Каквото ми дадат, доживотен затвор,  ще го лежа\", почти проплака Северин. Каза, че съжалява и че не може да повярва, че той е извършил престъплението.В съдебната зала станаха известни някои подробности от живота на Северин. Той каза, че няма завършен осми клас, постоянният му адрес е в квартал \"Тракцията\", където е домът на леля му, и се препитавал като докер, но никога не е имал постоянна работа.Според адвоката Иван Дойнов налагането на мярка \"задържане под стража\" е най-подходящата за Северин, който имал притеснения за живота си, ако останел на свобода. \"Не мога да преценя каква да ми бъде мярката, предоставям на съда\", пък каза Красимиров. След изслушването на страните съдия Милена Пейчева се произнесе с определение за налагането на най-тежката мярка за неотклонение и Северин остава в ареста. Обжалване може да се направи в тридневен срок пред апелативния съд във Велико Търново, но това едва ли ще случи, като се имат предвид изразените притеснения за живота на обвиняемия.", "date": "2018.10.20", "title": "3 месеца преди касапницата Северин яхнал БМВ без книжка"}
{"url": "https://www.novinite.bg/articles/166211/Razkriha-2-narkooranjerii-kraj-Varna", "text": "Две високотехнологични наркооранжерии са разкрити след операция на сектор „Наркотици“ от Главната дирекция „Национална полиция“ в селища край Варна. Действията на криминалистите са под надзора на прокуратурата.При процесуално-следствени действия в имот, собственост на 45-годишен мъж в с. Езерово, община Белослав, служителите са установили високотехнологична наркооранжерия. На място са открити 78 растения от типа на конопа в различен етап на развитие. При полевия наркотест са реагирали на канабис, с високо съдържание на тетрахидроканабинол. Оранжерията е била снабдена със скъпи торове, климатична инсталация и система за капково напояване.По случая е образувано досъдебно производство за незаконно отглеждане на растения от рода на конопа в нарушение на ЗКНВП (чл. 354 в, ал. 1). 45-годишният мъж е задържан с полицейска мярка за срок до 24 часа. Случаят се наблюдава от прокурор от Районната прокуратура във Варна.На друг адрес, в с. Падина, община Девня, криминалистите са установили, че 41-годишен мъж, който отглежда наркотични растения. В дома му е открита високотехнологична наркооранжерия и 131 растения в различен етап на развитие. По случая е образувано досъдебно производство по чл. 354 в, ал. 1, а мъжът е задържан с полицейска мярка за срок до 24 часа. Случаят се наблюдава от прокурор от Районната прокуратура в Девня  ", "date": "2018.10.20", "title": "Разкриха 2 наркооранжерии край Варна"}
{"url": "https://www.novinite.bg/articles/166200/Orlin-Pavlov-shte-stava-bashta", "text": "Орлин Павлов ще стане баща в началото на 2019-а! Певецът и звезда от сериала \"Скъпи наследници\" е научил благата вест от приятелката си преди точно половин година. До момента обаче Павлов не е споделил публично новината с никого - вероятно от суеверие, пише topnovini.bg.Изпълнителят на \"Още малко\" принципно избягва да коментира личния си живот. След последната му публично известна връзка - с танцьорката Яна Акимова (която днес е съпруга на Петко Димитров и дори влезе за кратко с него във VIP Brother), Павлов отбягва всякакви въпроси за това с кого прекарва времето си.Това породи редица слухове за мимолетни връзки и дори наскоро жълтите сайтове го разделиха с половинката му. След края на турнето му Орлин Павлов ще има повече време за своята любима и двамата ще се готвят за появата на може би първото звездно бебе за 2019-а.", "date": "2018.10.20", "title": "Орлин Павлов ще става баща"}
{"url": "https://www.novinite.bg/articles/166190/Nikolaj-Kokinov-Severin-Krasimirov-nyama-druga-alternativa-osven-da-sajalyava", "text": "Обвиненият за убийството на Виктория Маринова – Северин Красимиров, няма друга алтернатива, освен да съжалява. Очевидно цели по-малко наказание. Това каза в предаването „Тази събота” по bTV Николай Кокинов, адвокат и бивш софийски градски прокурор.Той прогнозира, че ако Северин продължи със самопризнанията, ще получи най-вероятно присъда от 30 години затвор. „Ако той действително съжаляваше, първо, нямаше да се стигне до този резултат, и второ – щеше да се предаде, а не да бяга в Германия”, смята Кокинов.Според него Северин е бил привлечен или от предмет, който е искал да отнеме от Виктория Маринова, или чисто полово.Делото няма да е лесно, защото фокусът на обществото е върху този случай, отбеляза бившият градски прокурор.Кокинов защитава Цвета Таскова, която участва в катастрофата на магистрала „Тракия”, при която загинаха 6 души, а над 20 бяха ранени. Другата седмица предстои предяване на прецизирано обвинение.  „Съдебно-техническата експертиза, която посочва причините за катастрофата, явно е готова, след като ги викат, но аз нямам достъп до нея на този етап от процеса. Когато се запозная с нея, ще имам някакво становище”, отбеляза адвокатът.", "date": "2018.10.20", "title": "Николай Кокинов: Северин Красимиров няма друга алтернатива, освен да съжалява"}
{"url": "https://www.novinite.bg/articles/166209/Otkritiyat-martav-maj-v-s-Valkosel-ubit-sled-zverski-poboj", "text": "Убийство вече разследва полицията в благоевградското село Вълкосел. Тялото му бе открито тази сутрин след 4 часа на улица в селото.Лицето му е обезобразено, а освен това има и множество вътрешни наранявания, съобщава struma.com. Най-вероятно е бил удрян с дърво.Мъжът е 57-годишният Муйдин Дураков. Пил до 4 часа в местно заведение, като основна версия до момента е, че е убит след пиянска свада, допълва в. \"Струма\".Според местните жители той пиел, но не бил заядлив и по принцип бил кротък човек. Заедно със съпругата си отглеждал тютюн.Полицията издирва извършителя или извършителите. По неофициална информация има четирима задържани, но не е ясно дали те са виновни за смъртта на 57-годишния мъж.", "date": "2018.10.20", "title": "Откритият мъртъв мъж в с. Вълкосел - убит след зверски побой"}
{"url": "https://www.novinite.bg/articles/166187/NFSB-smyata-che-ima-medijna-manipulaciya-s-dumite-na-Simeonov", "text": "„Националният фронт за спасение на България остро осъжда манипулацията на думи на вицепремиера Валери Симеонов и използването на децата с увреждания за политически цели, а именно дестабилизация на правителството“. Това се казва в позиция на партията, изпратена до медиите.В интервю Симеонов коментира за майките на деца с увреждания, че са „…една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство и грижа за тях...\".Думите му станаха причина за искането на неговата оставка.От Брюксел премиерът Бойко Борисов се извини от името на цялото правителството, а още вчера във „Фейсбук” Симеонов написа, че не се отказва от нито една своя дума.„НФСБ не поставя под въпрос болката на всички майки на деца със специални потребности или съдбата на всички хора с увреждания в България. Лидерът на НФСБ също не е поставял под съмнение здравния статус на безспорно болните деца, но с израза „уж“ се е възмутил от недопустимия стремеж на някои майки-лидери на протеста и председатели на опозиционни партии да използват нещастието на тези деца за комерсиални и политически цели”, се изтъква в позицията.От партията са категорични, че злоупотребата с нещастието на децата с увреждания е недопустима. НФСБ настоява тези най-уязвими членове на нашето общество да не бъдат използвани за политически цели под никаква форма, се посочва още в съобщението.„Проведената лъжлива медийна кампания, ваденето на думи от контекста, безсрамното яхване на проблема с тежки случаи на деца с увреждания от опозицията начело с БСП е позор за парламентаризма и политическия живот в България“, изтъкват също от НФСБ.", "date": "2018.10.20", "title": "НФСБ смята, че има медийна манипулация с думите на Симеонов"}
{"url": "https://www.novinite.bg/articles/166188/Deputatat-ot-Ataka-Sram-me-e-ot-Valeri-Simeonov", "text": "След като вчера майките на деца с увреждания поискаха оставката на вицепремиера Валери Симеонов, днес същия апел към него отправиха и от редиците на „Обединени патриоти”.„Смятам, че вицепремиер трябва да може да подбира думите си добре и да не се налага да обяснява какво е имал предвид и какво не. Народни представители са подавали оставка за много по-маловажни реплики от тази”, заяви в предаването „Тази събота” депутатът от „Атака” Миглена Александрова.Ако обаче Симеонов освободи мястото си на вицепремиер и се върне като депутат, това означава, че Александрова ще трябва да освободи своето място в парламента: \"Аз ще напусна Народното събрание, ако господин Симеонов подаде оставка и се върне и въпреки всичко аз настоявам за това нещо, защото говоря в лично качество на майка и жена. Не мога да повярвам, че вицепремиер от „Обединени патриоти” може да си позволи да говори така за майки и деца и то най-онеправданите в българското общество”.„Срам ме е от Валери Симеонов, аз също мога да се извиня за това, което е казал”, обърна се Александрова към майките. По думите ѝ обаче се разбра, че искането на оставката на Симеонов е нейна лична позиция и не ангажира с него съпартийците си от „Атака”.Според нея с изказването си вицепремиерът руши споразумението между Патриотите и подадената някога от Волен Сидеров ръка, което е помогнало обединението да стане факт.„Този договор е в сила – ние имаме коалиционно споразумение, ние трябва да вървим по точките, които сме подписали. В това споразумение нямаше затваряне на заведения и обикаляне с шумомери”, посочи Александрова.След като вчера майките на деца с увреждания поискаха оставката на вицепремиера Валери Симеонов, днес същия апел към него отправиха и от редиците на „Обединени патриоти”.„Смятам, че вицепремиер трябва да може да подбира думите си добре и да не се налага да обяснява какво е имал предвид и какво не. Народни представители са подавали оставка за много по-маловажни реплики от тази”, заяви в предаването „Тази събота” депутатът от „Атака” Миглена Александрова.Ако обаче Симеонов освободи мястото си на вицепремиер и се върне като депутат, това означава, че Александрова ще трябва да освободи своето място в парламента:„Аз ще напусна Народното събрание, ако господин Симеонов подаде оставка и се върне и въпреки всичко аз настоявам за това нещо, защото говоря в лично качество на майка и жена. Не мога да повярвам, че вицепремиер от „Обединени патриоти” може да си позволи да говори така за майки и деца и то най-онеправданите в българското общество”.„Срам ме е от Валери Симеонов, аз също мога да се извиня за това, което е казал”, обърна се Александрова към майките. По думите ѝ обаче се разбра, че искането на оставката на Симеонов е нейна лична позиция и не ангажира с него съпартийците си от „Атака”.Според нея с изказването си вицепремиерът руши споразумението между Патриотите и подадената някога от Волен Сидеров ръка, което е помогнало обединението да стане факт.„Този договор е в сила – ние имаме коалиционно споразумение, ние трябва да вървим по точките, които сме подписали. В това споразумение нямаше затваряне на заведения и обикаляне с шумомери”, посочи Александрова.Валери Симеонов се изказа срещу майките на деца с увреждания, те искат оставката му (ОБЗОР)„Имаме сериозни цели по отношение на евроизборите. Мисля, че всичко ще бъде наред. Но аз лично смятам, че джентълменското отношение към Валери Симеонов е време да спре и той да понесе отговорност за всичко, което прави от началото на мандата като си подаде оставката”, добави тя.Тази сутрин от НФСБ изпатиха съобщение до медиите, в което посочват, че не поставят под въпрос болките на майките на децата с увреждания и че думите на вицепремиера са били изманипулирани. Интересното е, че в оригиналния текст името на партията е изписана като „Национален фронт за освобождение на България”. Минути, след като грешката беше забелязана и съобщена в ефира на bTV, от партията изпратиха второ прессъобщение, този път в текста пишеше „Национален фронт за спасение на България”.", "date": "2018.10.20", "title": "Депутатат от \"Атака\": Срам ме е от Валери Симеонов!"}
{"url": "https://www.novinite.bg/articles/166180/Spirat-dvijenieto-prez-Rishkiya-prohod-za-2-chasa-dnes", "text": "От 12.00 часа до 14.00 часа ще бъде спряно движението на всички моторни превозни средства през Ришкия проход - път II-73 Шумен - Карнобат. Това съобщиха от пресцентъра на Агенция „Пътна инфраструктура“.Ограничението е по искане на „Пътна полиция“ - Шумен и Окръжна прокуратура - Шумен за извършването на следствен експеримент при км 23 в близост до кръстовището за Смядово - път III-7302 Смядово - Велики Преслав.Алтернативните маршрути на път II-73 Шумен - Карнобат са проходите „Айтоски“, „Републиката“ и „Котленски“.", "date": "2018.10.20", "title": "Спират движението през Ришкия проход за 2 часа днес"}
{"url": "https://www.novinite.bg/articles/166203/Zapochna-esenniyat-zalesitelen-sezon-kraj-Suhodol", "text": "Есенният залесителен сезон в Новата гора на София край Суходол започна днес, съобщиха от Столичната община.Проектът на Столична община за трансформация на пустеещ общински терен в зелен филтър край града, се реализира вече трети сезон. В рамките на проекта, Столична община осигурява фиданките, уредите за засаждане и ръкавиците, а за самото засаждане се разчита изцяло на доброволци. До момента в Новата гора на София са засадени 20 000 млади фиданки, за които грижи полага ОП \"Управление на общински земи и гори\".За максимално улеснение на всички желаещи, които искат да засадят дръвчета в Новата гора на София край Суходол, Столична община разкрива извънредна автобусна линия в рамките на градския транспорт, с номер 56A. Началната спирка на линията е метростанция \"Вардар\", а последната спирка е Новата гора на София. Рейсът обслужва граждани между 9.00 и 16.00 ч., с интервал от час и половина.Засажданията и този сезон ще се организират всяка събота и неделя от 10.00 до 16.00 ч. и ще продължат, докато времето позволява.", "date": "2018.10.20", "title": "Започна есенният залесителен сезон край Суходол"}
{"url": "https://www.novinite.bg/articles/166185/Georgi-Markov-Merkel-si-otiva-no-zavlicha-vsichki-sas-sebe-si", "text": "След гласуването в Бавария анализатори прогнозираха трудни времена за управлението на Ангела Меркел. Има нов шанс за консервативена срещу либерална Европа, както и ръст на крайните националисти. Последните дни сложиха пръст в раната на континента - гостоприемство, мигранти, страх от ислямизация, политическа употреба на всички тревоги на населението.Депутатът от ГЕРБ Георги Марков заяви в \"Събуди се\", че Меркел си отива, но завлича всички със себе си. По негови думи през 2015 г. канцлерът на Германия каза \"Елате, ще се справим\", но тя не се справи.\"В рамките на 10 месеца тя трябваше да се справи с тежко убийство от афранистанец, убито малолетно момиче, отново от афганистанец, убийство на млад германец в Кемниц. Германците излязоха да протестират за първи път след 1989 г. След това последва отново убийство на момче и накрая стигаме до последния случай в Кьолн\", заяви Марков.Той беше категоричен, че \"Алтернатива за Германия\" вече е втора политическа сила. Според него тя е на път да стане първа в източния блок.\"Политическата реалност в Европа наподобява тази през 1989 г., съществува политическа криза на традиционните партии\", добави Марков.\"Тази година е знакова за българската политика. България даде четири много ясни послания за западноевропейския елит. Ние сме смирен народ, ГЕРБ е смирена политическа сила, направихме чудесно Европейско председателство. България даде ясно послание, че не приема джендър идеологията\", коментира още Марков.Депутатът от ГЕРБ заяви, че отмяната на смърното наказание е грешка. Според него то рано или късно ще бъде въведено в Европа.", "date": "2018.10.20", "title": "Георги Марков: Меркел си отива, но завлича всички със себе си"}
{"url": "https://www.novinite.bg/articles/166204/Za-namalyavane-na-trafika-Poveche-i-po-skapi-zoni-za-parkirane-v-Sofiya", "text": "\r\nТрафикът в София може да намалее с въвежданото на повече и по-скъпи платени зони за паркиране. Около това мнение се обединиха експерти, които взеха участие в кръгла маса на тема \"Възможности за решаване на проблема с паркирането и гариранено”, организирана от Съюза на архитектите в България в четвъртък вечерта, пише \"Монитор\".\r\n\r\nГлавният архитект на столицата Здравко Здравков обясни пред \"Монитор\", че в столицата 1000 души разполагат с 680 автомобила, което означава, че в града има 1 милион коли. Тези данни ни нареждат на челните места в Европа по брой автомобили на глава от населението, коментира арх. Здравков. Той обясни, че София е проектирана да побира много по-малко автомобили. Главният архитект е на мнение, че трябва да има механизъм, с който да се ограничава придобиването на лични автомобили, така че тази бройка да започне да пада.\r\nОтносно изграждането на допълнителни паркинги той обясни, че в София има места, където може да бъдат изградени, но инвеститорите ще имат нулев интерес, докато паркирането в града е безплатно. \"Нужно е да се намери бизнес формулата, по която освен паркинги, инвеститорите да имат интерес да изграждат и пространства около тях. Цената за паркирането в момента е много ниска, а в голяма част на града е безплатно. Ние никога няма да намерим частни инвеститори, ако продължаваме с политиката на евтиното паркиране”, категоричен е Здравков. По думите му намаляването на трафика минава и през създаването на повече пешеходни и велосипедни зони. За пример Здравков даде Копенхаген, където 45% от хората се предвижват с колела. В София са 1%. Приоритизирането на градския транспорт също е ключов елемент за намаляването на колите в града. Архитектът съобщи, че започват и обществените обсъждания за разширението на метрото - от \"Люлин\" ĸъм Оĸoлoвpъcтния път, oт Бизнec парка ĸъм лифта в \"Cимeoнoвo”, oт \"Чepви вpъx\" ĸъм \"Cтyдeнтcĸи гpад\", както и oт \"Цаpигpадcĸo шoce\" дo \"Арена Армеец”.\r\nОт своя страна председателят на Съюза на архитектите Георги Бакалов, че в борбата с трафика може да се включат и междублоковите пространства. По думите му може да бъдат дадени на концесия и да се изградят подземни гаражи върху, които да се изграждат кафета, зелени площадки и места за отдих.\r\n", "date": "2018.10.20", "title": "За намаляване на трафика: Повече и по-скъпи зони за паркиране в София"}
{"url": "https://www.novinite.bg/articles/166205/Udaljavat-remonta-na-Severnata-skorostna-tangenta", "text": "За поредно неудобство за шофьорите в София съобщи Нова тв. Ремонтът на Северната скоростна тангента ще приключи чак в четвъртък следващата седмица, вместо днес. Това потвърди регионалният министър Петя Аврамова.Причина за забавянето било по-бавното съхнене на фугите, които се поправят. Дефектите се отстраняват от възложителя за негова сметка, тъй като обектът все още е в гаранция. ", "date": "2018.10.20", "title": "Удължават ремонта на Северната скоростна тангента"}
{"url": "https://www.novinite.bg/articles/166207/Mashtabni-remonti-zapochvat-v-Plovdiv", "text": "В Пловдив започват мащабни ремонти, предаде Нова тв. Следващата година градът ще бъде Европейска столица на културата. Предстои изграждане на нови и събаряне на стари пътни връзки. Целта е натовареният трафик във втория по големина град у нас да се облекчи.Една от задачите пред градските власти е събарянето на емблематичния Бетонен мост. 40 години след изграждането му той е амортизиран. Съоръжението е опасно за преминаване. Вместо да го ремонтират, градските власти решиха да го съборят. След като това се случи, превозните средства от южната към централната част на града ще минават през нов подлез под гарата в града.\"Смятаме да направим обществено показване и разяснение на проекта, за да може пловдивчани да знаят какво да очакват на това пространство\", заяви кметът Иван Тотев.По-голяма част от пловдивчани са на мнение, че ремонтите, които предстоят, ще облекчат трафика в града. Те обаче са на противоречиви мнения относно събарянето на Бетонния мост. В момента се проектира нов мост над река Марица, предвижда се и изграждането на друг между районите \"Южен\" и \"Тракия\".\"Ще направим един вътрешен кръг на града, който да поема трафика, който Околовръстният път не може да поеме. Трябва да работим и за Околовръстен пръстен, който да е многолентов, а не във вида, в който е в момента\", добави още Тотев.Очаква се в новите пътни връзки да бъдат инвестирани 45 000 000 лв. европейски средства.", "date": "2018.10.20", "title": "Мащабни ремонти започват в Пловдив"}
{"url": "https://www.novinite.bg/articles/166214/Stotici-hilyadi-v-London-poiskaha-na-protest-nov-referendum-za-Brekzit", "text": "Масов протест срещу Брекзит се провежда в Лондон. Стотици хиляди излязоха на улицата в британската столица с призив за нов референдум по въпроса.Над половин милион души по данни на организаторите се събраха на Парк Лейн и се отправиха към парламента.Сред тях беше и кметът на Лондон Садик Хан, както и депутати от всички големи политически партии.Участниците в т.нар. \"Поход на бъдещето\" призоваха за втори референдум, на който да бъде взето окончателно решение дали кралството иска да напусне Евросъюза.Премиерът Тереза Мей вече изключи такава възможност. ", "date": "2018.10.20", "title": "Стотици хиляди в Лондон поискаха на протест нов референдум за Брекзит"}
{"url": "https://www.novinite.bg/articles/166194/72-poveche-prihodi-u-nas-ot-mejdunaroden-turizam", "text": "За периода януари-август 2018 г. приходите от международен туризъм в България възлизат на над 2,8 млрд. евро, като ръстът спрямо същия интервал на миналата година е 7,2%, сочи последната информация на БНБ.Новите данни потвърждават, че българският туризъм се развива с устойчив възходящ тренд и рекордните резултати през последните три години не са случайни. Те доказват ефективността на нашата политика съвместно с бизнеса и общините да предлагаме конкурентни услуги с високо качество, коментира министърът на туризма Николина Ангелкова.Високи са показателите и за лятото. През периода юни-август 2018 г. приходите от международен туризъм възлизат на малко над 2 млрд. евро, като увеличението спрямо същите месеци на 2017 г. е 5,8%, показват още данните на БНБ.Само за август 2018 г. тези постъпления надхвърлят 780 млн. евро, като ръстът спрямо август 2017 г. е 5%.", "date": "2018.10.20", "title": "7,2% повече приходи у нас от международен туризъм"}
{"url": "https://www.novinite.bg/articles/166192/Grajdanska-otgovornost-poskapva-trojno", "text": "Tройно поскъпване на „Гражданската отговорност” през 2019 г. е възможно, ако не се стесни кръгът на хората, които имат право да претендират за обезщетения за неимуществени вреди след катастрофа, това предупреждава в. Труд.Преди месеци съдът разшири кръга на тези хора до братя, сестри, баби и внуци на пострадалия.  Застрахователите дължат по дела в последните 5 години между 800 млн. и 1,3 млрд. лв. за неимуществени вреди, които трябва да се покрият от застраховката.  Средно изплатените обезщетения са 95 хил. лв. за убит на пътя.Според Светла Несторова, председател на Асоциацията на българските застрахователи, ако проблемът не бъде решен, „Гражданска отговорност” трябва да поскъпне тройно.  Председателят на бюджетната комисия Менда Стоянова заяви, че депутатите обмислят текстове, които да решат проблема между първо и второ четене на промените в Кодекса на застраховането.В сутрешния блок на bTV тя пък заяви следното: „В момента този данък е на практика имуществен, което позволява той да е по-нисък за по-старите автомобили, тъй като се отчита тяхното изхабяване. Това сега се коригира с коефициент, който оценява тяхната екологичност“. ", "date": "2018.10.20", "title": "\"Гражданска отговорност\" поскъпва тройно?"}
{"url": "https://www.novinite.bg/articles/166195/Kritichno-nisko-e-nivoto-na-reka-Dunav", "text": "Кораб на русенска компания заседна край Свищов, а екипажът е закотвен там от 24 септември. Причината за бедствената ситуация е критично ниското ниво на река Дунав и неправилна маневра на румънски плавателен съд.Технически е възможно да се стигне до кораба само с рибарска лодка. Само така могат да се доставят храна, вода и лекарства на екипажа. Приближаването на какъвто и да е плавателен съд до този кораб обаче е незаконно, тъй като все още не е преминал митническа проверка, разказва Нова телевизия.Няколко са критичните участъци в българската част на Дунав - край Попина, Вардим и Свищов. Нивото там пада до 13 см под условната кота нула. От „Морска администрация” препоръчват на капитаните да не надценяват възможностите си.За разлика от Горен Дунав, където почти всички кораби са спрели, в българо-румънския участък има корабоплаване, въпреки че някои от собствениците на кораби предпочитат да изчакат на стоянка покачването нивото на реката.", "date": "2018.10.20", "title": "Критично ниско е нивото на река Дунав"}
{"url": "https://www.novinite.bg/articles/166183/Vaucherite-za-hrana-nyama-da-se-oblagat-s-DDS", "text": "Ваучерите за храна да не се облагат с данък добавена стойност. Това са се договорили КТ \"Подкрепа\" и министърът на финансите, съобщиха от синдиката.На среща президентът на \"Подкрепа\" Димитър Манолов, министър Владислав Горанов и председателят на парламентарната комисия по бюджет и финанси Менда Стоянова с представители на Асоциацията на оператори на ваучери за храна е обсъдено и въвеждане на електронни ваучери, както и разширяване на обхвата на стоките и услугите.", "date": "2018.10.20", "title": "Ваучерите за храна няма да се облагат с ДДС"}
{"url": "https://www.novinite.bg/articles/166198/Shoforite-smenyat-letnite-gumi-sas-zimni-do-15-noemvri", "text": "Смяната на летни със зимни гуми трябва да бъде извършена преди 15 ноември, когато влиза задължението за каране с подходящи гуми. Специалистите напомнят, че собствениците на автомобили трябва да знаят - така се повишава безопасността и се намаляват катастрофите.\"Изработката на зимни гуми е направена от мека смес, която позволява да запази еластичност в изключително студено време и създава постоянно сцепление със студената настилка… скъсяват спирачния път и създават сцепление при зимни условия, в същото време създават контрол над превозното средство\", обясни пред БНТ Петя Иванова - продавач консултант.На пазара има вече и всесезонни гуми, които също отговарят на изискванията на закона, но специалистите препоръчват те да се използват не повече от две години. Зимните гумите могат да се познаят от пръв поглед по маркера, който е приет от всички производители:Ако карате с износени гуми от Пътна полиция имат право да спрат автомобила до отстраняване на нередностите и да Ви глобят:\"Глоба от 150, 50, 20 лева или временно спиране на моторното превозно средство не е начинът, по който да запазим нашия живот. Същевременно напомняме и забраната за управление и използване на автомобилни гуми, които са със шипове по пътищата от републиканската пътна мрежа\", заяви Ботьо Гиргинов - КАТ-Пътна полиция.От полицията могат да наложат глоби и за фарове и габарити, които не светят, както и за неработещи чистачки и липса на течност за измиване на стъклото.", "date": "2018.10.20", "title": "Шофьорите сменят летните гуми със зимни до 15 ноември"}
