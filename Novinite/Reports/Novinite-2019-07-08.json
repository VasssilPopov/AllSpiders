{"url": "https://www.novinite.bg/articles/177921/Garciya-veche-si-ima-nov-premier", "text": "Лидерът на партията Нова демокрация (НД) Кириакос Мицотакис положи клетва като гръцки премиер, предаде БГНЕС. Той беше придружен от семейството си на церемонията, която се проведе в президентството.В 14:30 ч. местно и българско време министър-председателят отиде в резиденция “Максим” за церемониалното предаване на мандата от Алексис Ципрас.По-късно през деня Мицотакис ще обяви членовете на своя кабинет, в който се очаква да влязат известни партийни служители, но и хора, които не са депутати.Според резултатите от изборите, НД получи 39,8% от гласовете, в сравнение с 31,5% за лявата партия СИРИЗА на Ципрас.След победата бившият гръцки премиер Алексис Ципрас позвъни на лидера на дясноцентристката партия “Нова демокрация” и го поздрави.Алексис Ципрас обяви предсрочни избори, след като управляващата лява партия СИРИЗА загуби от “Нова демокрация” в изборите за Европейски парламент миналия май.Кириакос Мицотакис, който е син на един от дългогодишните парламентаристи в страната и бивш премиер Константин Мицотакис, пое управлението на новите демократи преди три години.51-годишният възпитаник на Харвард и бивш консултант на McKinsey обеща да създаде повече работни места чрез растежа, чуждестранните инвестиции и намаляването на данъците, както и да отстрани пречките пред бизнеса.След изборите НД ще има 158 места от 300 в парламента на страната.Мицотакис заяви пред репортери, че новото правителство ще положи клетва във вторник, а първото заседание на кабинета ще се проведе в сряда.Новото правителство ще получи вот на доверие от парламента на 21 юли и ще бъде готово да заседава веднага след това, добави той.Очаква се дискусиите с европейските кредитори да започнат скоро, каза Мицотакис. ", "date": "2019.07.08", "title": "Гърция вече си има нов премиер"}
{"url": "https://www.novinite.bg/articles/177919/Rumen-Radev-vrachi-visshi-darjavni-otlichiya-na-iztaknati-balgari", "text": "Президентът Румен Радев връчи на церемония на „Дондуков“ 2 висши държавни отличия на четирима изтъкнати българи за техните високи професионални успехи, издигане авторитета на Република България и принос за нейното съвременно развитие.С орден „Стара планина“ първа степен бяха удостоени известният спортен деятел Христо Меранзов за заслугите му в областта на физическото възпитание и спорта и журналистът и мореплавател Дончо Папазов за принос в областта на спорта, науката и журналистиката.На церемонията проф. д-р Цекомир Воденичаров беше отличен с орден „Св. св. Кирил и Методий“ огърлие за заслугите му за развитието на медицинската наука и за утвърждаването на факултетите по обществено здраве в системата на висшето образование.С орден „За военна заслуга“ първа степен беше удостоен о. р. генерал-майор Александър Александров. Легендарният ни космонавт е отличен за развитието и укрепването на Въоръжените сили и за приноса му за националната сигурност на страната.Държавният глава отбеляза, че връчените висши държавни отличия са израз на признателността на обществото за всеотдайността, себеотрицанието и огромната съзидателна енергия на четиримата наградени. „Те доказаха по безспорен начин, че българинът може да постига успехи на световно ниво и то в различни области, предизвикващи човешките възможности на върховен предел - от покоряването на необятния космос до превземането на бурните океани, от подготовката на плеяда български спортисти с бляскави олимпийски победи до победата над болестите и смъртта с развитието на съвременна медицина“, посочи президентът.„Има нещо общо, което свързва всички тези успехи в на пръв поглед безкрайно различни сфери на човешката дейност, и това е непокорният български дух и всеотдайност, съчетан по удивителен начин с научен и творчески подход и несломима воля в името на успеха и прогреса“, отбеляза държавният глава.Христо Меранзов благодари от името на наградените за признанието на усилията им. „Ние четиримата, макар и в различни области, сме работили по една обща посока – това е човека, неговото физическо и интелектуално развитие. Всеки от нас в своята област има постигнати приноси и постижения в практиката, които са били забелязани“, посочи Меранзов. Той призова президента да направи необходимото за връщането на добрите традиции за приобщаване на децата и младежите в България към спорта. ", "date": "2019.07.08", "title": "Румен Радев връчи висши държавни отличия на изтъкнати българи"}
{"url": "https://www.novinite.bg/articles/177927/Samolet-kacna-avarijno-v-Moskva-nikoj-ne-e-postradal", "text": "Самолет \"Боинг 737\" на авиокомпания Utair се приземи аварийно на московското летище „Внуково”, съобщава БГНЕС, предаде Нова ТВ. След излитането си по маршрута Москва-Берлин се е задействал датчикът за неизправност в климатичната инсталация. Поради създадените технически причини командирът на полета е взел решение да върне самолета обратно. При аварийното кацане няма пострадали пътници. От авиокомпанията информират, че екипажът бързо е направил преценка на създалата се ситуация и е действал професионално.", "date": "2019.07.08", "title": "Самолет кацна аварийно в Москва, никой не е пострадал"}
{"url": "https://www.novinite.bg/articles/177911/Jan-Gislen-La-Fonta-Pred-infrastrukturata-v-Balgariya-ima-seriozni-predizvikatelstva-za-udaljavane-na-jizneniya-j-cikal", "text": " В SIXENSE Group ние разглеждаме инфраструктурата като жив актив, който трябва да се справи със заобикалящата го сложна околна среда и по-силни ограничения, като същевременно удовлетворява нарастващите цели и изисквания. В България, както и във всяка друга държава от Европейския съюз, съществуват стари инфраструктурни активи с техните специфични предизвикателства за запазване и удължаване на жизнения им цикъл, както и текущи проекти (нова инфраструктура) с различни такива (опазване на околната среда и дивата природа, устойчивост).Инфраструктурните активи не са вечни, особено без подходящо наблюдение и поддръжка, така че винаги има работа за вършене, без значение дали разглеждаме нови проекти или се отнасяме към съществуващи активи.България е един от регионалните шампиони по усвояване на средства, свързани с инфраструктурни проекти, отпуснати от Европейския съюз. Също така, когато осъществяваме такива проекти, очакваме и да благоприятстваме нашето „know-how“ в преодоляването на предизвикателствата пред инфраструктурните проекти.Има 2 категории инфраструктура: линейна и нелинейна. Под линейна инфраструктура разбираме транспортна инфраструктура: пътна и железопътна. За нелинейна инфраструктура ства въпрос когато имаме водни язовири, сгради, функционални съоръжения и т.н.И двете категории инфраструктури са изправени пред различни и сложни предизвикателства. За да оптимизираме управлението им, трябва да контролираме, диагностицираме и да извършваме цифровото моделиране, за да достигнем по-добър анализ и разбиране. Така че - да - има различни структури с различни предизвикателства.Това наистина зависи от случая. В Sixense Group използваме \"холистичен подход\", което означава, че наблюдаваме реалното състояние, инспектираме, като събираме различни данни (чрез Satellite InSAR, вземане на проби от материали), изчисляваме с помощта на нашата “голяма платформа от данни” “BEYOND” и оценяваме състоянието на старата инфраструктура, като предоставяме на нашите клиенти точното количество данни засягащи реалното състояние, след което предлагаме набор от решения.Най-вероятно да, с 500 милиарда евро, нивото на инфраструктурата на Централна и Източна Европа може да бъде увеличено, достигайки нивото на Западна Европа. Аз бих считал 2023 като много оптимистичен краен срок за такова развитие и ще предвидя малко повече време.   ", "date": "2019.07.08", "title": "Жан-Гислен Ла Фонта: Пред инфраструктурата в България има сериозни предизвикателства за удължаване на жизнения й цикъл"}
{"url": "https://www.novinite.bg/articles/177907/NOI-zapochva-izplashtaneto-na-pensiite-s-uvelichenieto-ot-dnes", "text": "Над 2 130 000 пенсионери ще получат увеличение с 5,7% на пенсиите си от 1 юли 2019 г., като изплащането започва от днес. Промяната е в изпълнение на предвиденото в Кодекса за социално осигуряване увеличение на всички пенсионни плащания, отпуснати с начална дата до 31 декември 2018 г.Увеличение със същия процент от 1 юли ще има и при пенсиите, приравнени на минималния размер за съответния вид пенсия, включително и за отпуснатите през 2019 г. Така, независимо от датата на отпускането, минималната пенсия за осигурителен стаж и възраст ще нарасне от 207,60 на 219,43 лв., а социалната пенсия за старост ще се увеличи от 125,58 на 132,74 лв. Нови ще са и минималните размери на останалите пенсии за трудова дейност, както и несвързани с трудова дейност, които се определят в процент от посочените минимални размери. За тези увеличения са заложени общо 277 милиона лева допълнителни разходи за пенсии спрямо Закона за бюджета на ДОО за миналата година.Вследствие на предвиденото повишаване на максималния размер на получаваните една или повече пенсии на 1200 лв. от 1 юли, около 43 000 пенсионери, чиито изплащани размери на пенсиите в момента са ограничени на 910 лв., ще започнат да получават техните действителни размери. Пенсиите на 26 000 пенсионери ще продължат да са ограничени на новия по-висок „таван“. В резултат на увеличението се очаква средният размер на пенсията на един пенсионер у нас през 2019 г. да достигне 386,27 лв.За новите размери на пенсиите няма да бъдат изпращани разпореждания на лицата. Те ще могат да се информират за тях чрез електронната „Справка за издадени пенсионни разпореждания по ЕГН и ПИК“ на интернет страницата на Националния осигурителен институт (НОИ) или като заявят безплатното получаване на екземпляр от разпореждането в съответното териториално поделение на института.Изплащането на пенсиите за месец юли 2019 г. от НОИ ще започне на 8 юли (понеделник) и ще приключи на 22 юли (понеделник). Изплащането на сумите чрез пощенските станции ще бъде извършено съобразно изготвен график, който ще бъде предварително обявен във всяка една от тях. Преводите на юлските пенсии по сметките на пенсионерите, които получават парите си по банков път, ще бъдат извършени на 8 юли 2019 г. ", "date": "2019.07.08", "title": "НОИ започва изплащането на пенсиите с увеличението от днес"}
{"url": "https://www.novinite.bg/articles/177910/Vetren-ostava-v-bedstveno-polojenie", "text": "Бедственото положение в град Ветрен ще остане в сила, докато Агенция „Пътна инфраструктура“ не предприеме действия по ремонтирането на  републиканския път, който минава през града, съобщава БНР. Пътната отсечка  беше разрушена от обилния дъжд в петък и тогава кметът на Септември Марин Рачев обяви бедствено положение. Преди четири години пътят беше направен без проект и разрешение от АПИ , като средствата бяха осигурени от Марин Рачев, в качеството му на  кандидат за кмет.От тогава пътят е незавършен, без положен втори асфалт и необходимата нивелация. Според кмета на Ветрен Радослав Лютаков от Пътната агенция не са реагирали на многократните искания за довършване на ремонта. От АПИ пък твърдят, че ремонтът е незаконен. Въпреки това, след обявеното бедствено положение не са поели ангажимент.Марин Рачев не беше открит за коментар. ", "date": "2019.07.08", "title": "Ветрен остава в бедствено положение"}
{"url": "https://www.novinite.bg/articles/177909/Borisov-obsadi-svetovnite-finansi-i-ikonomika-s-shefa-na-Bankata-za-mejdunarodni-razplashtaniya", "text": "„Министър-председателят Бойко Борисов разговаря с Агустин Карстенс, Генерален мениджър на Банката за международни разплащания (БМР). По време на срещата, на която присъства и Димитър Радев, управител на Българската народна банка (БНБ), бяха обсъдени актуални въпроси, свързани с глобалните икономически процеси, перспективите пред европейските икономики и международните финансови пазари.Генералният мениджър на Банката за международни разплащания (БМР) Агустин Карстенс е в София във връзка с отбелязването на 140-ата годишнина на БНБ.БМР, със седалище в Базел, Швейцария, е основана на 17 май 1930 г. и е най-старата международна финансова институция в света. Акционери в БМР са 60 централни банки, като БНБ е сред първите акционери в БМР от 1930 г.", "date": "2019.07.08", "title": "Борисов обсъди световните финанси и икономика с шефа на Банката за международни разплащания"}
{"url": "https://www.novinite.bg/articles/177916/Borisov-zaminava-za-Saraevo-za-sreshtata-na-PSYuIE", "text": "Министър-председателят Бойко Борисов ще участва в Срещата на върха на държавните и правителствените ръководители на страните-участнички в Процеса за сътрудничество в Югоизточна Европа (ПСЮИЕ). Форумът ще се проведе на 8 и 9 юли в Сараево, тъй като Босна и Херцеговина е настоящият ротационен председател на ПСЮИЕ.По време на Срещата на върха ще бъде обсъдено засилването на свързаността в областта на инфраструктурата, бизнеса, дигитализацията и връзките между младите хора, които са основните приоритети на председателството на Босна и Херцеговина на ПСЮИЕ.България е инициатор за създаването на Процеса за сътрудничество в Югоизточна Европа, като водещ политически формат за диалог в региона. Началото на инициативата е положено на Софийската среща на министрите на външните работи на страните от Югоизточна Европа (6-7 юли 1996 г.), която приема Софийската декларация за добросъседски отношения, стабилност, сигурност и сътрудничество на Балканите.Освен България, страни-участнички в ПСЮИЕ са Албания, Босна и Херцеговина, Гърция, Република Северна Македония, Молдова, Румъния, Словения, Сърбия, Турция, Хърватия и Черна гора.Председателството на ПСЮИЕ се поема на ротационен принцип за срок от една година от страните-участнички в процеса. А ежегодната Среща на върха на държавните и правителствени ръководители бележи финала на всяко ротационно председателство на Процеса.В рамките на форума в Сараево българският министър-председател Бойко Борисов ще проведе редица двустранни срещи: с председателстващия Председателството на Босна и Херцеговина Милорад Додик, с президента на Турция Реджеп Тайип Ердоган, с президента на Република Северна Македония Стево Пендаровски. ", "date": "2019.07.08", "title": "Борисов заминава за Сараево за срещата на ПСЮИЕ"}
{"url": "https://www.novinite.bg/articles/177915/Borisov-obsadi-svetovnite-finansi-i-ikonomika-s-shefa-na-Bankata-za-mejdunarodni-razplashtaniya", "text": "„Министър-председателят Бойко Борисов разговаря с Агустин Карстенс, Генерален мениджър на Банката за международни разплащания (БМР). По време на срещата, на която присъства и Димитър Радев, управител на Българската народна банка (БНБ), бяха обсъдени актуални въпроси, свързани с глобалните икономически процеси, перспективите пред европейските икономики и международните финансови пазари.Генералният мениджър на Банката за международни разплащания (БМР) Агустин Карстенс е в София във връзка с отбелязването на 140-ата годишнина на БНБ.БМР, със седалище в Базел, Швейцария, е основана на 17 май 1930 г. и е най-старата международна финансова институция в света. Акционери в БМР са 60 централни банки, като БНБ е сред първите акционери в БМР от 1930 г.", "date": "2019.07.08", "title": "Борисов обсъди световните финанси и икономика с шефа на Банката за международни разплащания"}
{"url": "https://www.novinite.bg/articles/177929/Prezidentat-s-pozdrav-do-Putin-po-sluchaj-140-godini-diplomaticheski-otnosheniya-mejdu-Balgariya-i-Rusiya", "text": "„Приемете моите искрени поздравления и най-добри пожелания по случай 140-ата годишнина на дипломатическите отношения между България и Русия, установени на 7 юли 1879 г. след Освобождението на България от османско иго и възстановяване на българската държавност.“ Това се казва в писмо на държавния глава Румен Радев до неговия руски колега президента Владимир Путин по случай отбелязването на 140 години от установяването на дипломатически отношения между България и Русия.Държавният глава подчертава, че българският народ не забравя решаващата роля на Русия за освобождението на България, в резултат на Руско-турската война от 1877–1878 г. и почита паметта на загиналите в нея руски воини. „Бих желал да отбележа, че отношенията между нашите народи се базират на дълбоки исторически, културни и духовни връзки, имащи своите корени в много по-далечната история“, заявява президентът. В писмото си Румен Радев отбелязва, че 140-годишната нова и най-нова история на двустранните отношения се е развивала невинаги еднозначно, но и в най-сложните периоди отношенията между България и Русия винаги са били в центъра на общественото и политическо внимание и интерес. Нещо повече, те винаги са носили емоционалния заряд и чувствителност, характерни за държавите с дългогодишни исторически традиции в своите контакти.„Това ни дава основание да констатираме, че имаме необходимата солидна основа, за да продължим да развиваме равнопоставен и взаимноизгоден диалог“, подчертава българският президент. В писмото си държавният глава изразява увереност и че с общи усилия и добронамерен подход могат да бъдат реализирани набелязаните перспективи в двустранния диалог, както и сътрудничеството при намирането на решения на актуалните предизвикателства в регионален и международен план. ", "date": "2019.07.08", "title": "Президентът с поздрав до Путин по случай 140 години дипломатически отношения между България и Русия"}
{"url": "https://www.novinite.bg/articles/177931/MVnR-oficialno-predupredi-srabskiya-poslanik-za-obidnite-dumi-na-Dachich", "text": "По разпореждане на вицепремиера и министър на външните работи Екатерина Захариева посланикът на Република Сърбия у нас Владимир Чургус бе извикан днес в Министерството на външните работи. Поводът бе изказване на министъра на външните работи на Република Сърбия Ивица Дачич от 6 юли 2019 г., в което той прави коментар на отговор, даден от българския министър-председател Бойко Борисов на пресконференция в Познан.Пред посланик Чургус беше изразена позицията, че изказването на министър Дачич е неприемливо и не отговаря на очакванията на българската страна за поддържане на приятелски и добросъседски отношения. Бе подчертано, че на срещата в Познан българският премиер говори като европейски политик и коментарът на външен министър на страна извън Съюза в този случай е неуместен, предаде БГНЕС.Бе изтъкната и ролята на България за европейската интеграция на Западните Балкани и в частност на Република Сърбия, успехите на българското председателство на Съвета на ЕС, което успя да върне този ключов за региона въпрос в европейския дневен ред.На срещата бе повдигнат въпросът и за последвало изявление на сръбския външен министър Ивица Дачич за информационна агенция „Танюг“, което също се оценява като неприемливо от българската страна. В тази връзка настоятелно бе изразено очакване подобни изказвания да не се повтарят в бъдеще.Посланик Чургус благодари за подкрепата, която България оказва за европейския път на Република Сърбия, и подчерта връзките между двата народа, като обърна внимание на емоционалния характер на изявленията. Всички имаме интерес от добри отношения със съседите и стабилност в региона, подчерта той. ", "date": "2019.07.08", "title": "МВнР официално предупреди сръбския посланик за обидните думи на Дачич"}
{"url": "https://www.novinite.bg/articles/177914/Zayavleniyata-za-polzvane-na-lichna-pomosht-se-podavat-v-obshtinata-po-nastoyasht-adres", "text": "Наредбата за включване в механизма лична помощ влезе в сила след обнародването й в Държавен вестник на 5 юли. Нормативният акт е разработен в изпълнение на чл. 17 от Закона за личната помощ. С наредбата се урежда редът за предварителен контрол, текущ контрол върху изпълнението по предоставянето на механизма лична помощ и последващи оценки на изпълнението. Регламентира се и сключването, изменението и прекратяването на споразумението за предоставяне и ползване на лична помощ между ползвателя, асистента и доставчика на лична помощ, както и изпълнение на трудовите правоотношения при спазване на изискванията на трудовото законодателство.Човек с увреждане, на когото е изготвена индивидуална оценка на потребностите и е издадено направление с определен брой часове за лична помощ, може да заяви предоставянето на механизма лична помощ. Заявлението (по образец) се подава лично или чрез упълномощено от него лице до кмета на общината по настоящ адрес. В заявлението човекът с увреждане декларира, че няма да получава друга подкрепа за задоволяване на същите потребности за периода, през който ще му бъде осигурена лична помощ. Човекът с увреждане може да избере асистент, който да го обслужва. В случай, че той не е направил това, общината, която е доставчик на лична помощ, може да предложи асистент.Към заявлението се прилагат направлението с определения брой часове лична помощ и документ за самоличност на човека с увреждане (за справка) или на неговия законен представител (за справка).До 31 декември 2020 г. право за включване в механизма за лична помощ имат:1. хората с право на чужда помощ с определени 90 и над 90 на сто вид и степен на увреждане или степен на трайно намалена работоспособност;2. децата с право на чужда помощ с определени 50 и над 50 на сто вид и степен на увреждане или степен на трайно намалена работоспособност;3. децата без право на чужда помощ с определени 90 и над 90 на сто вид и степен на увреждане или степен на трайно намалена работоспособност.Когато ползвател на лична помощ е дете с увреждания с 90 и над 90% степен на увреждане, се дава съгласие до 380 лв. от месечната помощ от 930 лв., която то получава по Закона за семейни помощи за деца, да се превежда от Агенцията за социално подпомагане на кмета на съответната община, която съгласно закона е доставчик на лична помощ. Конкретната сума се изчислява на база на определения брой часове лична помощ, умножена по часовата ставка за положения труд от асистентите. Превеждането на средствата става след определяне на асистент на детето и сключването на трудов договор с него.В случай, че ползвател на лична помощ е пълнолетен човек с увреждане с 90 и над 90% степен на увреждане и с право на добавка за чужда помощ, заявителят за ползване на лична помощ трябва да даде съгласие същата добавка, която е в размер на 75% от социалната пенсия за старост, да се превежда от Националния осигурителен институт на Агенцията за социално подпомагане (АСП). Въз основа на това съгласие АСП ще превежда получените средства на кмета на общината, която ще е доставчик на лична помощ.Реалното предоставяне на лична помощ за хората с увреждания ще започне от септември 2019 г. Заявления за изготвяне на индивидуална оценка на потребностите и за включване в механизма лична помощ могат да се подават и след тази дата.", "date": "2019.07.08", "title": "Заявленията за ползване на лична помощ се подават в общината по настоящ адрес"}
{"url": "https://www.novinite.bg/articles/177908/51-jivotni-v-5-sela-sa-zasegnati-ot-afrikanskata-chuma-po-svinete", "text": "Пет села са засегнатите от огнища на африканската чума по домашните свине. Заразените животни са 51. Това е едно от най-значимите заболявания, което може да донесе значителни щети на България, заяви заместник-министърът на земеделието доц. д-р Янко Иванов в студиото на БНТ1.В Североизточна България има 600 000 индустриално отглеждани прасета. Сега е летен сезон, има активна туристическа и селскостопанска дейност и рискът многократно се увеличава, коментира доц. Иванов.Той увери, че обезщетение по закон ще получат само тези, които са регистрирани по надлежния ред. Обсъжда се как да бъдат подпомогнати все пак финансово хората, претърпели загуби. Ще намерим начин да ги компенсираме, но може би не всички, каза заместник-министърът и уточни, че тези, които са действали безразсъдно, няма да бъдат компенсирани, каза още заместник-министърът.Днес предстои съвещание с областните управители от Северна България и всички, които имат отношение по въпроса.", "date": "2019.07.08", "title": "51 животни в 5 села са засегнати от африканската чума по свинете"}
{"url": "https://www.novinite.bg/articles/177906/Dneven-horoskop-za-ponedelnik", "text": "Днес са възможни непредвидени развития в делата ви, породени от чужди грешки. Не бъдете прекалено критични към началниците, за да не последват нежелани събития. Любопитството ви ще надделее в една ситуация и това може да ви изиграе лоша шега.Днес ще бъдете изнервени до краен предел. По отношение на интимната си връзка може да изпитвате съмнения или други, тревожещи ви мисли. За да си спестите недоразуменията, говорете открито и споделете вълненията с партньора ви.Денят започва по обичаен начин, имате доста задачи, но се справяте с тях с размах. Това ще направи впечатление на хората около вас и трудът ви ще бъде оценен. Вечерта ще бъде доста по-емоционална и то в добър аспект.Представителите на останалите зодии могат да намерят дневния си хороскоп ", "date": "2019.07.08", "title": "Дневен хороскоп за понеделник"}
{"url": "https://www.novinite.bg/articles/177918/Sadat-zapovyada-stolichnite-kvartalni-ulici-da-se-miyat-na-dve-sedmici", "text": "Столичната община да мие машинно два пъти в месеца вътрешнокварталните и улиците от обществено значение. Това разпореди Софийският градски съд по делото за чистотата на въздуха в София, съобщи БНР.В двуседмичен срок Общината трябва да представи и план за изграждане на велоалеи от крайните квартали до централната градска част. Съдът разпореди на сайта на Общината, на таблата по спирките и в градския транспорт ежедневно да има информация за концентрацията на фини прахови частици.Димо Господинов от неправителствената организация „Група за чист въздух“ заяви: „Доволни сме, че въобще има постановяване на такива привременни мерки, защото действително има замърсяване и то от различен характер през лятото и през зимата. Съдът използва това, което знае, за да назначи тези привременни мерки, което смятам, че е една малка победа за нашия колектив“.Делото бе отложено до ноември, за да се намери експерт, който да направи екологичен анализ на въздуха на София. Запитване за такъв бе изпратено на БАН.", "date": "2019.07.08", "title": "Съдът заповяда столичните квартални улици да се мият на две седмици"}
{"url": "https://www.novinite.bg/articles/177928/Akciya-na-prokuraturata-i-MVR-v-Sevlievo", "text": "Масирана полицейска акция се проведе днес в Севлиево. Части на града бяха блокирани от спецполицаи и жандармерия, съобщава Нова ТВ.Става дума за съвместно мероприятие на прокуратурата и МВР. По първоначална информация на телевизията е арестуван шефът на митническото бюро в града. ", "date": "2019.07.08", "title": "Акция на прокуратурата и МВР в Севлиево"}
{"url": "https://www.novinite.bg/articles/177904/Nova-demokraciya-s-palno-mnozinstvo-v-noviya-gracki-parlament-Micotakis-se-zakleva-oshte-dnes", "text": "“Нова демокрация” на Кирякос Мицотакис спечели предсрочните парламентарни избори в Гърция. Тя ще управлява страната с пълно мнозинство от 159 депутати в 300-местния парламент, предаде БГНЕС. Поражението на СИРИЗА на премиера Алексис Ципрас се дължи на болезнените икономически реформи, които той проведе, за да извади Гърция от тежката икономическа криза, в която се намира от 2008 г.“Държавата гордо вдига главата си отново”, каза Мицотакис по телевизията, като по-рано резултатите показаха, че партията му „Нова демокрация“ е победила убедително лявата партия СИРИЗА на досегашния премиер Алексис Ципрас. „Ще бъда премиер на всички гърци”, заяви още Мицотакис.Днес в ранния следобед той ще положи клетва като новоизбран премиер на Гърция.“Гражданите взеха решение и ние напълно зачитаме решението на народа”, каза на свой ред Ципрас.„Ние се борехме и постигнахме много и сега, се с високо вдигната глава приемаме решението на хората. С вдигната глава, защото знаем, че Гърция, която сега предаваме на новото правителство, няма нищо общо с това, което беше Гърция, когато поехме управлението”, каза Ципрас.Гръцкият премиер, който напуска поста си, е поздравил с победата Кирякос Мицотакис и ще го приеме в резиденцията си, за да му предаде поста.Алексис Ципрас подчерта, че партията му ще бъде отговорна и динамична опозиция, и че в последните четири години са взели трудни решения и са платили висока политическа цена, която все още плащат. Ципрас призова „Нова демокрация” да управлява без реваншизъм.Според последните данни опозиционната консервативна партия „Нова демокрация” печели 40% от гласовете и получава 159 места в 300-местния парламент. Това й гарантира сформирането на самостоятелен кабинет.Управляващата коалиция на радикалната левица СИРИЗА получава 31.32% от гласовете и 85 места, движението за промяна KINAL – 8.26% и 23 места, Комунистическата партия на Гърция – 5.3% и 14 места, крайно дясното движение “Гръцко решение” на Кирякос Велопулос – 3.77% и 10 места, движението на бившия министър на финансите Янис Варуфакис MERA25 – 3.37% и девет места.Крайно дясната партия “Златна зора” не влиза в гръцкия парламент. Тя спечели 2.9% и не преминава изискуемата от закона трипроцентна бариера. ", "date": "2019.07.08", "title": "„Нова демокрация“ с пълно мнозинство в новия гръцки парламент, Мицотакис се заклева още днес"}
{"url": "https://www.novinite.bg/articles/177905/Tramp-s-kritiki-kam-britanskiya-poslanik-v-SASht", "text": "Британският посланик в САЩ Ким Дарък служи лошо на Обединеното кралство. Това заяви американският президент Доналд Тръмп по повод на обвиненията в некомпетентност, които му отправи британският дипломат, предаде БГНЕС.Си Ен Ен съобщи по-рано, че британският посланик Ким Дарък в дипломатическите грами, изпратени в Лондон, е нарекъл американския президент Доналд Тръмп “неумел” и “некомпетентен”. Британският посланик е информирал британското правителство, че кариерата на стопанина на Белия дом “може да приключи срамно”.“Посланикът не е работил в полза на Обединеното кралство”, заяви Тръмп пред репортери. “Ние не сме големи почитатели на този човек”, каза още президентът на САЩ.Първоначално информация за изтичането на съобщения от британския посланик е публикувана от вестник „Дейли мейл”, който цитира откъси от грамите на Дарък. Според публикация в британския вестник, в едно от съобщенията си Дарък заявява, че не вярва администрацията на Тръмп да стане “по-малко неработеща, по-малко непредсказуема, по-малко разделена между фракциите, както и по-малко дипломатична и тромава“. ", "date": "2019.07.08", "title": "Тръмп с критики към британския посланик в САЩ"}
{"url": "https://www.novinite.bg/articles/177930/ES-iska-edinna-kandidatura-za-nov-shef-na-MVF", "text": "Европейският съюз иска да има съгласуван европейски кандидат, който да замени Кристин Лагард начело на Международния валутен фонд, заяви в понеделник пред Ройтерс високопоставен представител на ЕС, предаде БНР.МВФ ще трябва да заемни г-жа Лагард, след като през миналата седмица тя беше номинирана за следващ президент на Европейската централна банка, като нейният мандат ще започне през ноември след  край на мандата на настоящия управител на ЕЦБ Марио Драги.\"Сред европейските държави има силно желание да бъде одобрен единен кандидат\", заяви официалният представител при условие за анонимност преди среща на финансовите министри от еврозоната в понеделник (Еврогрупата), на която вероятно ще бъде обсъден неофициално този въпрос.Източникът на Ройтерс посочи, че президентът на Еврогрупата Марио Сентено е сред онези, които работят по този въпрос, заедно с Финландия, която понастоящем е ротационен председател на Европейския съюз.Друг неназован официален представител заяви, че някои държави от ЕС искат кандидат от страна-членка на съюза - опция, която би могла да изключи възможни британски кандидати за поста, тъй като Великобритания трябва да напусне ЕС в края на октомври.В редица медийни публикации управителят на Английската централна банка Марк Карни се споменава доста често като един от възможните кандидати за следващ шеф на МВФ.Въпреки че е роден и израснал в Канада, Марк Карни, който също така беше преди време и управител на Канадската централна банка, притежава британски и ирландски паспорти в допълнение към канадското му гражданство.Въпросът обаче не е включен в официалния дневен ред на срещата на Еврогрупата в понеделник, тъй като самият МВФ все още не е открил процедурата за нов управляващ директор. ", "date": "2019.07.08", "title": "ЕС иска единна кандидатура за нов шеф на МВФ"}
{"url": "https://www.novinite.bg/articles/177920/Trima-izbyagaha-ot-Vrachanskiya-zatvor-hvanaha-gi-v-Byala-Slatina", "text": "Полицията задържа трима бегълци от затворническото общежитие във Враца. В 7 часа тази сутрин е получен сигнал в полицията, че трима младежи - един на 15 и двама 17-годишни, са избягали от общежитието на Врачанския затвор. Веднага след сигнала е създадена организация за издирването и задържането им. В операцията са участвали сили на ОДМВР-Враца, ГД \"Национална полиция\" и жандармерия, своевременно е уведомена и Гранична полиция.Тримата са задържани около 15 часа, докато се придвижвали пеша в района на Бяла Слатина. Те са предадени на служители на Министерството на правосъдието. ", "date": "2019.07.08", "title": "Трима избягаха от Врачанския затвор, хванаха ги в Бяла Слатина"}
{"url": "https://www.novinite.bg/articles/177912/Segashen-i-bivsh-shef-na-Voennoto-razuznavane-shte-otgovaryat-za-dlajnostni-prestapleniya", "text": "Военноокръжна прокуратура – София ръководи досъдебно производство за престъпления по служба, извършени от висши офицери в Служба „Военна информация“ /СВИ/ в Министерство на отбраната. Разследването е стартирало след извършена проверка от ДАНС и сигнали, изпратени от ръководството на ДАНС до главния прокурор.Събрани са доказателства за това, че в периода 01.04.2016 г. – 01.05.2019 г. са били издадени 504 разрешения за достъп до информация, класифицирана като държавна тайна с ниво на класификация „Секретно“ и „Строго секретно“ в нарушение на Закона за защита на класифицираната информация.Разрешенията за достъп до класифицирана информация с ниво „Секретно“ и „Строго секретно“ били издадени от служител по сигурността на информацията в Служба „Военна информация“-МО, а не от компетентния орган – ръководителя на тази служба. Това е довело до нерегламентиран достъп до секретна информация, тъй като достъп е бил предоставен на  504 лица в нарушение на разпоредбите на закона.Същите разрешения, издадени от некомпетентен орган, са довели до издаване на сертификати за достъп до класифицирана информация /КИ/ на НАТО и ЕС от ДКСИ.Тези факти са отразени в сигналите на ДАНС, станали причина за образуване на досъдебното производство.В периода 01.04.2016 г. – 21.05.2018 г. Директор на Служба „Военна информация“ е бил о.р. бригаден генерал С.Д., а в периода 22.05.2018 г. – 01.05.2019 г. директор на службата е бригаден генерал П. А.И двамата директори на службата за сигурност - С.Д. и П.А. не са изпълнили задълженията си по служба, регламентирани в чл. 24 ал.1 от Закона за военното разузнаване по ръководство, организиране и контролиране на дейностите по защита на класифицираната информация и допуснали служителите по сигурността на информацията в СВИ да издават разрешения за достъп за нива на класификация, които нямали право да издават, тъй като е изключително правомощие на директора на Служба „Военна информация“ – МО.На 30.05.2019 г. под ръководството на ВОП –София бившият директор на СВИ С.Д. и настоящият директор на службата П.А. са привлечени като обвиняеми за извършени престъпления по служба - чл. 387 ал.1 от Наказателния кодекс и са им взети мерки за неотклонение „Подписка“.На 31.05.2019 г. ВОП - София е сигнализирала министъра на отбраната за  това, че в качеството на обвиняем е привлечен настоящият директор на СВИ- П.А., с предложение за временно ограничаване на достъпа до КИ и отнемане на издаденото му разрешение за достъп, както и предприемане на действия за контрол и гарантиране спазването на ЗЗКИ в СВИ-МО.От СВИ са изискани множество документи, включително и издадените незаконосъобразно разрешения за достъп до класифицирана информация в оригинал, извършени са разпити на 25 свидетели, назначена е техническа експертиза.В хода на разследването се събират доказателства и за извършени злоупотреби с финансови средства и нарушения на Закона за обществените поръчки в Служба „Военна информация“ - МО. Информация за това се съдържа отново в сигнали на ДАНС, оправени до прокуратурата.ВОП-София е възложила на АДФИ извършване на финансова инспекция, резултатите от която се очакват. ", "date": "2019.07.08", "title": "Сегашен и бивш шеф на Военното разузнаване ще отговарят за длъжностни престъпления"}
{"url": "https://www.novinite.bg/articles/177925/OON-se-stresna-ot-usloviyata-v-bejanskite-centrove-v-SASht", "text": "Ръководителката на ООН по правата на човека заяви, че е \"дълбоко шокирана\" от условията, при които мигрантите и бежанците се държат в центровете за задържане в САЩ. Информацията идва след съобщения за тежка пренаселеност и клетки, в които се разпространяват болести, предаде БНТ.\"Като педиатър, но и като майка и бивш държавен глава, аз съм дълбоко шокирана, че децата са принудени да спят на пода в пренаселени съоръжения, без достъп до подходящо здравеопазване или храна, при лоши санитарни условия\", каза Мишел Бачелет, върховен комисар на ООН по правата на човека.", "date": "2019.07.08", "title": "ООН се стресна от условията в бежанските центрове в САЩ"}
{"url": "https://www.novinite.bg/articles/177917/Vuchich-Shtyahme-da-sme-se-razbrali-s-albancite-ako-nyakoi-hora-ni-byaha-ostavili-na-mira", "text": "Сръбският президент Александър Вучич подчерта днес за агенция Танюг, че въпросът за Косово и Метохия трябва да бъде решен от сърби и албанци и че вероятно вече би могло да има договор, „ако бяха оставени на мира от някои хора“, предаде БГНЕС.Вучич коментира изявлението на бившия шеф на ЦРУ на Балканите Стивън Майер, който заяви в сутрешна програма на РТС, че сърбите и албанците трябва да се споразумеят както си знаят, като заяви, че го подкрепя.Инвестиционният цикъл от 10 милиарда евро трябва да гарантира, че Сърбия е страната с най-висок растеж в региона, заяви сръбският президент и обяви, че два милиарда ще бъдат отпуснати само за млади хора. “Инвестиционният план е най-важен и затова бих бил много горд преди края на мандата, ако успее. Искаме да гарантираме, че не само сме с най-висок ръст в тази част на Европа, но и с най-значителен ръст”, заяви Вучич за РТС.Президентът повтори, че ще се “оттегли” преди опозицията дори да се приближи до него, като отбеляза, че такова нещо не може да се случи и за 10 години. Запитан за вчерашното изявление, че ще се пенсионира преди опозицията изобщо да се приближи до него и кога ще се случи това, Вучич отговори: “Това би означавало, че ще върша тази работа още 10 години, щом за 10 години няма да ме стигне, но нямам това предвид, ще бъде много по-рано”.По време на посещението на френския президент Еманюел Макрон в Сърбия следващата седмица ще бъдат подписани около 20 различни споразумения, каза сръбският президент Александър Вучич, като добави, че ще обсъди с френския лидер икономическото, политическото сътрудничество и европейския път на Сърбия, както и Косово. “Моят екип, в сътрудничество с неговия екип, вече обменя информация, опитваме се да видим как и по какъв начин можем да решим нещата в бъдеще”, каза Вучич.Сръбският президент каза след победата на Новата демокрация на Кириакос Мицотакис над СИРИЗА на Алексис Кипър в парламентарните избори: „Гърция е истинска приятелска страна, имахме коректно сътрудничество с Ципрас и вярвам, че сътрудничеството с Мицотакис може да бъде още по-добро. “Говорих с Мицотакис снощи, говорихме дълго време, поздравих го за победата, имах добро сътрудничество с Ципрас и вярвам, че с Мицотакис можем да имаме още по-добро. Това е наистина приятелска страна за сърбите и аз вярвам, че те ще имат нейната подкрепа и в предстоящия период”, заяви Вучич пред РТС. ", "date": "2019.07.08", "title": "Вучич: Щяхме да сме се разбрали с албанците, ако „някои хора“ ни бяха оставили на мира"}
{"url": "https://www.novinite.bg/articles/177902/Zahlajdane-sled-obyad-shte-ima-i-prevalyavaniya", "text": "Днес, с предимно умерен северозападен вятър, през страната преминава студен атмосферен фронт и с него въздушната маса ще се лабилизира. Главно около и след обяд ще се развива купеста и купесто-дъждовна облачност и на места ще превали и прегърми. В Южна България температурите ще са все още високи – до 35-36 градуса, докато в Северна – ще се понижат и ще бъдат 28-32, сочи прогнозата на НИМХ.Атмосферното налягане е по-ниско от средното за юли, но през деня слабо ще се повиши.Над планините около и след обяд ще се развива купеста и купесто-дъждовна облачност и на места ще превали и прегъми. Ще духа силен северозападен вятър. Максималната температура на височина 1200 метра ще бъде около 24 градуса, на 2000 метра – около 16.Над Черноморието ще има временни увеличения на облачността и на места ще превали и прегърми. Вятърът ще е от запад-северозапад и ще е предимно умерен. Максимални температури на въздуха: от 27-28 градуса на север, до 32-33 на юг. Температурата на морската вода е 26-28 градуса. Вълнението на морето ще бъде 2 бала. ", "date": "2019.07.08", "title": "Захлаждане, след обяд ще има и превалявания"}
{"url": "https://www.novinite.bg/articles/177922/Policiyata-zapochva-da-sledi-za-kupuvane-na-machove-i-natisk-varhu-sadii", "text": "Под ключовата дума „феърплей“ се проведе среща в Министерски съвет –дни преди началото на новото футболно първенство. Премиерът Бойко Борисов събра на една маса президентът на БФС Борислав Михайлов, вътрешният министър Младен Маринов, главният прокурор Сотир Цацаров и неговият заместник Иван Гешев, собствениците на водещите клубове у нас, сред които на ЦСКА и Лудогорец – Гриша Ганчев и Кирил Домусчиев, предаде БГНЕС.Президентът на БФС Борислав Михайлов благодари на Борисов за тази среща, защото по негови спомени последната такава е била през 2003 година в столичен хотел. На срещата всички са си дали обещание, че ще се осигури максималното спокойствие на съдиите, за да може да си вършат работата без напрежение.„Големите клубове си стиснаха ръцете, което се случва много рядко“ и допълни, че, ако някой съдия има данни, че е притискан и заплашван да се обърне към МВР или Прокуратурата.„Присъствах на тази среща, защото съм пряко заинтересован какъв ще общественият ред и как ще се държат агитките“, обясни вътрешният министър Младен Маринов, който отказа пред медиите да назове какви мерки е споделил пред премиера.„Нашият фокус ще е да не се допуска купуване на мачове и натиск върху съдии“, разкри вътрешният министър и същевременно отказа да назове дали МВР има данни за заплашвани или бити рефери. „Познавате ме, говоря само с факти, когато е отчетено от Прокуратурата“, добави той.Маринов отказа да назове дали са говорили на срещата за уговорени мачове. Обясни, че премиерът единствено е поискал да се начертае план, който да пресича тази практика.Новото футболно първенство започва на 12 юли с мача Ботев Враца – Берое. ", "date": "2019.07.08", "title": "Полицията започва да следи за купуване на мачове и натиск върху съдии"}
{"url": "https://www.novinite.bg/articles/177926/Izbori-3-v-1-predlaga-prezidentat-na-Albaniya", "text": "Албанският президент Илир Мета предлага местни, парламентарни и президентски избори на 13 октомври. Според него по този начин страната ще излезе от тежката политическа криза, в която тя се намира от няколко месеца.В изявление за медиите Мета заявява, че постановлението за отлагане на изборите на 30 юни 2019 г., като ден за избор на органи на местно управление, не е оспорено от която и да е политическа сила или друга неполитическа организация пред който и да било съд в Република Албания, включително Изборната колегия (Избирателния съд).Държавният глава още веднъж изтъкна факта, че регламентът от 10 юни 2019 г. е в сила и задължителен за изпълнението на всички, като подчерта, че местните избори в страната ще се проведат на 13 октомври.За държавния глава всички избирателни дейности, организирани и проведени от Централната избирателна комисия на 30 юни 2019 г., са процес на гласуване напълно незаконен, неконституционен, който не създава правни последици.Отбелязвайки трудната криза, в която се намира страната, президентът Мета призова всички участници да се присъединят към неговото предложение - на 13 октомври освен за местна власт, \"албанските граждани да гласуват за албанския парламент и за президента на републиката\".„Време е за възстановяване на суверенитета на всички граждани на Албания“, каза Мета.   ", "date": "2019.07.08", "title": "Избори 3 в 1 предлага президентът на Албания"}
{"url": "https://www.novinite.bg/articles/177924/Erdogan-gotov-da-izgladi-otnosheniyata-s-noviya-gracki-premier", "text": "Подготовката на руските ракетни системи С-400 за изпращането им в Турция продължава, заяви турският президент Реджеп Ердоган на летище „Ататюрк“ в Истанбул преди да отпътува за среща на Процеса за сътрудничество в Югоизточна Европа в Сараево, съобщи БНР.Вниманието на медиите обаче привлече фактът, че Ердоган, който досега многократно заявяваше, че руските ПВО-системи ще пристигнат в Турция в средата на юли, този път не назова точна дата. Той обаче уточни, че ракетните комплекси ще бъдат доставени с доставка по въздух.Мирът, стабилността и просперитетът на Балканите са изключително важни за Турция, уточни турският лидер. Той добави, че вчера е поздравил по телефона лидера на партията Нова демокрация Кириакос Мицотакис по случай победата му в предсрочните парламентарни избори в Гърция. Турският държавен глава изрази желание за продължаване на „новия период“ в отношенията с Атина и разрешаване на противоречията в Егейско и Средиземно море.Ердоган обаче беше категоричен, че никой не може да попречи на турските действия в Източното Средиземноморие, въпреки „обезпокоени гласове“ „отляво или отдясно“.Турските сондажни кораби в момента продължават действията си според пътната си карта, допълни турският президент. По-рано Турция изпрати втори сондажен кораб – „Явуз“ – към района, в който морето е оспорвано между Анкара и Никозия.По време на срещата на Процеса за сътрудничество в Югоизточна Европа в босненската столица турският държавен глава ще проведе и двустранна среща с българския премиер Бойко Борисов.", "date": "2019.07.08", "title": "Ердоган готов да изглади отношенията с новия гръцки премиер"}
{"url": "https://www.novinite.bg/articles/177913/Vtorata-po-golemina-banka-v-sveta-obmislya-vlizane-v-Balgariya", "text": "Втората по големина на капитала банка в света - China Construction Bank, обмисля навлизане в България. Това заяви председателят на Българската търговско-промишлена палата Цветан Симеонов първо в ефира на Bloomberg TV Bulgaria. По думите му, представилите на China Construction Bank Corporation има активи за 3,3 трлн. долара и годишна печалба от 37 млрд. долара, са посетили България заедно с изпълнителния заместник-председател на банката и доста сериозен екип и представителя им в Люксембург.„Те разглеждат много сериозно темата за свое присъствие в България и формата му. За голямо съжаление държавните институции не проявиха интерес, но ние ще направим необходимото информацията, която събрахме, да достигне до тях и при една следващата визита да могат да бъдат договорени с по-големи подробности и то с институциите, от които зависи осъществяването на това намерение“, заяви Симеонов пред водещия Христо Николов.Миналата седмица от съобщение на президентството стана ясно, че държавният глава Румен Радев е поканил китайска банка да открие представителство у нас, но без да се съобщава коя точно банка.China Construction Bank Corporation е една от водещите търговски банки в континентален Китай и започва дейността си през октомври 1954 г. като Китайска строителна банка. Тя е листната на фондовата борса в Хонконг от октомври 2005 г. и на Шанхайската фондова борса от септември 2007 г. В края на 2018 г. пазарната капитализация на банката достига 207,179 млрд. долара, което я поставя на пето място сред банките в света. С 14 977 клона и 345 971 служители тя предоставя цялостни финансови услуги, включително лично банкиране, корпоративно банкиране, управление на инвестиции на стотици милиони индивидуални и корпоративни клиенти.China Construction Bank Corporation има и широко представяне в света - над 200 клона и дъщерни дружества от всички нива в 29 страни и региони по света. Дъщерните дружества покриват множество бизнес области, като взаимни фондове, финансов лизинг, животозастраховане, имуществено застраховане, инвестиционно банкиране, фючърси и пенсии.", "date": "2019.07.08", "title": "Втората по големина банка в света обмисля влизане в България"}
{"url": "https://www.novinite.bg/articles/177903/Poslanikat-na-Sarbiya-otiva-v-MVnR-da-obyasnyava-replikite-na-Dachich", "text": "Сръбският посланик у нас е извикан в Министерството на външните работи за разговор. Причината е създаденото по вина на Белград напрежение в двустранните отношения, предаде БГНЕС.Бившият говорител на диктатора Слободан Милошевич и настоящ външен министър Ивица Дачич отправи срещу България остри реплики по повод на изявлението на българския премиер Бойко Борисов. По време на среща на върха от Берлинския процес за Западните Балкани в петък нашият министър-председател беше заявил, че бъдещият ръководител на европейската дипломация Жозеп Борел би трябвало да изразява позицията на целия съюз относно Косово, а тя е – признаването и зачитането на суверенитета на тази най-млада балканска държава.Това изявление предизвика невъздържана и недипломатична реакция от страна на Дачич. Според него „Бойко трябва да уважава позицията на Европейския съюз, а не да държи лекции на Борел“. Сърбия също ще извика временно управляващия нашата мисия в Белград за разговори.Позицията на българския премиер, която е изцяло в духа на политиката провеждана от Брюксел по Косово, беше приветствана от властите в Прищина. Косовският премиер Рамуш Харадинай благодари на своя колега Борисов.БГНЕС припомня, че Косово обяви независимост през февруари 2008 г. Тя е призната до момента от над 100 държави по света, включително повечето страни-членки на ЕС и САЩ.  ", "date": "2019.07.08", "title": "Посланикът на Сърбия отива в МВнР да обяснява репликите на Дачич"}
{"url": "https://www.novinite.bg/articles/177923/Zapochvat-krastosanite-proverki-za-Kampaniya-2019", "text": "ДФ „Земеделие“ уведомява всички кандидати за подпомагане по схемите и мерките на директните плащания, че днес, на 8 юли, стартират кръстосаните проверки на подадените заявления за подпомагане за Кампания 2019. Проверките представляват геопространствено сравнение на декларираните от кандидатите площи и наличните данни в специализираните регистри на Интегрираната система за администриране и контрол (ИСАК).Съгласно чл. 14, ал. 7 от Наредба 5 от 27.02.2009 г. за условията и реда за подаване на заявления по схеми и мерки за директни плащания, „не се приемат искания за оттегляне на заявления за подпомагане в периода на извършване на кръстосани проверки на тези заявления.", "date": "2019.07.08", "title": "Започват кръстосаните проверки за Кампания 2019"}
