{"url": "https://www.novinite.bg/articles/161512/Otkrivat-letniya-sezon-v-Bansko-i-Pamporovo", "text": "Част от хотелите в града са увеличили между 3 и 5% цените на нощувките това лято, в сравнение с миналото. Като туристите търсят основно пакети, които включват ползването на открит басейн и спа център. Айше Медарова, управител на хотел: Акцентираме върху ползата на минералната вода, върху здравето, върху здравословното меню. Имаме различни спортни активности, които организираме тази година. На туристите се предлагат екскурзии до различни места в района, като Добърско, известното с минералните извори село Баня. Освен това гостите могат да се възползват и от конната езда, която се провежда в Разлог и Бачево. Румяна Христова: Има много интересни неща, и стария квартал, ние обикаляхме на много места. Георги Христов: Много хубав, много красив град. И сме доволни от обслужването, не съм вярвал, че може да има такова обслужване. От днес ще работи и кабинковият лифт, като цените през летните месеци ще бъдат по-ниски. На Бъндеришка поляна ще има различни забавления, както за децата, така и за възрастните. Иван Обрейков, маркетингов директор на концесионера на ски зоната в Банско: Най-дългата пързалка в Европа - 400 метра, имаме пързалка с къса писта, с туби, имаме катерене на стени, такива надуваеми стени, мини голф. Колела под наем. Новото тази година, че ще имаме и електротриколки. Открит е летния сезон и в курорта Пампорово, като на туристите се предлагат нови маршрути в района на велопарка, спycĸaнe c лoдĸи в пeщepa, джип caфapи и cĸaлнo ĸaтepeнe. Четири лифта ще работят за любителите на планинското колоездене. В нов туристически център туристите в Пампорово ще получават информация за маршрутите в планината.", "date": "2018.06.30", "title": "Откриват летния сезон в Банско и Пампорово"}
{"url": "https://www.novinite.bg/articles/161507/Ostava-chastichnoto-bedstveno-polojenie-v-obshtina-Roman", "text": "Остава частичното бедствено положение в община Роман, където тази сутрин река Малък Искър излезе от коритото си и наводни цялата южна част на града. Евакуирани бяха детска градина и десетки хора.На възлови места са разположени полицейски постове, за да се гарантира, че няма да има престъпни набези през нощта. Има изградени и временни контролно-пропускателни пунктове. Привечер водата се отдръпна, а на място пристигнаха вътрешният министър Валентин Радев и главният секретар на МВР Младен Маринов. Министър Радев се убеди, че основната причина водата да нахлуе по улици и къщи е липсата на бетонни диги край реката.", "date": "2018.06.30", "title": "Остава частичното бедствено положение в община Роман"}
{"url": "https://www.novinite.bg/articles/161508/Maj-zagina-dokato-otvodnyavashe-mazeto-si", "text": "Първа жертва на наводненията от последните дни в България. Мъж в град Роман е загинал, докато е изпомпвал вода от мазето си. Вероятно го е ударил ток, съобщава Нова.", "date": "2018.06.30", "title": "Мъж загина, докато отводняваше мазето си"}
{"url": "https://www.novinite.bg/articles/161517/ChEZ-izvarshva-izvanreden-otchet-na-elektromerite-vav-vrazka-s-novite-ceni-na-toka", "text": "Във връзка с очакваното решение на Комисията за енергийно и водно регулиране за нови цени на електроенергията от 1 юли тази година, \"ЧЕЗ Разпределение България\" АД ще извърши извънредно отчитане на електромерите на клиентите, съобщиха от пресцентъра на ЧЕЗ.Графикът на извънредния отчет е публикуван на сайта на дружеството www.cez-rp.bg. Информация може да се получи също в центровете за обслужване на клиенти на ЧЕЗ и на денонощната телефонна линия 0700 10 010.За да се обезпечи бързото и качествено отчитане на електромерите, компанията е ангажирала допълнително 328 служители. Всички отчетници ще работят с удължено работно време, както и в почивния ден на 1 юли - неделя.Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени.С цел гарантиране на максимална коректност при таксуване на консумираната електроенергия, клиентите имат възможност сами да отчетат показанията на електромерите си днес - 30 юни. Самоотчитането е по желание и не отменя извършването на месечен отчет от страна на дружеството.Клиентите, които желаят да се възползват от тази възможност, трябва да направят своя отчет днес и да подадат данните към компанията между 1 и 5 юли на телефонната линия 0700 10 010, на имейл klienti@cez-rp.bg, през уеб-сайта , или в центровете за обслужване на клиенти на ЧЕЗ.Те трябва да посочат данните от електромера по всички тарифи, клиентски номер, оторизационен код/абонатен номер, трите имена на титуляра и адреса на обекта, за който се декларират показания. Подадените данни от самоотчета през този период се смятат за отчетено потребление към 30 юни, включително.Фактурите през месец юли ще съдържат информация за консумираната електроенергия за два отчетни периода - по стари и по нови цени.", "date": "2018.06.30", "title": "ЧЕЗ извършва извънреден отчет на електромерите във връзка с новите цени на тока"}
{"url": "https://www.novinite.bg/articles/161514/Strelba-vav-Veliko-Tarnovo", "text": "Мъж е бил прострелян във Велико Търново. Сигнал за случилото се е подаден минути след 22.30 часа в петък.Простреляният мъж е бил намерен в безпомощно състояние в района на магазин \"К2\" в града. Изпратеният на място екип на Спешна помощ установил, че мъжът има рана в областта на главата. Той е настанен за лечение във великотърновската болница.В хода на разследването е бил задържан мъж от Велико Търново. Той е заподозрян като съпричастен към престъплението.Работата по изясняване на случая продължава под наблюдението на прокуратурата.", "date": "2018.06.30", "title": "Стрелба във Велико Търново"}
{"url": "https://www.novinite.bg/articles/161515/Merkel-e-postignala-sporazumeniya-s-14-strani-za-barzo-vrashtane-na-migranti", "text": "Германският канцлер Ангела Меркел е постигнала споразумения с 14 страни за бързо връщане на мигранти, опитващи се да влязат в Германия, предаде ДПА, като се позова на документ, до който е получила достъп. Меркел разказва за споразуменията в писмо от осем страници до партийните лидери на нейните два коалиционни партньора - Християнсоциалния съюз и Германската социалдемократическа партия. Кандидатите за убежище, идващи в Германия, които първо са били регистрирани в друга страна членка на ЕС, трябва да бъдат отведени в по-големи \"центрове за събиране\", където техните случаи ще бъдат разгледани, се казва в документа. Вътрешният министър на Меркел Хорст Зеехофер от баварския Християнсоциален съюз даде на канцлерката срок до юли да вземе мерки за възпиране на мигрантите, идващи в Германия или в противен случай може да се стигне до разпадане на нейната управляваща коалиция. В писмото Меркел информира лидерите на двете партии, коалиционни партньори на нейния Християндемократически съюз, за резултатите от срещата на върха на ЕС, на която бе договорено споразумение за миграцията между европейските лидери. Същевременно пред Австрийското радио и телевизия австрийският канцлер Себастиан Курц обеща, че по-късно тази година ще има среща на върха ЕС-Африка, предаде БТА, цитирайки ДПА. Според постигнатия компромис за миграцията част от решението може да зависи от Африка. Курц каза, че срещата на върха ЕС-Африка може да се състои между октомври и декември. До тогава е важно отделните страни членки на ЕС да използват връзките си с африканските страни, за да намерят решение на въпроса за миграцията към Европа и за искането на убежище в ЕС, смята Курц. Той специално посочи Италия и Либия, както и Испания и Мароко. Страните от ЕС обмислят възможността за създаване на контролирани центрове за мигранти в райони извън ЕС, където ще бъдат докарвани мигрантите, спасени по време на опит да прекосят Средиземно море. В тези центрове Върховният комисариат за бежанците на ООН ще установява техния бежански статут. Международната организация за миграцията ще предоставя подкрепа в техните родни страни на онези, на които е отказано убежище, предвижда също планът. И двете организации подчертаха, че ЕС трябва да се фокусира обаче върху създаването на подобни центрове в европейски страни, отколкото в Африка. Те изразиха готовност за сътрудничество в базирани в Европа центрове. Част от договорената в Брюксел сделка предвижда центрове да има и в Европа, но на доброволен принцип да се решава в коя страна да се разполагат те. Нито една страна досега не е потвърдила, че ще приеме подобен център. Курц иска центрове в Северна Африка и неговото правителство възприе твърда линия относно миграцията и предоставянето на убежище. Австрия става ротационен председател на ЕС от утре.", "date": "2018.06.30", "title": "Меркел е постигнала споразумения с 14 страни за бързо връщане на мигранти"}
{"url": "https://www.novinite.bg/articles/161516/Vse-poveche-britanci-vzimat-pasporti-ot-strani-ot-ES", "text": "Рязко се е увеличил броят на британци, които взимат паспорти от Европейския съюз, съобщи Нова тв. Преди две години те са били само 1800. През 2017 г. броят им е нараснал до 13 000. Увеличението е над 7 пъти и според британските медии очевидно е свързано с Brexit.Неяснотите около условията, при които ще се разделят Великобритания и Евросъюза карат много хора да се презастраховат. Най-много британци са взели германско гражданство - около 7 500. След тях се нареждат Франция, Белгия и Швеция.Само 17 от държавите в Европейския съюз са дали данни на авторите на проучването и не е ясно дали има британци, които са взели българско гражданство в последните 2 години.", "date": "2018.06.30", "title": "Все повече британци взимат паспорти от страни от ЕС"}
{"url": "https://www.novinite.bg/articles/161505/Bojko-Borisov-Sebastian-Kurc-i-Donald-Tusk-provedoha-sreshta", "text": "Премиерът Бойко Борисов, федералният канцлер на Австрия Себастиан Курц и председателят на Европейския съвет Доналд Туск проведоха среща преди символичното предаване на Председателството на Съвета на ЕС. Във фокуса на разговорите бяха поставени резултатите, постигнати по време на Българското председателство на ЕС и приоритетите на Европейския съвет в следващите шест месеца, по които ще работи Австрийското председателство. Българският министър-председател благодари за конструктивния диалог в Съвета, който даде възможност да се поднови вниманието върху балканския регион. „Даването на ясен хоризонт за започване на предприсъединителни преговори с Албания и Република Македония постави основите за перспективата на целия регион“, каза премиерът Борисов и подчерта, че Срещата на върха за Западните Балкани в София е изиграла много важна роля в този процес. Министър-председателят Борисов пожела успех на канцлера Курц с председателството и подчерта, че винаги може да разчита на председателя на Европейския съвет Доналд Туск. Австрийското председателство продължава линията на Българското като акцентира върху три основни приоритета - сигурност и борба с нелегалната миграция, конкурентоспособност чрез дигитализация и перспектива за страните от Западните Балкани и Югоизточна Европа.", "date": "2018.06.30", "title": "Бойко Борисов, Себастиан Курц и Доналд Туск  проведоха среща"}
{"url": "https://www.novinite.bg/articles/161506/Krum-Zarkov-Tova-che-votat-na-nedoverie-ne-mina-ne-oznachava-che-e-bezsmislen", "text": "„Това, че вотът на недоверие срещу правителството не мина, не означава, че е безсмислен. Рано или късно ще се стигне до оставка на това правителство.” Това каза зам.- председателят на ПГ „БСП за България” Крум Зарков по БТВ. Той добави, че на вота е станало ясно, че разривът между обществените възприятия, за начините по които работи кабинета, и възприятията на хората е непреодолим. „Има два свята. В единия хората се самоорганизират и протестират, а в другия си ръкопляскат. Те неизбежно ще се сблъскат”, добави той. По отношение на аферата със сделката с ЧЕЗ, Крум Зарков припомни, че преди два месеца и половина бе приет закон за КЕВР с мнозинство в НС. „Сега председателят на КЕВР Иван Иванов започва да тълкува дали може да се изпълни. Това е основание да си подаде оставката. КЕВР прави всичко възможно да не се произнесе по един много прост въпрос – може ли кандидат-купувачът да осигури доставката на електричество на над милион българи?”, категоричен бе народният представител. Крум Зарков припомни, че левицата е внесла искане в НС за предсрочно прекратяване на правомощията на Иван Иванов като член и председател на КЕВР. „Ще направим така, че дискусията за оставката му да се състои. Надявам се още следващата седмица този въпрос да се разисква”, посочи Крум Зарков. Крум Зарков заключи, че е можело да се използва от депутатите месец август, за да бъде решен законодателно проблемът на майките с деца с физически увреждания.", "date": "2018.06.30", "title": "Крум Зарков: Това, че вотът на недоверие не мина, не означава, че е безсмислен"}
{"url": "https://www.novinite.bg/articles/161513/Balgariya-predade-na-Avstriya-Evropredsedatelstvoto", "text": "България предаде щафетата на Eвропредседателството на Австрия. Премиерът Бойко Борисов символично подари на федералния канцлер Себастиан Курц футболен флаг със знамето на Европа, като каза, че е избрал този подарък, тъй като в момента \"светът е футбол\". Церемонията се състоя под алпийския връх Планай на височина малко над 1800 метра. Около 12 часа българско време започна пресконференцията на двамата държавни лидери, както и същинското и символично предаване на щафетата на Европредседателството. Двамата лидери и председателят на Европейския съвет Доналд Туск се качиха с лифт до подножието на връх Планай в Алпите, на малко над 1800 метра надморска височина.На станцията в подножието на върха те бяха посрещнати с традиционни австрийски песни и оркестър от алпийски рогове. Всичко е декорирано в традиционен стил, дори постаментите на микрофоните за пресконференцията са направени от стволове на борови дървета. По случай събитието са пуснати 30 специални кабинки на лифта, 28 от които представят страните членки, една кабинка е в цветовете на българското и австрийското знамена, като символ на предаването на председателството, и една кабинка е в цветовете на европейския флаг.Преди символичното предаване на председателството Бойко Борисов, Себастиан Курц и Доналд Туск проведоха среща и разговаряха за резултатите, постигнати по време на Българското председателство и приоритетите на Европейския съвет в следващите шест месеца, по които ще работи Австрия. Българският министър-председател благодари за конструктивния диалог в Съвета, като даде възможност да се поднови вниманието върху Балканския регион.\"Даването на ясен хоризонт за започване на предприсъединителни преговори с Албания и Република Македония постави основните за перспективата на целия регион\", каза премиерът Борисов и подчерта, че срещата на върха за Западните Балкани в София е изиграла важна роля в този процес. Той пожела успех на канцлера Курц с председателството и подчерта, че винаги може да разчита на председателя на Европейския съвет Доналд Туск.", "date": "2018.06.30", "title": "България предаде на Австрия Европредседателството"}
{"url": "https://www.novinite.bg/articles/161510/BSP-Sofiya-shte-podkrepi-grajdanskiya-protest-sreshtu-uvelichenieto-na-cenite-na-toka", "text": "Изпълнителното бюро на Софийската градска организация на БСП призовава членовете и симпатизантите си да се включат в гражданския протест срещу увеличението на цените на тока, парното и водата.Протестът ще се проведе на 1 юли (неделя), от 10 часа пред сградата на Комисията за енергийно и водно регулиране („“ ).По същото време се очаква КЕВР да обяви новите цени на тока, парното и водата, след като на 29 юни прие увеличение на цената на природния газ с 10,81%.", "date": "2018.06.30", "title": "БСП – София ще подкрепи гражданския протест срещу увеличението на цените на тока"}
{"url": "https://www.novinite.bg/articles/161504/Broyat-na-neobitaemite-jilishta-raste", "text": "Броят на необитаемите жилища в България расте. Те са 1 220 416 или над 31% от всички жилища в страната. В същото време все повече хора нямат шанс да се сдобият със собствен жилищен имот или имат нужда от подкрепа, за да вземат под наем. Затова една от основните задачи при управление на жилищния фонд в България е да се намери начин броят на необитаемите жилища да бъде намален и да се повиши тяхната използваемост.Това е една от целите, заложени в Националната жилищна стратегия, която е качена на  за обществено обсъжданеВ стратегията се посочва, че жилищното строителство непрекъснато расте. В периода до 2020 г. ще бъде надминат строителният бум от 2007-2009 г. с изграждане на около 20 хил. жилища на година. Тези прогнози са направени на база очаквания икономически растеж в страната и нарастващия инвестиционен интерес, който се изразява в търсене на терени и големия брой издадени строителни разрешения. Броят на жилищата надхвърля броя на домакинствата, а жилищното потребление е сравнимо с това в ЕС (550 жилища/1000 обитатели). Но проблемът е, че финансовата достъпност до жилище се влошава. Отношението цена/доход нараства. През 2015 г., по данни на НСИ, цената на жилищата надхвърля над 6,6 пъти доходите. За сравнение през 2013 г. това съотношение е 6,3 или се увеличава делът на хората, нуждаещи се от подкрепа за придобиване или наемане на жилище.Друг идентифициран в стратегията проблем е, че общественият жилищен фонд е сведен до символичен дял от 2,4%. Той трудно се управлява, поради разпръснатостта му сред частни жилища в етажна собственост, а общините разполагат с ограничени ресурси за неговото поддържане.Изводът е, че е необходимо да се намерят механизми за адаптиране на съществуващия жилищен фонд и рационалното му използване. Една от идеите е да се реализират изменения в сферата на данъчното облагане, като се  предвидят стимули за предоставяне на необитавано жилище за социални цели. Целта на общественото обсъждане на Стратегията е именно да се съберат идеи и да се изработи най-добрия механизъм, който да е в полза на всички заинтересовани страни.В Стратегията се посочва още, че над 91% от фонда е с надеждна конструкция – масивна стоманобетонна, панелна или масивна. Повече от три четвърти от апартаментите в страната обаче са в сгради, които са на възраст над 30 години. Липсата на поддръжка на тези сгради води до бързото влошаване на състоянието им, затоваъществува остра потребност от масово обновяване на съществуващия жилищен фонд и повишаване на неговата използваемост, се посочва в Стратегията. Друг извод в нея е, че делът на собствениците на жилища, които се затрудняват да издържат собствеността си в сегашните пазарни условия, се увеличава. Но поради факта, че много хора са затруднени да отделят средства за поддържане на жилищата си, се предлага възможността те да ползват нисколихвени кредити или други финансови инструменти, които да се комбинират с безвъзмездна помощ. Размерът на помощта ще зависи и от мерките, които се финансират. Предлага се подкрепата за подобряване на конструктивна устойчивост и енергийната ефективност да се реализира единствено в случай, че обновяването не ангажира повече от 50% от стойността при ново строителство. В масовия случай, обновяване чрез изпълнение на всички предписания на техническия паспорт би покрило по-малко от 30% от стойността на ново строителство.За да се провежда активна и системна жилищна политика, е необходимо ясно да се определят отговорностите на централно и местно ниво. На централно ниво е необходим орган, администриращ цялостна система за жилищно субсидиране и провеждащ на практика националната жилищна политика. На местно ниво е необходим капацитет за създаване и изпълнение на общинските жилищни програми. Това не освобождава държавата от отговорности към социалното жилище и обновяването на съществуващия фонд, с които ще се изпълнят поетите ангажименти към Новия дневен ред за градовете на ЕС и Дневен ред 2030 за устойчиво развитие.", "date": "2018.06.30", "title": "Броят на необитаемите жилища расте"}
{"url": "https://www.novinite.bg/articles/161509/Tramp-naj-setne-naznachi-poslanik-v-Yujna-Koreya", "text": "Близо година и половина след встъпването си в длъжност правителството на президента Доналд Тръмп успя да попълни един от най-важните за САЩ дипломатически постове, след като Сенатът единодушно одобри бившия шеф на Тихоокеанското командване Хари Харис за посланик на страната в Южна Корея, предаде Ройтерс. Очаква се Харис да заеме новия си пост в началото на юли. Тази ключова позиция е вакантна от влизането на Тръмп в Белия дом през януари 2017 г. Адмиралът в оставка става посланик в момент, когато Южна Корея и САЩ работят в тясно сътрудничество за убеждаването на Севера Корея да се откаже от програмата си за ядрени оръжия, която сега застрашава САЩ. Харис е роден в Япония. Майка му е японка, а баща му - американец. Като глава на Тихоокеанското командване в Хавай, на негово подчинение са били 28 500 американски военнослужещи в Южна Корея - ключов американски съюзник. На изслушване в Сената този месец Харис подкрепи идеята за \"пауза\" в американските военни учения с Южна Корея, която президентът Тръмп обяви веднага след историческата си среща със севернокорейския лидер Ким Чен-ун. Според Харис прекъсването ще осигури време \"да се види дали Ким се отнася наистина сериозно към своята част в преговорите\". Първоначално Харис беше предложен от Тръмп за посланик в Австралия, но през април той беше помолен от Майк Помпейо, сегашния държавен секретар на САЩ, вместо това да поеме поста в Сеул поради активизирането на дипломатическите усилия за решаването на кризата със Северна Корея. Освен Северна Корея, Харис ще трябва да се справи с деликатния въпрос за уреждането на търговските отношения на страната си с Южна Корея, които Тръмп нееднократно е определял като несправедливи.", "date": "2018.06.30", "title": "Тръмп най-сетне назначи посланик в Южна Корея"}
{"url": "https://www.novinite.bg/articles/161511/Sled-bogatata-rekolta-Tonove-chereshi-shte-ostanat-neobrani", "text": "Тонове череши ще останат необрани в овощните градини тази година, през която имаше изключително богата реколта. В същото време цените по пазарите не падат. В София на много места кг череши се предлага за над 3 лева, а на по-скъпите пазари надхвърля 5 лева за кг. Защо се стигна до този парадокс - провери Зоя Велинова.Тази година над 90% от черешовите дръвчета в Кюстендилско имаха плод. Въпреки това, стопаните няма да имат високи печалби, а някои от тях ще търпят и загуби заради проблемите с пласирането на продукцията. От седмица италианска фабрика в района не изкупува сортовете тъмни череши и за да не са на загуба, някои от стопаните слагат плодовете за ракия. Димитър Димитров има над 4 декара черешови масиви край с. Драговищица. Твърди, че над 40% от плодовете ще изгният на дървото. Димитър Димитров - производител: Търсят я черна твърда, а тя фактически става мека и това е… 200-300 кила така ще си останат по дърветата. Тонове череши ще останат необрани и заради невъзможността на стопаните да плащат на берачи и заради ниската изкупна цена, която е около 75 ст. за килограм. Ирина Манова: Заради тази ниска изкупна цена, хората не могат да дадат повече от 30-40 ст. на берач, а пък съгласете се, че трудът се полага. Когато към тази картина добавим и прекупвачите по веригата, не е чудно, че в разгара на сезона, по софийските пазари е трудно да се намерят качествени череши на достъпна цена. В много от столичните квартали черешите се предлагат на цена над 3 лева. В \"Красна поляна\" 1 кг струва 3,40 лв. Търговците обясниха, че черешите са от района на Кюстендил и са ги купили от софийската борса за 2,60 лв. - Е, 3,50 лв. са много скъпи за сезона. Аз търся където са по-евтини. Тука на пазара по 2,50 намирам. Падналите силни дъждове тези дни допълнително попречиха на прибирането на черешовата реколта. Така, че поевтиняване на черешите до края на сезона явно няма да им.", "date": "2018.06.30", "title": "След богатата реколта: Тонове череши ще останат необрани"}
