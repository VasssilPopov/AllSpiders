{"url": "http://www.novinite.bg/articles/151308/Arestuvaha-balgarin-za-jestoko-ubijstvo-500-hil-garanciya", "text": "Арестуваха българин за жестоко убийство, съдът му определи гаранция от половин милион долара. Той е на 37 години и живее в Денвър. Заподозрян е за убийството на млада жена, чието тяло е открито близо до магистрален път, съобщава Bgvoice. Властите не дават повече информация за извършеното престъпление.Тялото на 24-годишната Шелби Уедърли е намерено на 30 септември сутринта край магистрала I-25 в Дъглъс каунти, Колорадо. Свидетели посочват, че по него имало огнестрелни рани и прорезни рани по ръцете, става ясно от записите от телефон 911.Жената имала дълго криминално минало, предимно свързано с притежание на наркотици и е трябвало да се яви в съда два дни преди да бъде открита мъртва. Обстоятелствата около смъртта ѝ, както и подробности за обвиненията срещу Петров остават в тайна, тъй като документите по делото са запечатани от съда. Българинът също има дълго криминално досие - арест за оръжие през 2004 година в Лаример каунти, грабеж, обир и побой. Той е прекарал известно време в затвора в Колорадо, но е бил освободен на 3 юни 2017 година. Присъдите му били за измама, кражба и обир с взлом. ", "date": "2017.10.15", "title": "Арестуваха българин за жестоко убийство, 500 хил. гаранция"}
{"url": "http://www.novinite.bg/articles/151307/Festivalat-na-tikvata-sabra-stotici-pochitateli", "text": "Един от първите кулинарни празници у нас - Фестивалът на тиквата, събра стотици почитатели в символичната му столица Севлиево. За 13-та поредна година, вече пети ден местни готвачи приготвят на открито вкусни гозби.", "date": "2017.10.15", "title": "Фестивалът на тиквата събра стотици почитатели"}
{"url": "http://www.novinite.bg/articles/151305/Dyadoto-dal-100-bona-na-izmamnici-vzel-chast-ot-parite-ot-kasata-na-bloka", "text": "Вчера стана известно, че 73-годишен мъж от София е дал 100 хил. лв. на телефонни измамници, представили се за полицаи, които го излъгали, че трябва да съдейства на полицията за залавяне на телефонни измамници. Владимир Зюмбюлев разкри, че част от парите е взел от касата на жилищната кооперация, в която живее, съобщава БНР. \"Обади ми се един човек на име Пламен Марков - от Четвърто районно се представи и каза, че щели да ми се обадят телефонни измамници - една банда, която била много жестока, но да бъда спокоен, че той е насреща. И каза да не се обаждам вече по стационарния телефон, да му дам джиесема да контактувам с него и ми каза да не затварям\", разказа Зюмбюлев. \"В петък към края, когато събрах вече всичките пари - ошушках всичко, което имах, и той ми каза: \"Недей да споделяш с никого, с роднини (понеже имам сестра, недей на нея да казваш) и аз казвам: \"Добре\". И тук се появи един друг и каза: \"Аз съм полковник Василев\". Той ми каза всъщност: \"Няма да споменаваш на никого нищо за това, защото водещия на акцията - каза ми едно име, но това е без значение, има жена, има деца и те, понеже са опасни, могат да му взривят апартамента\", допълни измаменият пенсионер.", "date": "2017.10.15", "title": "Дядото, дал 100 бона на измамници, взел част от парите от касата на блока"}
{"url": "http://www.novinite.bg/articles/151306/BAN-Ne-pravi-chest-na-Borisov-da-si-pripisva-nashi-zaslugi", "text": "Албания призна българското национално малцинство в Закона за зашита на националните малцинства, за което принос имат не само политиците, но и учен изследовател от БАН, заявяват от Института за етнология и фолклористика. Доц. д-р Веселка Тончева от ИЕФЕМ – БАН посвещава цяло десетилетие (2007-2017 г.) на българските общности в Голо Бърдо, Гора, Мала Преспа и Корчанско. Резултат от осъществените от нея експедиции са стотици страници интервюта, десетки часове аудио и видео записи на всекидневието и празниците на тези хора, и най-вече публикуваните три части от поредицата „Българите от Голо Бърдо, Албания“ (2009, 2011 и 2016 г.), в които тя представя историята, религията, обредността, музиката и идентичността на българите в Албания. Цялото това събрано знание не само остава за поколенията, но и послужи като опора на българските представители в Европейския парламент, за да аргументират своето предложение за признаването на българското малцинство в Албания – акт, който трябваше да се случи много отдавна.", "date": "2017.10.15", "title": "БАН: Не прави чест на Борисов да си приписва наши заслуги"}
{"url": "http://www.novinite.bg/articles/151310/Zaradi-niski-zaplati-fermerite-u-nas-ne-mogat-da-si-nameryat-rabotnici", "text": "Българският земеделски работник е сред най-бедните в Европа. Единствено в македонското селско стопанство заплатите са по-ниски. В същото време се оказва, че средната заплата в земеделието у нас вече изпреварва доходите в ресторантьорството и строителството, но пак трудно се намират служители.Фермери обмислят да се откажат от животновъдството, тъй като не могат да си намерят работници, става ясно от репортаж на БиТиВи. По данни на КНСБ средната заплата в земеделския сектор у нас е 419 евро. Сравнително високото заплащане в сектора на фона на българските доходи идва най-вече заради заплатите на висококвалифицираните кадри. Механизатор в голямо стопанство може да взима и 2 хиляди лева заплата. Семейство Илчеви отглеждат над 70 крави. От две години не могат да намерят работници. Давали по 20 лева на ден. \"Миришело им, много им била работата, лятото слънцето им пече, не искат\", каза Радка Илчева. Кандидати няма и заради тежките условия, и заради ниското заплащане, твърдят работниците. Икономисти пресмятат, че производителността в българските ферми е три пъти по-ниска от тази в ЕС. Логично, това важи и за доходите. \"Нашето селско стопанство има нужда от огромни инвестиции, тогава ще дойдат по-високите заплати. Ако от единица площ в България се вадят 2 тона, а в Западна Европа - 6, очевидно имаме проблем\", коментира икономистът Николай Вълканов.", "date": "2017.10.15", "title": "Заради ниски заплати фермерите у нас не могат да си намерят работници"}
{"url": "http://www.novinite.bg/articles/151296/Ochakva-ni-slancheva-nedelya", "text": "Днес ще бъде предимно слънчево, с разкъсана висока облачност. Ще духа слаб до умерен вятър от запад-северозапад. Максималните температури ще са между 20° и 25°, в София - около 21°. Атмосферното налягане ще бъде по-високо от средното за октомври (949 hPa) и ще се задържи почти без промяна. Над планините ще бъде предимно слънчево. Ще духа до умерен северен вятър. Максималната температура на 1200 метра ще е около 14°, на 2000 метра - около 9°. Над Черноморието ще бъде предимно слънчево с временни увеличения на облачността. Ще духа до умерен вятър от запад-северозапад. Максималните температури ще са 20-22°. Температурата на морската вода е 17-18°. Вълнението на морето ще бъде 1-2 бала.", "date": "2017.10.15", "title": "Очаква ни слънчева неделя"}
