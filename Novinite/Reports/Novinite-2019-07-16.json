{"url": "https://www.novinite.bg/articles/178172/Fermer-izhvarli-trupove-na-martvi-kravi-kraj-s-Zmejovo", "text": "Фермер изхвърли труповете на пет мъртви крави близо до Змейово.Кметът на селото Стоян Трифонов чул в събота вечерта вой на чакали и в неделя сутринта проверил мястото.Открил трупове на няколко крави.Предполага се, че са починали от заболяването пироплазмоза.Кметът веднага подал сигнал в БАБХ – Стара Загора, които прибрали мъртвите животни.Екипът дойде бързо, действа адекватно, каза Трифонов пред bTV.Собственик на починалите животни е Иван Динев, който има ферма със 71 крави.Признава, че ги е изхвърли и, че са били болни.Твърди, че и останалите крави са били заразени.Пироплазмозата е паразитно заболяване, което се предава от кърлежи. \"Хората също могат да се заразят, създава дискомфорт, но не е смъртоносно. Лечимо е при животните, но трябва да се потърси ветеринарен лекар\", коментира експертът от БАБХ – Стара Загора Боян Папазов.Собственикът на изхвърлените мъртви крави ще бъде глобен.", "date": "2019.07.16", "title": "Фермер изхвърли трупове на мъртви крави край с. Змейово"}
{"url": "https://www.novinite.bg/articles/178177/Predpolagaemiyat-haker-izvarshil-atakata-sreshtu-NAP-s-pismo-do-bg-medii", "text": "Предполагаемият хакер, извършил атаката срещу НАП, написа имейл до Нова телевизия, цитираме информацията качена на техния сайт: \"Здравейте и благодаря, че направихте случващото се публично достояние… Изпращам този мейл само на bTV, NOVA и „Капитал”, защото видях истинска журналистика единствено от тези медии. Вчера журналист от NOVA писа и зададе три въпроса. С радост ще разкрия подробности за този пробив, така че вашето корумпирано правителство да не лъже аудиторията ви\". Така започва имейлът до NOVA, изпратен от човека, който твърди, че е автор на хакерската атака срещу НАП. При нея изтекоха лични данни на 5 млн. души.„Този теч се случва от 11 години насам. Ако корумпираното ви правителство разкрие уязвимата система, ще можете да видите тази информация в Web Archive (Internet Wayback Machine). Данните са хаквани и през 2012 г. Тогава никой не разбра, че сме успели да инфилтрираме 30 GB информация”, пише мъжът. Той разкрива, че е руски гражданин, женен за българка. „Родителите на съпругата ми живеят в България и със собствените си очи съм виждал колко прецакана е държавата ви”, пише още той.„Глупавите ви правораздавателни органи няма да открият нищо. Просто ще прикрият истината. Ако това се случи, аз лично ще кача информацията в руски и български торент тракери, така че всеки ще може да я свали свободно. Ако медиите, с които влизам в контакт, публикуват невярна информация, ще разкрия още два масива от данни – отново от Министерството на финансите”, се казва още в електронното писмо. То е изпратено от имейл адрес, различен от този, от който бяха получени хакнатите данни.", "date": "2019.07.16", "title": "Предполагаемият хакер, извършил атаката срещу НАП, с писмо до бг медии"}
{"url": "https://www.novinite.bg/articles/178178/API-Tazi-nosht-spirat-za-chas-dvijenieto-po-avtomagistrala-Struma-kraj-Marikostinovo", "text": "От 23:00 до 24:00 часа ще бъде спряно движението в двете посоки при 163-ти км на Автомагистрала „Струма“ в района на петричкото село Марино поле.За да не се затруднява трафикът през деня, късно вечерта ще се монтира рамка на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол).По време на ограничението трафикът ще се пренасочва по обходен маршрут: през с. Кулата - Чучулигово - Марино поле - Марикостиново - АМ „Струма“ и обратно. Необходимо е шофьорите да карат внимателно, със съобразена скорост и да спазват стриктно пътната сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ. ", "date": "2019.07.16", "title": "АПИ: Тази нощ спират за час движението по автомагистрала \"Струма\" край Марикостиново"}
{"url": "https://www.novinite.bg/articles/178171/Otnovo-Afrikanska-chuma-v-Dobrichko-vzemat-novi-merki-sreshtu-bolestta", "text": "Заради нов случай на Африканска чума в Добричко, се засилват мерките в региона срещу болестта. Положителна се оказа пробата от диво прасе, блъснато от автомобил на 9 юли край Дуранкулак, за която Дарик съобщи. Това наложи събиране на Областната епизоотична комисия по спешност тази сутрин. Според зам.-областният управител Живко Желязков, най-важното е всички ведомства и служби - МВР, ОДБХ, Агенция Митници и Пътното управление, Горските и ловците, да си вършат работата за превенция на разпространението на болестта. Местната власт трябва спешно да запознае хората с опасността от африканската чума за животните в задните дворове, тъй като там най-често са пораженията. Според указанията на властимащите, ще се търси начин да се намалят отглежданите в личните стопанства прасета, особено тези в близост до промишлени свиневъдни комплекси.Бе подчертано, че много животни в задните дворове се гледат незаконно и не се следят от ветеринари и бе припомнено, че те трябва да са само за угояване според закона. Директорът на дирекцията по безопасност на храните д-р Борислав Каменов съобщи, че се вземат мерки за превенция на навлизането на заболяването от съседна Румъния.На всички три контролно-пропускателни пункта в Добричко-Кардам, Дуранкулак и Северняк, се подменя на 3 дни дезинфенктанта за автомобилите. Назначени са по двама души на пункт на граждански договори, за да следят тази дейност и да зареждат ваните.Проблем с хората има само в Северняк, където се търсят двама местни да работят. Митничарите ще проверяват багажа на влизащите в страната и ще изземат хранителни продукти. Общините трябва да определят места за загробване на мъртви животни. Директорът на Регионална здравна инспекция уточни, че те не може да са в санитарно-охранителните зони на водоснабдителните източници, какъвто случай имало в Балчик.Освен това общините трябва да се справят и с големите количества отпадъци, оставяни след туристите край пътища, на паркинги и места за отдих, и да уточнят къде ще се депонира събрания боклук.Кметът на Шабла Мариян Жечев посочи, че има едно сметище в общината, след което всички отпадъци заедно заминават за Претоварна станция Балчик и Депото в Стожер. Няма как да отделяме отпадъка, каза той. Според него, хората по селата не вярват в опасността от африканската чума и не искат да изколят животните, които са свикнали да си гледат в задните дворове. Той смята, че не е достатъчно кметовете да им занесат листовки с информация, и трябва държавата да намери начин да стимулира хората да дезинфекцират дворовете си и да спазват санитарни мерки, но като им отпусне безплатни препарати. Директорът на ОДБХ заяви, че към момента няма средства за такива дейности по населените места. От Областна дирекция „Земеделие“ обещаха да отпуснат на всички кметове автомобили, с които да направят обходи по места, за да преброят прасетата в задните дворове и да информират населението за опасностите от отглеждането им. Сериозно е и положението в град Добрич, където се гледат прасета в кв. \"Рилци\" в местността Лозята и други места в покрайнините. Зам.-областният управител допълни, че министърът на земеделието и храните Десислава Танева е потърсила съдействие в европейските структури за предотвратяване на разпространението на африканската чума у нас.", "date": "2019.07.16", "title": "Отново Африканска чума в Добричко, вземат нови мерки срещу болестта"}
{"url": "https://www.novinite.bg/articles/178162/Specakciya-vav-Fond-Zemedelie-zaradi-deloto-sreshtu-Minyu-Stajkov", "text": "Специализираната прокуратура, съвместно с ГДБОП (Главна Дирекция „Борба с организираната престъпност“) и със съдействието на КПКОНПИ (Комисия за противодействие на корупцията и отнемане на незаконно придобитото имущество), извършва действия по разследването в Държавен фонд „Земеделие“, свързани с досъдебното производство срещу Миню Стайков, съобщиха от прокуратурата. Претърсват се кабинети на служители във фонда, както и техни адреси. Изземат се документи във връзка с изпълнението на Програмата за развитие на селските райони и Националната програма за подпомагане на лозаро-винарския сектор.", "date": "2019.07.16", "title": "Спецакция във Фонд „Земеделие“ заради делото срещу Миню Стайков"}
{"url": "https://www.novinite.bg/articles/178179/Zapochva-aviacionno-praskane-sreshtu-komari-i-na-teritoriyata-na-Obshtina-Vidin", "text": "От Министерството на земеделието, храните и горите и Българската агенция по безопасност на храните информират, че на 17 юли 2019 г. ще се извършат инсектицидни обработки срещу комари на площи по поречието на Дунав чрез авиационно третиране.Ще бъде обхваната ивица до 2 км западно от сръбската граница до село Сомовит. Площите ще се третират с Ефциметрин 10 ЕК, чиято основна съставка е Циперметрин. В тази връзка се предупреждават собствениците на пчелни семейства да вземат мерки по опазване на пчелите. Междувременно Община Видин продължава с имагоцидната обработката срещу комари, като поредната ще се извърши тази вечер в град Видин. При благоприятни метеорологични условия, до края на седмицата ще се предприемат действия и в населените места край река Дунав.", "date": "2019.07.16", "title": "Започва авиационно пръскане срещу комари и на  територията на Община Видин"}
{"url": "https://www.novinite.bg/articles/178182/Fandakova-V-momenta-Stolichna-obshtina-izgotvya-koncepciya-za-dovejdasht-transport-do-novite-linii-na-metroto", "text": "В момента Столична община изготвя концепция за довеждащ транспорт до новите линии на метрото. Това каза кметът на София Йорданка Фандъкова при представянето на нов тестов електробус, съобщиха от Столична община.„Специално за район „Овча купел“, който ни е пилотен, повечето улици не са достатъчно широки. Затова взехме решение да направим пробив за малки 6-метрови електробуси. Имаме възможност по ОП „Околна среда“ да получим финансиране за такива автобуси. Безспорно те са най-екологични с нулеви емисии. Затова и днес „Столичният автотранспорт“ прави тест на първия такъв малък електробус“.Йорданка Фандъкова допълни, че Столична община има възможност да закупи 30 такива електробуса.„Надяваме се, че тестовете ще дадат повече възможности на Столичен автотранспорт да подготви добре процедурата“, посочи тя.Кметът напомни, че по улиците на София вече се движат 20 електробуса.„Но за мен е много важно да можем да подготвим навреме възможността хората от кварталите, в които предстои пускането на третия лъч на метрото да могат да стигнат до него и да го използват“, допълни кметът.Фандъкова каза, че на последната сесия на Столичния общински съвет нейният доклад за кандидатстване за закупуване на общо 82 електробуса е бил приет. 52 от тях ще бъдат поръчани от Автотранспорта, 30 - са малки, 6-метрови. Останалите 30 ще бъдат поръчани от Столичния електротранспорт. „Заедно с това ще закупим още 30 тролейбуса и 25 нови трамвая“, посочи Фандъкова.Пилотно този електробус ще се движи в кварталите „Овча купел“ и „Люлин“, обясни още Фандъкова. „За „Овча купел“ имаме изработена схема на движение. Колегите работят и за другите квартали. Надявам се до средата на следващата година, когато трябва да бъдат готови последните 4 км от новостроящото се в момента метро, да имаме готовност и с тези малки електробуси“, каза още тя.Кметът изрично подчерта, че по време на тестовия период пътници няма да бъдат превозвани в електробусите.", "date": "2019.07.16", "title": "Фандъкова: В момента Столична община изготвя концепция за довеждащ транспорт до новите линии на метрото"}
{"url": "https://www.novinite.bg/articles/178188/Krasimir-Cipov-veche-ne-e-zam-ministar-v-MVR", "text": "Красимир Ципов е освободен от длъжността заместник-министър на вътрешните работи със заповед на премиера Бойко Борисов, съобщиха от Правителствената пресслужба.Очаква се Ципов да положи клетва като народен представител в 44-то Народно събрание.Той ще влезе като депутат в парламента на мястото на починалата Снежана Дукова.", "date": "2019.07.16", "title": "Красимир Ципов вече не е зам.-министър в МВР"}
{"url": "https://www.novinite.bg/articles/178159/Ot-NAP-sa-iztekli-lichni-danni-na-milioni-balgarski-grajdani-i-firmi", "text": "Вероятно най-големият теч на лични данни в България. Така изглежда масивът от 57 папки, съдържащи повече от хиляда файла, който анонимни хакери разпратиха до български медии в понеделник. При преглед на информацията в тях \"Капитал\" откри бази данни с по над 1 млн. реда, съдържащи ЕГН, имена, адреси и дори доходи. А това, че става въпрос за истински теч, може да се потвърди от случайни справки, при които открихме данни на няколко журналисти от вестника. А също и на финансовия министър Владислав Горанов, информира в.'Капитал\"Голяма част от информацията е стара и отразява справки от преди повече от десетилетие. При други не може да се определи към кой момент са данните. Но част от файловете съдържат и нови вписвания дори от юни, което говори, че пробивът е направен скоро.Според авторите на лийка информацията е добита от един от сървърите на Министерството на финансите. Характера на данните вътре говори по-скоро, че те произхождат от Националната агенция за приходите (НАП). Това се посочва и в официалния отговор на запитването на \"Капитал\" от финансовото министерство: \"НАП и специализираните органи в МВР и ДАНС проверяват сигнал за потенциална уязвимост на компютърната система на Националната агенция за приходите. В момента се извършва проверка реални ли са данните на посочената връзка, за които се твърди, че са на МФ. Допълнителна информация ще бъде предоставена по-късно.\"За голяма част от файловете е трудно да се каже какви точно данни съдържат. Те са в CSV формат и явно са експортирани от бази данни - колоните са кръстени с кодови номера или кратки обяснения. Затова и без разшифровка няма как да се разбере какво стои зад тях.Все пак има някакви индикации какво има вътре. Имената на папките дават известна представа за институцията, откъдето идват данните и характера им. Така например има папки AZ (Агенция по заетостта), BACIS (Българска акцизна централизирана информационна система), NZOK (Национална здравноосигурителна каса), AUAN (Актове за установяване на административни нарушения) и др., както и няколко, включващи NRA или NAP. Има папки, които явно съдържат данни от данъчни декларации за години до 2007 г. Съдържанието и периодите на информацията във всяка папка са различни. Някои от големите файлове обаче са буквално масиви от лични данни. В един файл, кръстен GRAO, има 1.4 млн. реда, всеки от които съдържа само три имена и ЕГН - вероятно справка от ГРАО за попълване базите данни на НАП. В друг има по-малко (над 1 млн. записа), където срещу имената има и данни или NULL, което вероятно съответства на данъчни задължения на лицето към даден момент. Има и файл, където срещу над 1.1 млн. ЕГН-та стоят месечни доходи и вноски за доброволно пенсионно и здравно осигуряване към неизвестен момент.В друга папка с името GAMON се съдържат два списъка с няколкостотин хиляди лица. Вероятно това са регистрирани потребители на сайтове за онлайн залози, тъй като имената са събрани хаотично (част на кирилица и част на латиница). Срещу тях има идентификатор Player_ID, а сред данните за тях има и посочен използван IP адрес.Според анонимния мейл това не е целият масив от изтекли данни. В него се казва, че са представени 57 от общо над 110 компрометирани бази данни. Не са посочени причини защо и как са селектирани точно тези, както и какво е съдържанието на другите и дали те ще бъдат публикувани.\"Над 5 млн. български и чуждестранни граждани, както и компании са засегнати\", оценяват анонимните хакери, като призовават медиите да търсят свободно сред данните и да си правят собствени разследвания. От мейла става ясно още, че целият теч е около 21 GB данни, като публикуваната част е малко под 11 GB.\"Правителството ви е бавноразвиващо се. Състоянието на киберсигурността ви е пародийно\", пишат още авторите на мейла, който завършва с цитат на основателя на WikiLeaks Джулиан Асанж, както и с призив за освобождаването му.", "date": "2019.07.16", "title": "От НАП са изтекли лични данни на милиони български граждани и фирми"}
{"url": "https://www.novinite.bg/articles/178190/Dve-novi-ognishta-na-Afrikanska-chuma-pri-domashni-svine-za-parvi-pat-v-oblast-Ruse", "text": "БАБХ потвърди две нови огнища на Африканска чума при домашни свине в област Русе в лично стопанство, в което се отглеждат 5 нерегистрирани свине – село Ценово, община Ценово, както и в регистрирана фамилна ферма тип А, в която се отглеждат общо 19 прасета, в село Пет кладенци, община Бяла.Взетите проби от свинете са потвърдени като положителни за вируса на Африканска чума по свинете (АЧС), днес, 16 юли 2019 г. До този момент в област Русе не беше констатирано заболяването АЧС при домашни или диви свине. Отново в област Плевен бе потвърдена АЧС в лично стопанство в село Българене, община Левски, след получен сигнал за съмнение за болестта. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване.Аналогично на вече предприетите мерки при предходните констатирани огнища, в създадените зони на ограничение в засегнатите области се провежда засилен клиничен и лабораторен надзор. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.16", "title": "Две нови огнища на Африканска чума при домашни свине за първи път в област Русе"}
{"url": "https://www.novinite.bg/articles/178191/Sled-hakerskata-ataka-Oditirat-vsichki-sistemi-na-NAP", "text": "Одитират всички системи на НАП. Това заяви финансовият министър Владислав Горанов, който дойде в НС заедно с вътрешния министър Младен Маринов, за да обясни за хакерската атака над масивите на НАП. Горанов и Маринов успокоиха депутатите и българите, че няма причина за притеснения. Въпреки това Горанов определи случилото се като \"най-сериозната досега известна хакерска атака\". Но според анализите информацията в изтеклите данни не е достатъчна, за да може да се направи ясен и категоричен извод за имущественото състояние на засегнатите лица.\r\nНяма причина за притеснение от това изтичане на данни, заяви Горанов в парламента и се извини публично на всички засегнати граждани. По думите му капацитетът на НАП не е засегнат, информацията продължава да бъде защитена. Въпреки това, щяло да се направи одит на всички системи на приходната агенция. Той отново напомни, че 3% от базата данни на НАП била засегната от атаката.\r\nГоранов обясни, че информацията е изпратена до медиите от руски домейн, но уточни, че изказването му не е опит за упрекване на руската страна, а фактологията на домейна. 30-40% от данните в изтеклите файлове се съдържат и в базата на НАП, е показала проверката. Те обаче не са консистентни и това е 1 от общо 60-те бази данни, с които НАП работи, обясни Горанов.\r\nОтново бе изтъкнато, че атаката се дължи на използването на уязвимост на 1 от 144 електронни услуги на НАП - системата, която дава възможност на български граждани, които са извършили покупки на територията на чужда държава, да искат възстановяване на ДДС у нас. По-голямата вероятност е нерегламентираният достъп да е осъществен дистанционно, но не е елиминирана възможността за недобросъвестно действие отвътре. Той успокои, че няма нарушена или изгубена информация от НАП. Финансовият министър обясни, че трябва да е в постоянно състезание с тези образовани млади хора, които искат да натрият носа на правителствата. Горанов обясни, че изтеклата информация съдържа данни и от други администрации, с които служебно обменя данни и даде пример с проверка за здравния статус и дали сме осигурени.\r\nГоранов даде да се разбере, че имат насоки откъде е атаката. Не са изтекли още 48 часа, нека още малко поработим и сме готови да участваме във всякакъв дебат по темата, обърна се министърът към депутатите. Според мен целта на подобни терористични посегателства върху информацията не са в услуга на никого, каза Горанов. И добави, че не трябва да се хвали поведението на подобни хакери. Вътрешният министър Младен Маринов пък изчете хронологията на скандала и обясни, че по случая работят ДАНС, Държавна агенция \"Електронно управление\", IT отделът на НАП и ГДБОП. Съхранени са всички налични логове в системата на НАП, обясни той. Маринов даде да се разбере, че България не е искала съдействие от руската държава, а само от руския сайт, където са качени данните, но още нямало отговор.\r\n", "date": "2019.07.16", "title": "След хакерската атака: Одитират всички системи на НАП"}
{"url": "https://www.novinite.bg/articles/178158/Dneven-horoskop-za-vtornik", "text": "Не драматизирайте толкова пред околните - ясно е, че в момента имате проблеми, но вие сте наясно, че те не са сериозни. Би трябвало да започнете най-сетне да обръщате внимание и на другите, не само на себе си.Времето е перфектно да подобрите качеството си на живот. Не всичко е в парите - концентрирайте се върху емоциите и позитивните си мисли. Само така ще се почувствате наистина щастливи.Ще се забавлявате много днес, дори да сте отдадени на скучната си работа. Чувството ви за хумор ще ви осигури нови запознанства и приятни емоции с хора, които ще ви станат близки.Вижте повече на: ", "date": "2019.07.16", "title": "Дневен хороскоп за вторник"}
{"url": "https://www.novinite.bg/articles/178189/Govoritelyat-na-NAP-Celta-na-hakerskata-ataka-e-da-se-pokaje-che-ima-uyazvimosti", "text": "Има пробив на частична информация за сравнително широк кръг от хора. Засегнати са 3% от данните в НАП, а над 5 милиона ЕГН-та са откраднати. Има и изтекли данни за платени данъци и много други различни информации. Това заяви Росен Бъчваров, говорител на НАП в предаването \"Плюс-минус\" по Нова телевизия.\"До момента има данни за успешен външен опит за хакерска атака. Имаме индикации от къде идва атаката, но към момента не бива да ги оповестяваме\", каза още той.\"Целта на атака е да се покаже, че има уязвимости в системите\", допълни Бъчваров.\"Не изключваме и вътрешно подпомагане за атаката в НАП. Бивши служители на НАП нямат достъп до системата обаче\", разкри говорителят на НАП.\"Ще направим стрес-тест на всички други електронни услуги на НАП, за да проверим дали и те не са податливи на атаки. Ще проверим дали служители на НАП е трябвало да свършат нещо, за да не се стигне до хакерската атака\", завърши Росен Бъчваров.", "date": "2019.07.16", "title": "Говорителят на НАП: Целта на хакерската атака е да се покаже, че има уязвимости"}
{"url": "https://www.novinite.bg/articles/178163/Evrostat-Balgariya-e-s-naj-visoko-nivo-na-smartnost-v-ES", "text": "Със 1602 смъртни случая на 100 000 души България се нарежда на първо място по смъртност в ЕС през 2016 г. Страната ни е следвана от Латвия и Румъния (по 1476), Литва (1455) и Унгария (1425). Това сочат данни от публикуван днес анализ на статистическата служба Евростат.На обратния край на скалата с най-ниска смъртност в ЕС е Испания (829 на 100 000 жители), Франция (838), Италия (843), Малта (882), Люксембург (905) и Швеция (913).Средно за ЕС нивото на смъртност през 2016 г. е 1002 на 100 000 жители.През 2016 г. в ЕС са починали 5,1 млн. души – с около 80 000 по-малко от предишната година. Една трета от тези смъртни случаи са при жители на възраст под 75 г., 1,5 млн. души са починали на възраст между 75 и 85 г.Сърдечни удари, инсулти (1,8 млн. починали) и рак (1,3 млн.) са основните причини за смърт в Евросъюза през 2016 г. Заболявания, свързани с кръвоносната система, са основната причина за смърт във всички страни-членки, освен в Дания, Франция, Холандия и Великобритания, където тя е рак.Значителен дял се дължат на инциденти и външни причини – 237 000, проблеми на храносмилателната система (222 0000), ментални и поведенчески като деменция (220 000) и заболявания на нервната система, включително Алцхаймер (219 000).", "date": "2019.07.16", "title": "Евростат: България е с най-високо ниво на смъртност в ЕС"}
{"url": "https://www.novinite.bg/articles/178164/Marinov-Ima-tech-na-informaciya-pri-hakerskata-ataka-na-NAP", "text": "\"Има теч на информация при хакерската атака на НАП\", съобщи министърът на вътрешните работи Младен Маринов в сутрешния блок на bTV.\"Най-вероятно атаката е отвън, всяка система има своите уязвимости, това е първата атака, при която има такъв успех хакерите да откраднат толкова много данни на хора\", допълни Маринов.“Мейлът на хакерите идва от руски сайт и в него се иска оставката на финансовия министър, може би това има връзка с вчерашното решение за покупка на самолетите F-16”, допълни Маринов.Засегнати са над 5000 потребители, като са свалени техни лични данни, както са уязвени и IP адреси на фирми.Младенов увери, че специализираният отдел на Явор Колев и екипът му работи по проблема. До момента е неоспоримо, че сървърите на НАП са атакувани. Правят се сверки за автентичността на изтеклата информация. Работи се по активиране на защити, които да не позволят нова атака и да я предотвратят. Младенов отбеляза, че всяка система, отворена за външен достъп, има своите уязвимости.„Обикновено престъпните групи, занимаващи се с хакерски атаки, целят да осребрят придобитото. Киберпространството е много сложно. Веднъж кодирана информацията, тя трудно може да бъде премахната, а оставя някъде“, коментира Маринов.", "date": "2019.07.16", "title": "Маринов: Има теч на информация при хакерската атака на НАП"}
{"url": "https://www.novinite.bg/articles/178161/Sting-prodaljava-da-otmenya-koncerti", "text": "Британската звезда Стинг, който страда от вирусна инфекция на гърлото, отмени още един концерт – този в Бон, предвиден за довечера, предаде Франс прес. Бившият фронтмен на „Полис” (The Police) все пак ще се яви пред публиката във френския град Лион и ще възобнови турнето си в сряда. Стинг беше включен тази вечер в афиша на фестивала „Кунст!Разен” в бившата столица на ФРГ. Стинг бил в процес на възстановяване от инфекцията, но лекарите му препоръчали да отмени днешното си участие. Завръщането на 67-годишния изпълнител на сцената в Лион със сигурност ще зарадва неговите фенове. В крайна сметка в резултат на заболяването Стинг бе принуден да отмени шест свои концертни дати, насрочени в градовете Гент, Мюнхен, Щутгарт, Славков край Бърно, Чехия, Веерт, Холандия и Бон.", "date": "2019.07.16", "title": "Стинг продължава да отменя концерти"}
{"url": "https://www.novinite.bg/articles/178173/Shestima-dushi-sa-arestuvani-sled-akciyata-vav-Fond-Zemedelie", "text": "Шестима души са арестувани след акцията на спецпрокуратурата в Държавния Фонд \"Земеделие\", предаде БГНЕС.Злоупотребите са извършвани по времето на предишния изпълнителен директор Румен Порожанов, съобщи зам.-главния прокурор Иван Гешев на извънреден брифинг.Специализираната прокуратура, съвместно с ГДБОП и със съдействието на КПКОНПИ, извършва действия по разследването в Държавен фонд „Земеделие“, свързани с досъдебното производство срещу Миню Стайков, съобщиха от спецпрокуратурата.Претърсват се кабинети на служители във фонда, както и техни адреси. Изземат се документи във връзка с изпълнението на Програмата за развитие на селските райони и Националната програма за подпомагане на лозаро-винарския сектор.", "date": "2019.07.16", "title": "Шестима души са арестувани след акцията във Фонд „Земеделие“"}
{"url": "https://www.novinite.bg/articles/178156/Ot-dnes-obshtinite-izpolzvat-uednakveni-zayavleniya-za-16-uslugi", "text": "От вторник всички общини са задължени да използват уеднаквени заявления за 16-те най-масови услуги. Това става възможно с приетото по инициатива на вицепремиера Томислав Дончев  изменение на Наредбата за административно обслужване.Сред стандартизираните заявления са издаване на скици за недвижими имоти и разрешение за строеж, одобряване на подробен устройствен план и много други. По този начин се облекчават гражданите и бизнесът, намалява се административната тежест като отпадат ненужни документи и се спестява време при получаването на резултата от извършената услуга.", "date": "2019.07.16", "title": "От днес общините използват уеднаквени заявления за 16 услуги"}
{"url": "https://www.novinite.bg/articles/178169/Potvardiha-dva-sluchaya-na-Zapadnonilska-treska-v-Garciya", "text": "Два нови случая на Западнонилска треска  регистрираха здравните власти на Гърция. Те са от районите на Катерини и Ксанти в северната част на страната, съобщава електронното издание на атинския ежедневник Kathimerini.Атинската медицинска асоциация изрази загриженост поради факта, че гръцката държава е „престъпно небрежна\" през последните години и не е предприела необходимите предпазни мерки.„В резултат на това вирусът вече се е утвърдил в нашата страна\", се казва в разпространено от асоциацията съобщение.През 2018 г. в Гърция бяха докладвани 316 инфекции, от които 50 бяха с фатален изход.Симптомите на вируса включват треска, главоболие, болки в тялото, обриви и подути лимфни възли. Разпространява се сред хората чрез комари.", "date": "2019.07.16", "title": "Потвърдиха два случая на Западнонилска треска в Гърция"}
{"url": "https://www.novinite.bg/articles/178165/Esetrite-pusnati-ot-WWF-po-Dunav-dostignaha-Cherno-more", "text": "Първите от 20-те хиляди есетри, които природозащитната организация WWF пусна в река Дунав миналия месец, вече достигнаха Черно море. Тримесечните рибки от критично застрашения вид руска есетра поеха своя път от Белене в средата на юни.За един месец те изминаха разстояние от 570 километра и увеличиха пет пъти теглото си. Това е знак, че макар и да са отгледани в аквакултури, те се адаптират добре в естествената си среда, а зарибяването може да бъде определено като успешно, коментират от WWF. Природозащитната организация призова рибарите от три дължави по течението на Дунав да пазят малките рибки, тъй като те могат лесно да се заплетат в техните мрежи.\"Колегите от WWF в Румъния и Украйна предварително подготвиха местните рибари. Те им обясниха, че провеждаме зарибяване и е възможно да засекат малки екземпляри от вида руска есетра. Ако това се случи, рибарите са получили инструкции, да ги върнат обратно във водата и да ни сигнализират. До този момент сме получили три сигнала – два от България и един от Украйна, в непосредствена близост до Черно море. Ние също следим миграцията на малките рибки от нашата точка за мониторинг край село Ветрен, близо до Силистра“, коментира Стоян Михов, ръководител на практика \"Води и Биоразнообразие“ към WWF България.Част от рибките са уловени от учени и пуснати обратно в реката в украинския участък от делтата на река Дунав преди няколко дни. Рибките са вече с дължина над 20 см и тежат почти 50 грама, което е пет пъти повече от теглото при пускането им.Другата добра новина е, че в момента в сила е пълна забрана за улов на есетри в Дунав и Черно море, което дава надежда, че и останалите есетри могат да избегнат опасните мрежи и да достигнат безпрепятствено Черно море.Руската есетра е сред последните четири есетрови вида, които все още се срещат в Дунав. Международният съюз за защита на природата класифицира есетрите като най-застрашената група от видове в света. Затова в продължение на много години WWF България работи за опазването на техните естествени местообитания. През 2014 и 2015 г. тя стана първата природозащитна организация, която извърши зарибяване на Дунав, като пусна в басейна на реката 50 000 есетрови риби.Руските есетри, които някога са били най-разпространеният вид есетрови риби по Дунав, днес са критично застрашени. През последното десетилетие има само няколко установени диви екземпляра в река Дунав. Новото пускане на рибки обаче носи и нова надежда за укрепване на популациите.Жизненият цикъл на есетровите риби наподобява този на човека – те живеят дълго, но се размножават само няколко пъти в живота си. Ще отминат десетина години преди нашите руски есетри да се завърнат обратно в Дунав и да създадат своето първо поколение. По тази причина те са много уязвими от бракониерство. Затова трябва да пазим тях и техните местообитания и да им дадем шанс да изградят стабилна популация. В противен случай рискуваме да загубим безценен вид, оцелял в продължение на 200 милиона години.", "date": "2019.07.16", "title": "Есетрите, пуснати от WWF по Дунав, достигнаха Черно море"}
{"url": "https://www.novinite.bg/articles/178183/Izleze-vtoroto-klasirane-za-priem-na-studenti-v-Sofijskiya-universitet", "text": "Вторият етап на класирането на кандидат-студентите в Софийския университет \"Св. Климент Охридски\" за учебната 2019/2020 г. беше обявен днес. Това съобщи пресцентърът на висшето училище.4377 новоприети студенти са се записали или са потвърдили специалността, в която са класирани на първия етап в Софийския университет. За втория етап на класиране са приети още 566 студенти.Запълнени след първия етап на класирането в СУ са специалностите \"Графичен дизайн\", \"Музикални медийни технологии и тонрежисура\", \"Стопанско управление\", \"Китаистика\", \"Японистика\", \"Журналистика\", \"Право\" и \"Скандинавистика\".От 17 до 19 юли, включително, класиралите се от втория етап кандидати трябва да потвърдят или да се запишат в избраната специалност. Непотвърдилите от второто класиране кандидати губят правото си за участие в третото класиране, което е окончателно.На 23 юли ще бъде обявен третият етап на класирането. Записването за него е окончателно и трябва да бъде направено в периода 24-26 юли, включително.7148 са кандидатите, подали документи за прием в най-старото висше училище - в Софийския университет. На първо място сред посочените от най-много кандидати специалности е \"Психология\". На второ място е \"Софтуерно инженерство\". Третото място заема специалността \"Право\".На следващите места кандидатите са поставили специалностите \"Фармация\", \"Комуникационен мениджмънт\", \"Компютърни науки\", \"Английска филология\", \"Предучилищна и начална училищна педагогика\", \"Журналистика\" и \"Медицина\".", "date": "2019.07.16", "title": "Излезе второто класиране за прием на студенти в Софийския университет"}
{"url": "https://www.novinite.bg/articles/178167/Balgariya-i-Chehiya-obmeniha-informaciya-za-predprietite-merki-sreshtu-AChS", "text": "Министърът на земеделието, храните и горите Десислава Танева и министърът на земеделието на Чехия Мирослав Томан проведоха среща, на която обмениха информация за мерките, които страните са предприели за ликвидиране на Африканската чума по свинете (АЧС).„Чехия се справи успешно със заболяването след като приложи редица мерки, сред които идентифициране на всички ферми в зоните (включително на тези с едно прасе) и евтанизиране на прасетата в личните стопанства, които нямат мерки за биосигурност - тип „заден двор“, заяви министър Томан. Той посочи, че са наложили забрана на придвижването на животни и на движението на гражданите в горите.Отглеждането на домашни свине е било разрешено само в индустриалните ферми в региона. По време на срещата стана ясно, че в Чехия прилагането на мерките е било чрез ежедневна координация на регионално ниво и комуникация с ветеринарната служба за адаптиране на мерките постоянно. Предприети са били и действия за ограничаване на движението на животните, като са използвали естествената преграда на терена и изграждането на електропастир за отблъскване на животните. По думите на Томан, изключително важно е вземането на решение за извънредна ситуация в държавата, което гарантира съдействието на всички служби в прилагането на мерките. При дивите свине е извършван ежедневен мониторинг и отстраняване на труповете на диви животни.Ловът е бил разрешен извън заразената и надзорната зона, но само чрез индивидуален отстрел от полицаи със снайпери, за да няма движение на животните. Всички мъртви и убити животни са изследвани лабораторно и са унищожени в екарисаж. Министър Томан отбеляза, че друга важна мярка за диви свине е финансовото компенсиране на ловците, така че да не се допусне укриването на отстреляни животни. Министър Десислава Танева заяви, че в България е приложена мярка за финансово стимулиране на ловците. Тя запозна колегата си с актуалната ситуация и с предприетите спешните мерки за справяне със заболяването. Земеделският министър отбеляза, че болестта може да се контролира и изкорени, само когато се прилагат и спазват всички предприети мерки и Чехия е пример за това. В срещата участие взе и изпълнителният директор на Българска агенция по безопасност на храните (БАБХ) д-р Дамян Илиев.", "date": "2019.07.16", "title": "България и Чехия обмениха информация за предприетите мерки  срещу АЧС"}
{"url": "https://www.novinite.bg/articles/178152/API-shoforite-da-se-dvijat-s-povisheno-vnimanie-v-rajona-na-tunelite-Vitinya-i-Topli-dol", "text": "От 8:30 ч. до 16:30 ч. движението за Варна в тунел „Витиня“ на АМ „Хемус“ ще се осъществява поетапно в аварийна или изпреварваща лента поради профилактика на осветлението. Трафикът в посока София ще се пренасочва от км 35+450 /служебна връзка/ на магистралата по път I-1 София - Ботевград и при км 30+260, при пътна връзка \"Витинска река“, ще се включва отново в АМ „Хемус“.От 10 ч. до 12 ч. движението в тръбата за София на тунел „Топли дол“ ще се извършва само в изпреварващата лента. Поради ремонт на мобилни клетки и светофарни уредби ще са затворени двете активни ленти на съоръжението.От 12 ч. до 14 ч. ще се ограничава движението в изпреварващата лента на тръбата за София, а трафикът ще се извършва в съседната активна лента.Всички граждани и транспортни фирми могат да получават информация за актуалната пътна обстановка от интернет страницата на АПИ – , както и по всяко време от денонощието на тел. 0700 130 20 в АПИ.", "date": "2019.07.16", "title": "АПИ: шофьорите да се движат с повишено внимание в района на тунелите „Витиня“ и „Топли дол“"}
{"url": "https://www.novinite.bg/articles/178153/Novo-ognishte-na-Afrikanska-chuma-pri-domashni-svine-za-parvi-pat-v-oblast-Vraca", "text": "БАБХ потвърди огнище на Африканска чума при домашни свине в нерегистрирано лично стопанство, в което се отглеждат 4 свине, в град Мизия, община Мизия, област Враца. Сигналът за повишена заболеваемост е постъпил в Областната дирекция по безопасност на храните-Враца от регистриран ветеринарен лекар. Взетите проби от свинете са потвърдени като положителни за вируса на Африканска чума по свинете (АЧС), днес, 15 юли 2019 г. Това е първият случай на домашни свине с положителни проби в областта.В рамките на активния надзор в област Плевен, АЧС бе потвърдено и в лично стопанство в село Дъбован, община Гулянци, област Плевен. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на всички домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване. Стартира засилен клиничен и лабораторен надзор в създадените зони на ограничение.Клинични прегледи и лабораторен надзор ще бъдат извършени в населените места, попадащи в 10-километровата надзорна зона. Потвърден е и нов случай при дива свиня, в землището на село Дуранкулак, община Шабла, област Добрич. Пробата е взета от намерена умряла, вследствие на пътнотранспортно произшествие, дива свиня. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.16", "title": "Ново огнище на Африканска чума при домашни свине за първи път в област Враца"}
{"url": "https://www.novinite.bg/articles/178151/Oblachno-s-temperaturi-mejdu-mejdu-22-i-27", "text": "Днес до обяд облачността ще е разкъсана, предимно висока. Около и след обяд ще се развива купеста и купесто-дъждовна. Ще има превалявания от дъжд, на повече места в Южна България. В Рило-Родопската област количествата на валежа ще са значителни. Ще духа слаб североизточен вятър. Ще бъде хладно за сезона, с максимални температури между 22° и 27°, в София около 22°. Над планините ще бъде предимно облачно. Около и след обяд ще има валежи от дъжд, по-интензивни в Рило-Родопската област. Ще духа до умерен северен вятър. Максимална температура на 1200 метра около 16°, на 2000 метра - около 9°.Над Черноморието пред обяд ще бъде предимно слънчево, но в следобедните часове облачността ще се увеличи и на места ще превали. Ще духа слаб до умерен вятър от север, след обяд от североизток. Максималните температури ще са между 23° и 26°, близки до температурата на морската вода. Вълнението на морето ще бъде 2 бала.", "date": "2019.07.16", "title": "Облачно с температури между  между 22° и 27°"}
{"url": "https://www.novinite.bg/articles/178154/Ministrite-na-zemedelieto-v-ES-obsadiha-situaciyata-sas-zabolyavaneto-AChS", "text": "Министрите на земеделието на държавите-членки в Европейския съюз (ЕС) обсъдиха ситуацията със заболяването Африканска чума по свинете (АЧС) . Това стана по време на днешното заседание на Съвета по селско стопанство и рибарство, което се проведе в Брюксел.Министърът на земеделието, храните и горите Десислава Танева акцентира върху допълнителни мерки за контрол на храните, които преминават през границите. Тя посочи, че именно те са рискови за пренасяне на заболяването. По думите й са необходими общи действия и интегриран план, с които целият ЕС да се справи с това опасно заболяване. Всички държави се изказаха в подкрепа на продължаването на координирани действия за борба с Африканската чума по свинете. Те локализираха пограничните зони, прилагането на ефективни мерки за надзор и контрол съвместно със заинтересованите страни.България настоява за навременно финансиране от Европейската комисия по линия на ветеринарните програми за справяне с болестта. Десислава Танева заяви, че тази помощ е изключително важна и страната ни очаква подпомагане за извършените действия от миналата година. Десислава Танева припомни, че първият случай на заболяването е регистриран за първи път в България през 2018 г.„През предходната седмица регистрирахме още няколко огнища . От миналата година прилагаме план с мерки за превенция и борба срещу АЧС. За нас заболяването е изключително опасно, защото страната ни има добре развит индустриален сектор в свиневъдството с брутна продукция около 130 млн. евро за 2018 г. Свинското месо е с най-висок дял на потребление от населението ни“, посочи още министърът. Тя уточни, че страната ни продължава да изпълнява мерките за превенция, които срещат неодобрение от хората по места. „Започваме мащабна информационна кампания, за да запознаем населението с превенционните мерки срещу АЧС.Надяваме се това да е полезно за населението и да не срещаме затруднение по отношение на прилагането на мерките“, коментира Танева. Министър Танева благодари на еврокомисаря по здравеопазване и безопасност на храните Витянис Андрюкайтис за подкрепата, която страната ни винаги е получавала при различни епизоотии и с които се е справяла успешно. На днешното заседание на Съвета комисар Андрюкайтис призова към продължаване прилагането на мерките в ЕС, в т.ч повишаване на информираността на населението относно възможността за разпространяване на болестта посредством храни и продукти, като се работи съвместно с превозвачите и пътните служби. Комисарят отново напомни за необходимостта от намаляване популацията на диви свине в незасегнатите райони и прикани за спазване на мерките в зоните от регионализацията. Това ще позволи запазването на търговията в незасегнатите райони, като Комисията продължава да работи в насока за вдигане на ограниченията от страните извън ЕС. Той допълни, че се работи по разработването на ваксина, но това е процес, който отнема много време и финансов ресурс.", "date": "2019.07.16", "title": "Министрите на земеделието в ЕС обсъдиха ситуацията със  заболяването АЧС"}
{"url": "https://www.novinite.bg/articles/178157/Borisov-sabra-izvanredno-Saveta-po-sigurnost-kam-MS", "text": "Премиерът Бойко Борисов е събрал Съветът по сигурност на Министерския съвет заради хакнатите сървъри на НАП. Очаква се на заседанието при Борисов да са всички шефове на специални служби, финансовият министър Владислав Горанов, вътрешният Младен Маринов, съобщава БГНЕС.В понеделник стана ясно, че хакерска атака е станала причина за изтичането на данни от Приходната агенция. Засегнати са близо 5 милиона граждани. Националната агенция по приходите и ДАНС започнаха проверка на случая.", "date": "2019.07.16", "title": "Борисов събра извънредно Съвета по сигурност към МС"}
{"url": "https://www.novinite.bg/articles/178160/Nov-ciklon-se-ochakva-da-premine-nad-Garciya-dnes", "text": "\r\nДнес в Гърция се очаква пик на опасните метеорологични явления.\r\n\r\n\r\n\r\n\r\n\r\n\r\n", "date": "2019.07.16", "title": "Нов циклон се очаква да премине над Гърция днес"}
{"url": "https://www.novinite.bg/articles/178170/Prezidentat-naloji-veto-na-varhu-dareniyata-za-partiite", "text": "резидентът Румен Радев върна за ново обсъждане отделни текстове от Закона за изменение на Закона за държавния бюджет за 2019 г., с които се въвежда финансиране на политическите партии с дарения от юридически лица и еднолични търговци.Държавният глава приветства гражданската позиция, заявена на национален референдум от над 2,5 млн. български граждани, за ограничаване размера на финансовата субсидия за партиите. Промените обаче, с които парламентът разреши финансирането на партиите от юридически лица и еднолични търговци, уронват конституционните устои на българската демокрация. Подменя се конституционният модел на политическата система, без да е извършена промяна в Конституцията, съобщават от пресцентъра на институцията.  С приетите промени партиите стават зависими от бизнеса, който ще финансира тяхното съществуване. Така вместо да изпълняват конституционната си роля да формират политическата воля на народа, партиите закономерно се обвързват с печалбата на стопански субекти, част от която ще се връща при тях като дарения. Демократичното управление е под въпрос, когато партиите и кандидатите носят отговорност не пред гражданите, а пред своите дарители. Финансирането на партиите от юридически лица и еднолични търговци създава нова обилна хранителна среда за корупция. Връщаме се към практики, които под натиска на Европа отпаднаха преди 10 години. Официализирането на зависимостта на политическите партии от корпоративни интереси отдалечава страната ни от демократичните европейски държави. Създават се предпоставки даренията от юридически лица и еднолични търговци да се насочват към партиите във властта, защото те разпределят публичните средства и определят победителите в обществените поръчки и концесиите. Останалите, и особено малките партии, ще бъдат изтласкани в периферията на политическия живот.Според президента, дълг на гражданското общество в една демократична държава е да противодейства на реалната заплаха за сливане между партия и държава, което Конституцията забранява.", "date": "2019.07.16", "title": "Президентът наложи вето на върху даренията за партиите"}
{"url": "https://www.novinite.bg/articles/178175/Maya-Manolova-atakuva-v-KS-zabranata-za-svobodnoto-kampinguvane", "text": "Омбудсманът Мая Манолова внесе конституционна жалба срещу промените в Закона за устройство на Черноморското крайбрежие.Припомняме, че Мая Манолова беше сезирана от представителите на Българското кепмер общество и Обединена група „Бетономорие“ заради строгите забрани, ограничаващи правото на българските граждани на свободно придвижване и бетонирането на последните метри от българското крайбрежие, които унищожават природата и рестриктивните регулации на дивото къмпингуване. Освен това, според новите промени, разполагането на палатки, кемпери и каравани ще може да се осъществява само на определени места, извън територията на плажовете, дюните и къмпингите.Манолова прие представители на свободно къмпингуващите и след срещата обяви, че ако промените минат и бъдат обнародвани ще сезира Конституционния съд. Днес Законът за устройство на Черноморското крайбрежие бе обнародван (ДВ, бр. 56 от 16 юли 2019 г.). Манолова поиска да се установи противоконституционност на разпоредбите на чл. 10а, чл. 17а, ал. 2 и чл. 24в  от Закона за Черноморското крайбрежие. „Смятам, че същите са в противоречие с нормите на Конституцията относно принципите на демократичната и правова държава (чл. 1, чл. 2, чл. 4, ал. 1), задълженията за опазване и възпроизводство на околната среда и за разумно използване на природните богатства и ресурси (чл. 15), за уреждане на режима на земята със закон (чл. 22, ал. 3) и правото на гражданите на здравословна и благоприятна околна среда (чл. 55)“, пише омбудсманът в искането си до КС.           В него Манолова излага мотиви, според които нормата на чл.10а не предоставя в необходимия обем законова основа за определяне на местата за къмпингуване, правилата и нормативите за устройването и ползването им, както и за престоя в тях.         Мая Манолова посочва още, че с предвиденото издаване на подзаконов нормативен акт не се поема политическа отговорност за приемане на цялостно решение, засягащо режима на земеползване в пряко противоречие с чл. 22, ал. 3, която изисква режимът на земята да се определя със закон. Според нея инертността в продължителен период от време за създаване на адекватна по ранг нормативна уредба е източник на правна несигурност и свързаните с нея негативни последици в противоречие с правовия характер на държавата. „Отстъплението от принципа за уреждане на режима на земята със закон отслабва и гаранциите за изпълнение на задължението на държавата съгласно чл. 15 от Конституцията за опазване и възпроизводство на околната среда и за разумно използване на природните богатства и ресурси.Недостатъчната по ранг уредба по смисъла на чл. 22, ал. 3,  е пречка да бъде дефинирано бланкетното съдържание на правото на здравословна и благоприятна околна среда, което гражданите имат право да изискват съгласно чл. 55 от Конституцията“, аргументира се омбудсманът. Тя акцентира, че изпреварващо се налагат административни наказания в значителен размер, още преди да са определени местата за къмпингуване, независимо от наличието на обществена опасност на санкционираното поведение, каквато съобразно с правовия характер на държавата е задължително да съществува като предпоставка за предвидената ограничителна мярка. Поради вътрешна противоречивост на законовия акт за обема на защита на пясъчните дюни Манолова оспорва и алинея 2 на чл. 17а от ЗУЧК, която противоречи на принципа на правовата държава и върховенство на закона. Според нея е допуснато изключение от забраната в рамките на вече регламентирано друго изключение, предвиждащо строителство на национални обекти и на такива със специално предназначение. „Такъв подход не е обоснован поради специалния характер на освобождаващото основание с оглед на постигане на легитимна цел от конституционен порядък, каквато не е налице в създадената хипотеза на изключение от изключението“,  обосновава тезата си омбудсманът.", "date": "2019.07.16", "title": "Мая Манолова атакува в КС забраната за свободното къмпингуване"}
{"url": "https://www.novinite.bg/articles/178176/Manolova-Hakerskata-ataka-e-aroganten-akt-sreshtu-pravata-na-grajdanite", "text": "„Държавата е длъжна да защити правата на 5 млн. граждани и това трябва да се случи в максимално бърз срок. Като омбудсман изразявам силната си тревога от тежките последствия, до които може да доведе хакерската атака срещу базата данни на Националната агенция за приходите“. Това заявява в своя позиция омбудсманът Мая Манолова по повод осъществения достъп до сървър на НАП, от който бяха изтеглени лични данни, данъчна и осигурителна информация и разпратени до медиите. „Това е тежко посегателство, опасен и арогантен акт. Като омбудсман, призван да защитава правата на българските граждани, надявам се, държавата да предприеме незабавни мерки, за да защити и гарантира занапред сигурността им, както и че ще предприеме разследване на конкретния инцидент, за да се установи кой е поръчал пробива и кой стои зад него“, категорична е Манолова.", "date": "2019.07.16", "title": "Манолова: Хакерската атака е арогантен акт срещу  правата на гражданите"}
{"url": "https://www.novinite.bg/articles/178155/Tozi-septemvri-Divna-shte-pokaje-na-Zagubeniyat-jeti-patya-kam-doma", "text": "Краят на лятото винаги навява малко тъга за повечето от нас. Искаме то да продължи и есента да се забави още. Този септември обаче ще е различен, защото създателите на една от най- успешните филмови поредици Как да си дресираш дракон са ни подготвили много приятна изненада - новата великолепна анимaция Загубеният йети. А през шеметното пътешествие на магическото създание ще ни преведе очарователната Дивна, която влиза в ролята на главната героиня във филма – Ий.Приключенската продукция разказва за приятелството, за смелостта и търсенето на пътя…към вкъщи и към доброто. Именно към този трогателен разказ, изпълнен с вълшебства и препятствия, се присъединява талантливата изпълнителка Дивна. Макар че вече се е докосвала до света на дублажа, младата певица за първи път приема предизвикателството да озвучи главна роля и тази нова посока я изпълва с ново, уникално вдъхновение. „Много съм щастлива, че това ми се случва и, че озвучавам именно Йи. Ние много си приличаме и това най-много ми помага да вляза в образа и да го направя максимално автентичен.Тя постоянно преоткрива себе си и търси красотата във всичко. Аз също се старая да съм такава. Преживявам тази роля и искрено вярвам, че този филм ще остави страхотно послание за всички.“, споделя Дивна по повод на новото си артистично амплоа. Ий заедно с щурите си приятели Джин и Пенг, ще трябва да преодолее всички трудности по пътя към снежните Хималаи.Там са родителите на Загубеният йети, който случайно попада на покрива на Йи и единственото, което иска, е да се върне на мястото, към което принадлежи. Ще се справят ли с нелеката задача? Ще успеят ли да изпреварят властния д-р Бърниш, който иска първи да докопа магическото създание, и какво ще им струва това, ще разберем този септември! Кое е по-трудно за покоряване – най-високият връх в света или победата над собствените си страхове? Ще отведат ли Йи, Джин и Пенг Загубеният йети до дома му или ще попадне в лапите на д-р Бърниш?Ще разберем на 27 септември в кината на 2D и 3D заедно с Дивна и Загубеният йети.", "date": "2019.07.16", "title": "Този септември Дивна ще покаже на \"Загубеният йети\" пътя към дома"}
{"url": "https://www.novinite.bg/articles/178168/Goranov-Okolo-3-ot-dannite-na-NAP-sa-zasegnati-pri-atakata-na-sarvarite-j", "text": "\"Изключително неприятна атака, информацията действително е част от базата данни на НАП. Около 3% от общата база данните са засегнати. Тепърва ще се определи точният брой на лица, чиито лични данни са били изтеглени\". Това заяви на брифинг в Министерския съвет министърът на финансите Владислав Горанов.\"От руски домейн е изпратено съобщение до български медии, линковете в който водят до сървъри на НАП. Тази информация съвпада със сървърите на НАП и това потвърждава нерегламентирания достъп до сървърите на НАП. Продължава работата за разкриване на хакерската атака и за минимизиране на щетите. По разпореждане на премиера се извършва преглед на системата, за да се минимизират опити за нови хакерски атаки”, коментира вътрешният министър Младен Маринов.„Има изтекли не само лични данни, но и данъчно осигурителна информация. Тя е недостатъчна, за да може да се направи цялостен извод за имущественото състояние на физическо лице, но това не прави случая по-лесен за обяснение”, посочи още Горанов.", "date": "2019.07.16", "title": "Горанов: Около 3% от данните на НАП са засегнати при атаката на сървърите й"}
{"url": "https://www.novinite.bg/articles/178184/BSP-Sofiya-s-kandidati-za-kmetove-v-oshte-5-stolichni-rajona", "text": "Организациите на БСП в „Искър“, „Лозенец“, „Люлин“, „Банкя“ и „Кремиковци“ определиха кандидати си за районни кметове. Кандидатът на социалистите в „Искър“ е Борис Цветков – общински съветник и председател на районната организация на партията. Математик, на 45 години.БСП – Лозенец също залага на своя председател Николай Велчев. Той е 37-годишен, икономист. Работата му е свързана с упражняване на инвеститорски и финансов контрол. В „Люлин“ БСП издига Мая Александрова. Икономист, на 52 години, занимава се с частен бизнес. В „Банкя“ социалистите ще подкрепят 31-годишния Иво Пиперов, който ще се кандидатира като независим.Той работи във фирма за преводи и легализация. БСП – Кремиковци ще разчита на Цецка Кочкова, която е председател на районната организация. Училищен психолог, на 57 години. Кочкова е била кмет на Долни Богров (2011 – 2015).", "date": "2019.07.16", "title": "БСП – София с кандидати за кметове в още 5 столични района"}
{"url": "https://www.novinite.bg/articles/178185/Valeri-Simeonov-Poziciyata-ni-e-za-othvarlyane-na-prezidentskoto-veto", "text": "Позицията ни е за отхвърляне на президентското вето върху възможността за финансиране на партиите от юридически лица и еднолични търговци. Това заяви лидерът на НФСБ Валери Симеонов пред журналисти във връзка с президентското вето върху Закона за държавния бюджет и възможността партиите да се финансират чрез дарения от юридически и физически лица.\"Ако се приеме едно такова вето партиите ще бъдат лишени от възможността да бъдат финансирани по какъвто и да е начин. Тогава остава единствената възможност за бавна смърт на малките партии“, каза още той.\"Никой няма да даде пари на една малка партия и на опозиция, а на тези, които управляват, тъй като ще се страхува от санкции, проверки, репресии, и отказ от обществени поръчки и концесии\", разкри лидерът на НФСБ.Във връзка са опасенията на държавния глава, че ще се получи обвързване на бизнеса с партиите, Симеонов заяви, че това не е състоятелно.\"В България бизнесът е зависим от политиците, които управляват и най-влиятелните и богати хора са тези, които управляват държавата. Мисля, че на всички е ясно това. По-удобно е да се насажда другата версия, че има някакви тъмни икономически субекти, които чакат с парите да манипулират държавата в коя посока? За да могат какво? Да получават поръчки. Те в момента ги получават, ако си плащат\", допълни още Симеонов.\"Ще гласуваме най-вероятно против ветото. Няма нищо по-естествено от това. Ние бяхме предложили да се разреши финансирането до определена граница. Мисля, че това е най-разумното решение. Не мога да се сърдя на президента - той не е бил нито в бизнеса, нито в политиката, а идва от авиацията. Трудно може да се ориентира и лесно става жертва на лоши съвети“, завърши Валери Симеонов.", "date": "2019.07.16", "title": "Валери Симеонов: Позицията ни е за отхвърляне на президентското вето"}
{"url": "https://www.novinite.bg/articles/178180/Nankov-Tol-sistemata-tragva-s-12-14-stotinki-na-kilometar", "text": "12-14 стотинки на километър за камиона над 12 тона с 3 оси ще бъде цената, с която ще тръгне на 16 август националната тол система, това съобщи след заседанието на Консултативния съвет за въвеждането на тол системата зам.-министърът на регионалното развитие Николай Нанков, посочва „“. \"Тези пари няма да се събират от превозвачите до март догодина, когато започва търговската експлоатация на тол ситемата. Времето между 16 август и Нова година ще служи на Националното тол управление и на превозвачите, за да преценят дали това е най-удачната тарифа. След това тя ще влезе в сила с акт на Министерския съвет\", заяви още той.", "date": "2019.07.16", "title": "Нанков: Тол системата тръгва с 12-14 стотинки на километър"}
{"url": "https://www.novinite.bg/articles/178181/BSP-vika-v-NS-Borisov-da-kaje-za-kiberatakata", "text": "БСП настоя премиерът Бойко Борисов, вътрешният министър Младен Маринов и финансовият Владислав Горанов да обяснят в пленарната зала до каква степен е увреден общественият интерес след кибератаката на системата на НАП, при която бяха източени хиляди данни на физически и юридически лица.Това обяви от парламентарната трибуна депутатът от левицата Иван Иванов. \"Каква е опасността с днешна дата за държавата?\", искат да узнаят социалистите.Депутатът от вътрешната комисия припомни, че въпросната \"най-мощна кибератака\" идва след пробива на системата на Митниците и Търговския регистър, а на този фон имаме приети закони за киберсигурността и за борба с тероризма.\"Днес сме свидетели на най-мощната кибератака. Личните данни са източени, държавата гърми. Моля да поканите министър-председателя Бойко Борисов, персонално отговорен за националната сигурност\", заяви Иванов. И добави, че вътрешният и финансовият министър също трябва да обяснят какво се случва и до каква степен е пробита системата на НАП, както и дали има опасност от изнасяне на данни и източване на сметки.", "date": "2019.07.16", "title": "БСП вика в НС Борисов да каже за кибератаката"}
{"url": "https://www.novinite.bg/articles/178166/Po-predlojenie-na-Kontrera-ot-VMRO-Sofiya-s-elektricheski-skuteri-pod-naem", "text": "Транспортната комисия в СОС подкрепя доклада на общинския съветник Карлос Контрера, внесен преди две седмици в общината.Припомняме, че председателят на „Патриоти за София“ и член на националното ръководство на ВМРО изготви документа с оглед нарастващото потребление на тротинетки, което следва тенденцията, зародила се в много европейски столици. Предвид факта, че към настоящия момент не само, че няма уредба за движението на тези превозни средства, но няма и система за наемането им от общината, както е в много градове в Европа, общинарят поиска приемането на изрични правила.На свое заседание Постоянната комисия „Транспорт и туризъм” към Столичния общински съвет е изразила принципно съгласие и подкрепя доклада на общинския съветник от ВМРО Карлос Контрера за въвеждане на общинска система за ползване на електрически скутери. На свое заседание във вторник членовете на комисията са се съгласили с мотивите към доклада, а тази седмица се очаква главният архитект да внесе в комисията предложение за 200 точки в рамките на „Синя” и „Зелена” зони за разполагане безплатно на електрически скутери. Изпълнителният директор на „Център за градска мобилност” ЕАД също е потвърдил пред комисията, че има готовност след решението на СОС да предложи варианти за въвеждане на система за споделено ползване/наемане на електрически скутери.Според доклада Столична община възлага на „Център за градска мобилност” да разработи варианти за въвеждане на електрически скутери под наем като част от обществения транспорт в столицата.Контрера е на мнение, че Столична община трябва да задвижи процедурата възможно най-бързо. Вече 3-4 компании са изразили интерес да предоставят тази услуга на територията на София и е възможно през есента това да се случи. Според Карлос Контрера общината следва да създаде правила, по които това да се случва, защото става дума за ползване на публична общинска собственост.Не е маловажно и урегулирането на ползването на скутерите – колкото повече стават, толкова повече ще са конфликтите между различните участници в движението. Трябва да има ясни и прости правила, но в никой случай да не се стига до крайности, които да пречат на този нов метод на придвижване в града, казва общинският съветник от ВМРО Карлос Контрера.Оказва се, че в България също има предприемачи и компании, които разработват прототипи на електрически тротинетки и компоненти за тях (например батериите), има също така идеи за сглобяване на този тип превозни средства в България.След внасянето на доклада получих интересни предложения – например част от стоянките за електрическите тротинетки да са на натоварени спирки на градския транспорт, там да са разположени по 2-3-5 скутера, за да можеш да слезеш, да си наемеш превозното средство и да стигнеш с него до точката, към която си се отправил. Това ще направи по-популярен и градския транспорт – автобуси, трамваи, тролеи и метро. Също така според експерти няма проблем да се допусне с общинска наредба управлението на електрически скутери и по велоалеите, защото според европейския регламент те са електрически задвижвани двуколесни превозни средства. Трябва да бъде решен и въпросът с тротоарите, като тук смятам, че може да се допусне в пространства, където тротоарът е с ширина над 1,5 м, за да няма конфликти. Решим е и въпросът със скоростта – що се отнася до идеята за електрически тротинетки под наем този, който предоставя услугата, може да бъде задължен технически да ограничи скоростта им до определена величина - 20-25 км/ч. Технически е възможно и е въпрос на уредба. Но трябва да имаме предвид също, че Законът за движение по пътищата в един момент трябва да бъде изменен, за да отговори на обществените нужди по темата със електрическите тротинетки, допълва Карлос Контрера.Според него през следващата седмица комисията по транспорт на Столичния общински съвет трябва да се произнесе и на 25 юли докладът да бъде приет от СОС.", "date": "2019.07.16", "title": "По предложение на Контрера от ВМРО – София с електрически скутери под наем"}
{"url": "https://www.novinite.bg/articles/178187/Filip-Popov-pita-GERB--Strah-li-vi-e-ot-nepodkupnite-mashini", "text": "„Плаши ли се ГЕРБ от честни избор без възможности за манипулация? Плаши ли се ГЕРБ от неподкупните машини?“. Това попита от парламентарната трибуна секретарят на ПГ на БСП за България Филип Попов в пленарна зала. По думите му отговорът очевидно е да.Той припомни, че в България се опитваме да въведем машинното гласуване преди повече от 5-6 години - експериментално с 1000, с 3000 машини а  управляващите сега тепърва откриват недостатъците на гласуването с машините. Филип Попов подчерта, че машинно гласуване има неоспорими преимущества - 0 процента недействителни бюлетини, a на последните парламентарни избори у нас броят им надхвърля 160 хиляди.„В почти цяла Европа и в света машинното гласуване или е въведено, или предстои да бъде въведено – Англия, Италия, Франция, Холандия, Португалия, САЩ, Русия“, подчерта той.  Социалистът заяви, че е несъстоятелен аргументът, че само 8 процента от имащите право на глас използвали машинното гласуване, тъй като машини е имало само в 3 хиляди секции от 12 хиляди секции и истинското число е 27 процента от хората, гласували в секциите, където е имало машина. „Машините излизали скъпо. Ами скъпо ще излязат, когато се наемат за 70 процента от стойността им на закупуване. Ако тези машини се закупят и се използват за 20-30 избора напред, няма да излезе скъпо“, категоричен бе той. Попов подчерта, че всичко това се случва на фона на фрапиращо ниска избирателна активност, което е основният ни проблем. Той обясни, че това се дължи и на тежкия дефицит на доверие в България при преброяването и отчитането на гласовете.  „Когато липсва доверие в изборния процес, липсва доверие и в органите, излъчени чрез този изборен процес. Ерозира доверието и подкрепата на властта, а тя от своя страна подхожда агресивно и тоталитарно, за да се запази като власт, като първата жертва е демокрацията във всичките ѝ измерения- свобода на словото, основни права и свободи на гражданите“, заяви той.Попов обясни, че държава, която си играе на проба грешка, на иди ми дойди ми и то с основополагащи норми, каквито са тези на изборното законодателство, не е модерна,  не е привлекателна и в никакъв случай не е правова.   Смиляна Нитова за машинното гласуване: С отменянето се прави крачка назад и това нарушава доверието в изборния процес   „Машинното гласуване увеличава прозрачността и демократичността на  изборния процес. Гласувалите с машина са около 159 хиляди избиратели.Цифрите показват, че се увеличава броят на хората, които са гласували машинно. Те показват още и растящото доверие за машинното гласуване. А сега вие предлагате то да отпадне”. Това заяви от парламентарната трибуна народният представител от ПГ на „БСП за България” Смиляна Нитова. По думите й гласуването с машини позволява бързо и лесно да бъде обявяван изборният резултат, а е също и гаранция, че вотът ще бъде отчетен правилно. „Защо заради технически проблеми, които могат да се решат, да се променя законът, при това в посока лишаване на гражданите от демократичното им право да гласуват машинно? С това отменяне се прави крачка назад и това нарушава доверието в изборния процес”, категорична бе тя.   Надя Клисурска: При 6-7 процента недействителни бюлетини- това говори, че трябва да се обърнем тъм машинното гласуване   „Каква разяснителна кампания беше проведена за машинното гласуване? Аз твърдя, че умишлено саботирате машинното гласуване. Всички аргументи, които предлагате – за това, че в Европа не се гласува машинно, за това, че стойността на 1 глас при машинно гласуване е висока, по никакъв начин няма да докаже на българските граждани, че вие не целите манипулация на вота наесен. При машината може да се провери вотът  и да не се допуска грешка, гласът да бъде отчетен. При 6-7 процента недействителни бюлетини, това говори, че действително трябва да се обърнем към машинното гласуване”. С тези думи се обърна  от трибуната на парламента народният представител от ПГ на „БСП за България” Надя Клисурска.", "date": "2019.07.16", "title": "Филип Попов пита ГЕРБ : Страх ли ви е от неподкупните машини?"}
{"url": "https://www.novinite.bg/articles/178186/Radev-udostoi-poslanika-na-Darjavata-Izrael-Irit-Lilian-s-orden-Madarski-konnik-parva-stepen", "text": "На церемония в Гербовата зала на „Дондуков“ 2 президентът Румен Радев удостои с орден „Мадарски конник“ първа степен посланика на Държавата Израел в България Ирит Лилиан. Отличието се връчва за заслугите на дипломата за развитието и укрепването на българо-израелските отношения. Държавният глава открои приноса на Ирит Лилиан за задълбочаване на двустранните контакти в сферата на икономиката и инвестициите, образованието, науката, културния обмен и туризма. По думите на Румен Радев сътрудничеството в областта на образованието и науката даватвъзможност България да използва по-пълноценно успешния модел, установен от Държавата Израел в тези сфери. Президентът оцени високо приноса на Ирит Лилиан и на Държавата Израел за приемането на България за пълноправен член на Международния алианс за възпоменание на холокоста. Спасяването на българските евреи през Втората световна война, чиято 75-годишнина беше отбелязана съвместно, е израз на здрава и силна морална връзка между България и Израел не само в сферата на междучовешките отношения, но и на междудържавно ниво. По думите на държавния глава този безпрецедентен акт на хуманизъм и мъдрост и общите ценности, които изповядват българският и израелският народ, са здравата основа, върху която се отстоява общата кауза за хуманизъм и усилията в борбата с ксенофобията, езика на омразата, расизма и антисемитизма. Посланик Лилиан благодари за оказаната чест и посочи, че отличието е още един израз на специалните отношения между двете държави. Тя посочи, че Израел и България гледат напред и работят за изграждането на по-добър свят за бъдещите поколения, обменяйки знания в борбата с тероризма, киберпредизвикателствата, глобалната и регионална сигурност, както и в иновациите, технологичната креативност, образованието и за постигането наикономически и социален напредък.", "date": "2019.07.16", "title": "Радев удостои посланика на Държавата Израел Ирит Лилиан с орден „Мадарски конник“ първа степен"}
