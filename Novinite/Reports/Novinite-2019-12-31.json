{"url": "https://www.novinite.bg/articles/184122/Vasil-Najdenov-shte-pee-sreshtu-50-000-leva-v-krachmata-na-Galena-Lili-Ivanova-bez-izyava-na-NG-zaradi-100-bona", "text": "Голямата звезда на попсцената - Лили Иванова, ще си почива навръх 31 декември. Причина за нежеланото търкане на дивана вкъщи е липсата на достатъчно богат рестораньор, който да се прежали със 100 000 лева за нейно участие на празника. Така 80-годишната прима ще посрещне 2020-а без работа.Васил Найденов обаче отново се пласира супер успешно. Любимецът на публиката е №1 - ще заработи колосалните 50 000 лева само за няколко часа с участие в заведението на своята колежка от „лекия жанр” Галена, пише Lupa.bg. Любопитното е, че Васко Кеца ще подгрява гвоздея на новогодишната програма - Галена, в кръчмата на съпруга й Галин във Велико Търново.Според сценария Найденов ще извива глас пред около 500 човека публика в часовете преди полунощ. След това партито ще остане в ръцете и деколтето на 34-годишната Галина Генчева.Мими Иванова пък, напук на своите 72 лазарника, че зарадва феновете в заведение в столичния кв. „Люлин”, което често посещава със своя съпруг Развигор Попов, съобщава lupa.bg. Засега е ясно, че Мими ще е сама на сцената.Орлин Горанов пък е избрал да прибере 10 000 лева от ЧНГ-концерт в един от най-скъпите хотели във Велинград, показа още проверката ни.Екранният дует Зуека и Рачков обаче ще бъдат разделени на посрещането на Новата година. Васил Василев ще води шоуто в един от големите хотели в Банско, като вместо с дребничкия си колега, ще си партнира с бившата вокалистка на Слави Трифонов, изритана от Дългия преди 3 години – Цветелина Грахич.  ", "date": "2019.12.31", "title": "Васил Найденов ще пее срещу 50 000 лева в кръчмата на Галена! Лили Иванова без изява на НГ заради 100 бона"}
{"url": "https://www.novinite.bg/articles/184132/Svetilo-v-medicinata-s-losha-prognoza-za-Mihael-Shumaher", "text": "Италианското светило в неврохирургията - Никола Акчари, коментира състоянието на легендата от Формула 1 Михаел Шумахер.  \"Ясно е, че той никога няма да бъде същият човек. Не се изненадвайте, ако го видите един ден и е загубил мускулна и костна тъкан. Състоянието му е такова, че не трябват грижи само за мозъка, но и интензивна грижа за цялото му тяло. Намира се в много деликатна ситуация, която при хора с по-нисък икономически статус често води до смърт. Това е тъжната истина... Ако не е грижата, която се полага за него, щеше да е жертва на необратимо последици\", заяви италианският лекар пред Motorsport.com. Преди 6 години - в края на 2013-а, Шумахер удари лошо главата си при ски спускане, след което бе подложен на множество операции и от няколко години се възстановява в домашна обстановка.", "date": "2019.12.31", "title": "Светило в медицината с лоша прогноза за Михаел Шумахер"}
{"url": "https://www.novinite.bg/articles/184137/Dronove-zamestvat-fojerverkite-i-piratkite-v-novogodishnata-nosht", "text": "Властите в белгийския град Брюж са решили тази нощ Новата година да бъде посрещната не с обичайните фойерверки, а с представление на дронове, съобщиха местни медии, цитирани от БТА.Отбелязва се, че това е новост за страната, а идеята е взета от Китай. Целта на властите първоначално е била да се устрои тържество без обичайния шум и тътен в полунощ.Медиите отбелязват, че при всяко посрещане на Новата година много животни умират от инфаркт заради уплахата от внезапните шумни изблици. Често животни се нараняват тежко в опит да избягат и да се скрият от суматохата.В Брюксел тази вечер общината е подготвила 18-минутно представление в покрайнините на столицата. Градският транспорт ще работи безплатно от полунощ до 5.00 ч. на 1 януари с движение на 30 минути. Полицията предупреди, че ще бъде навсякъде, за да засича водачи в нетрезво състояние. Още в началото на декември медиите съобщиха, че повечето белгийци са уредили как да се придвижват тази нощ законосъобразно.", "date": "2019.12.31", "title": "Дронове заместват фойерверките и пиратките в новогодишната нощ"}
{"url": "https://www.novinite.bg/articles/184134/VIDEO-Bg-kech-zvezdata-s-roga-Aleksandar-Rusev-izskochi-ot-svatbena-torta-i-prebi-lyubovnika-na-jena-si-Lesbo-strasti-belyazaha-sabitieto", "text": "Българската звезда в кеча зад Океана - Александър Русев, сътвори невиждано шоу. Известният като луд фен на Локо Пловдив здравеняк се бе скрил в сватбената торта по време на церемония. Всъщност, на събитието съпругата на Русев - русата фурия Лана, трябваше да каже заветното \"Да\" на новия си възлюбен - Боби Лешли. Чернокожият кечист и Лана тъкмо се готвеха да се врекат, когато изневиделица се появи сексапилната Лив Морган. Кечистката се обясни в любов на Лана, а публиката ахна. Оказа се, че между двете е имало интимни лесбо-ласки. Лана обаче не отвърна на чувствата на Лив и дори се хвърли да я бие. Двете се вкопчиха в жесток женски бой и едва бяха разтървани.Когато страстите се поуталожиха церемонията можеше да продължи. Вместо това обаче дойде мигът на Русев.Пловдивчанинът изскочи от сватбената торта и пречука от бой Боби Лешли, който му открадна жената. Не се зане как ще продължи сапунката в кеча, който следят стотици милиони по света.", "date": "2019.12.31", "title": "(ВИДЕО) Бг кеч звездата с рога Александър Русев изскочи от сватбена торта и преби любовника на жена си! Лесбо страсти белязаха събитието"}
{"url": "https://www.novinite.bg/articles/184128/V-Ukrajna-prevarnaha-pametnik-na-Karl-Marks-v-takav-na-Hristo-Botev", "text": "Украинско село в Одеска област превърна паметник на Карл Маркс в бюст на Христо Ботев. Това е част от проекта за декомунизация. Село Холмское е населено с компактна общност от бесарабски българи.Антон Кисе, председател на българите в Украйна и депутат във Върховната Рада, коментира пред БНР, че решението е било да се демонтира бюстът на Маркс и на негово място да се издигне паметник на Ботев.\"Това село се намира близо до Задунаевка, където е работил като учител Христо Ботев и е логично да има негов паметник\", разказа Кисе.", "date": "2019.12.31", "title": "В Украйна превърнаха паметник на Карл Маркс в такъв на Христо Ботев"}
{"url": "https://www.novinite.bg/articles/184121/Sportnata-2019-a-godina-ne-be-bogata-na-golemi-forumi-no-na-znakovi-sabitiya-da", "text": "В последните часове на годината може да се направи извод, че спортната 2019-а година (извън Цар Футбол) бе богата на интересни събития и сензации, макар, че големи форуми през нея липсваха. През 2019-а година нямаше олимпийски игри, но пък имаше световно по лека атлетика, баскетбол и ръгби, както и няколко интересни европейски шампионата. Но всичко това остана на заден план, когато на 9-и декември Световната антидопингова агенция УАДА наказа Русия да не участва в международни състезания за следващите 4 години. Това означава, че руснаците ще пропуснат Олимпийските игри през 2020 година в Токио, зимната Олимпиада в Пекин през 2022 и Световното първенство по футбол през 2022 в Катар. Руснаците обаче ще бъдат допуснати до европейското първенство през следващата година, защото УЕФА не работи по правилата на УАДА. Освен това страната е лишена от възможността да приема световни първенства. Очаква се все пак всички руски спортисти, които докажат, че не са имали взаимоотношения с руската антидопингова агенция РУСАДА, да бъдат допуснати до участие на Игрите, но най-вероятно под неутрален флаг. Със сигурност на Олимпиадата няма да бъдат допуснати официални представители на Русия.В катарския град Доха през октомври се състоя световното по лека атлетика. В десетте дни на шампионата в катарската столица бяха регистрирани шест рекорда на първенствата, 43 държави спечелиха медали и атлети от 68 страни регистрираха поне 1 точка, осигурена от място в осмицата, имаше 21 рекорда на континенти – двойно повече от Лондон 2017, както и 86 национални рекорда бяха подобрени. Далила Мухамад (САЩ) спечели световната титла с нов рекорд на планетата на 400 м с пр. по време на шампионата на планетата. Мухамад записа трети световен рекорд по време на световното първенство в Доха. Преди нея два пъти смесения квартет на САЩ на 4х400 м коригира върховото постижение. Холандката Сифан Хасан стана единственият атлет с индивидуален дубъл от световното първенство. Родената в Етиопия атлетка триумфира на 10 000 метра и след това на 1500 метра, за да остане единствената с 2 титли от шампионата. Представителят на домакините Мутас Есса Баршим наелектризира изпълнения с публика стадион „Халифа“ в Доха, спечелвайки световната титла в скока на височина пред родна публика. Катарецът защити златото си от Лондон 2017 с постижение от 237 см.Арена световния шампионат по баскетбол за мъже бе Китай. За втори път в историята след 2006 триумфира тимът на Испания. Испанците надделяха на финала Аржентина с 20 точки разлика. Интересен факт беше, че иберийците триумфираха със световната титла отново на азиатска земя. На трета позиция завърши Франция, чийто тим поднесе сензацията на първенството, отстранявайки на четвъртфиналите фаворита САЩ.През годината имаше европейско първенство по волейбол за мъже и жени. При силния пол триумфира Сърбия, след като на финала надделя над изненадата Словения с 3:1 гейма. Именно словенците надиграха България на осминафиналите и момчетата на Силвано Пранди останаха на 11-о място. Това е и най-слабото ни представяне от 2007 г. насам, когато останахме осми на шампионата в Русия. При дамите отново Сърбия спечели шампионата на Стария континент. Западните ни съседки се наложиха на финала над домакина Турция с 3:2 гейма. В четвъртфиналите Сърбия елиминираха българките след 3:0 гейма. Страната ни отбеляза успех, като се завърна в Топ 8 на европейска сцена, след като за последно България е стигала до четвъртфинали през 2009 година.Сърбинът Новак Джокович спечели титлите от „Аустрелиън Оупън“ и „Уимбълдън“, където на финала надигра Роджър Федерер с 13:12 гейма в тайбрека. На „Ролан Гарос“ триумфира обичайният заподозрян Рафаел Надал, който спечели и четвъртата титла от Големия шлем – „Ю Ес Оупън“. Испанецът загуби в Австралия, но отново е страшилище по кортовете. Роджър Федерер се задоволи с общо три титли през годината, като така той вече има 103 и се доближи на 6 от рекордьора Джими Конърс. На заключителния „Мастърс“ турнир в Лондон пък титлата отиде при гръка Стефанос Циципас. Много силно през годината се представи и руснакът Данийл Медведев, който взе две „Мастърс“ титли и имаше най – много победи през 2019. В новия формат на „Дейвис къп“ победата е за Испания, като Рафаел Надал и компания сразиха на финала в Мадрид Канада.При дамите на „Аустрелиън Оупън“ триумфира японката Наоми Осака, на „Ролан Гарос“ – австралийката Ашли Барти, на „Уимбълдън“ успехът беше за румънката Симона Халеп, нейн втори от Големия шлем, а на „Ю Ес Оупън“ радостта беше за канадската сензация Бианка Андрееску. Австралийката Барти беше най – добра и на заключителния тенис турнир на женската тенис асоциация. За „Фед Къп“ пък триумфа беше за Франция надделял на финала над домакина Австралия с 3:2 победи.В годината, в която си отиде от този свят легендата Ники Лауда, британецът Люис Хамилтън с Мерцедес триумфира във Формула 1 за шести път. Така той изпревари аржентинската легенда Хуан Мануел Фанджо и се доближи на само една титла от великия Михаел Шумахер.В Мото Джи Пи по мотоциклетизъм испанецът Марк Маркес с Хонда също спечели шестата си титла в „кралския клас“. Той има още две от другите класове – Мото 2 и Мото 3.От Танак е новият световен шампион на рали. 32-годишният естонец с Тойота си осигури първа титла в историята и спря тоталната доминация на французите, които в последните 15 години, в лицето на Себастиан Льоб и Себастиен Ожие, бяха на върха.През 2019 в Обиколката на Италия триумфира еквадорецът от „Мовистар“ Ричард Карапас. Друг южноамериканец – колумбиецът Еган Бернал, стана най – младият победител в 110-годишната история на „Тур дьо Франс“. 22-годишният състезател на „Инеос“ пренаписа по този начин историята. В Обиколката на Испания най – добър беше словенецът Примож Роглич от „Йъмбо Висма“.В света на бокса имаше доста интересни неща, но едно направи впечатление. Американецът с мексикански корени Анди Руис – младши (на снимката) поднесе една от най – големите сензации в този спорт, след като на 1-и юни в „Медисън Скуер Гардън“ в Ню Йорк нокаутира световния шампион Антъни Джошуа и му отмъкна трите пояса на световен шампион. На 7-и декември в Саудитска Арабия обаче британецът си върна титлите след съдийско решение, които му бяха отнети от Руис. Въпреки това победата на 121 кг. Анди Руис ще остане завинаги в историята.Две големи звезди в световните ски се отказаха през тази година. Австриецът Марсел Хиршер и американката Линдзи Вон прекратиха кариерата си. 30-годишният Хиршер завоюва 8 Големи кристални глобуса и 6 малки в слалома и гигантския слалом. Той остава с 67 успеха за Световната купа. С 82 победи пък приключи кариерата си американската звезда Линдзи Вон. В последното си състезание в кариерата Вон спечели бронзов медал на световното първенство в Оре, Швеция. Тя е четирикратен носител на Световната купа.В НБА за първи път в историята титлата взе Торонто Раптърс. „Динозаврите“ затвориха мача срещу Голдън Стейт Уориърс с 4:2 успеха и за първи път тим от Канада триумфира с титлата.НХЛ също имаше дебютен шампион. Сейнт Луис Блус взе „Купа Стенли“ с 4:3 успеха над Бостън и за първи път в историята вдигна престижната купа. Интересен факт беше, че отборът беше последен на Нова година, но след това възкръсна и триумфира.И в МЛБ не останаха по – назад. Вашингтон Нешънълс завоюва дебютна титла след 4:3 успеха над Хюстън Астрос. Тазгодишният финал ще остане в историята и с факта, че и седемте мача от серията бяха спечелени от гостуващия отбор.Ню Инглънд Пейтриътс спечели 53-ия „Супербоул“ и изравниха рекорда на Питсбърг Стилърс от 6 титли в НФЛ. На финала в Атланта „Патриотите“ победиха с 13:3 Лос Анджелис Рамс.", "date": "2019.12.31", "title": "Спортната 2019-а година не бе богата на големи форуми, но на знакови събития - да"}
{"url": "https://www.novinite.bg/articles/184119/V-posledniya-den-na-godinata-shte-bade-oblachno", "text": "Атмосферното налягане в последния ден на годината ще се понижи, но ще се задържи по-високо от средното за месецаСутринта на места в котловините видимостта временно ще е намалена. Ще духа слаб до умерен западен, в Източна България - северозападен вятър. Минималните температури ще са предимно между минус 6° и минус 1°. През последния ден от годината ще бъде предимно слънчево. Ще духа до умерен запад-северозападен вятър. Температурите ще се повишат и дневните ще са между 3° и 8°. През новогодишната нощ ще има временни увеличения на облачността, средна и висока, а северозападният вятър ще се усили. Към полунощ температурите все още ще бъдат сравнително високи, в повечето райони между минус 1° и 4°.В планините ще е предимно слънчево, но ветровито. Ще духа силен до бурен вятър от северната четвърт. Максималната температура на височина 1200 метра ще е около минус 3°, на 2000 метра – около минус 9°.По Черноморието ще бъде предимно слънчево. Привечер ще се появи разкъсана срена и висока облачност. Ще духа умерен вятър от север-северозапад. Максималните температури ще са между 4° и 7°. Вълнениенто на морето ще е 1 - 2 бала. Температурата на морската вода е 11° - 12°На 31.12.2019 слънцето ще изгрее в 07:57 часа и ще залезе в 17:02 часа. Продължителност на деня 09:05 часа.На 31.12.2019 луната ще изгрее в 11:25 часа и ще залезе в 22:16 часа. Осветеност на диска в 0h UT 22 %. Фаза на луната: първа четвърт.", "date": "2019.12.31", "title": "В последния ден на годината ще бъде облачно"}
{"url": "https://www.novinite.bg/articles/184118/Kradci-zadignaha-stalba-za-da-oposkat-terasa-sas-sudjuci-i-fileta", "text": "Нагли апаши от Варненско решиха да се запаси за празниците, като отмъкнат мезета от чужда тераса. За да осъществят плана, четиримата мъже преди това задигнали алуминиева стълба.Ето и официалната информация от пресцентъра на полицията във Варна:Лицата: Р.К., на 48 г., осъждан; А. А., на 35 г., осъждан; С.А., на 34 г, осъждан и Р. А., на 18 г., неосъждан и четиримата от Провадия са установени и задържани като извършители на 2 кражби, извършени на 26 срещу 27.12.2019 г. – кражба на алуминиева стълба, която е била върху автомобил, паркиран на улица в гр. Провадия и кражба на 60 бр. наденици и 10 бр. филета, които са били на тераса 2-я етаж на частно жилище в Провадия.Лицата са задържани за срок до 24 ч., образувани са бързи полицейски производства, след отпадане на основанието за задържане са освободени. При установяването на лицата, вещите, предмет на деянията, са намерени и върнати а собствениците им.", "date": "2019.12.31", "title": "Крадци задигнаха стълба, за да опоскат тераса със суджуци и филета"}
{"url": "https://www.novinite.bg/articles/184124/Nacional-na-Balgariya-otstrelya-gramaden-gligan-i-se-pohvali-no-posle-go-pognaha", "text": "Националът и звезда на Ботев Пловдив – Кристиан Димитров стана обект на ожесточени критики, след като се похвали с ловен трофей в социалните мрежи. Бранителят качи снимка, на която позира с ловна пушка до трупа на огромно диво прасе, което той лично е отстрелял. По думите на авджии - глиганът е вероятно най-едрият, който е отстрелван този ловен сезон.“Какво бихте направили, ако видите това нещо да тича срещу вас? Приключвам годината с трофей\", хвали се Димитров. Снимката набра популярност и не след дълго се появиха първите отрицателни коментари от хора, които обичат дивата природа и не одобряват действията на Димитров.", "date": "2019.12.31", "title": "Национал на България отстреля грамаден глиган и се похвали, но после го погнаха"}
{"url": "https://www.novinite.bg/articles/184123/Plamaci-obhvanaha-Psihodispansera-na-Stochna-gara-14-pojarni-koli-i-37-dushi-gasyat", "text": "Голям пожар гори и към този момент в района на столичната Сточна гара. По предварителна информация огънят е избухнал в сградата на Психодиспансера, предава БНР.На място са изпратени четиринадесет противопожарни автомобила с 37 пожарникари.Огънят вече е локализиран и в момента се доизгася, обясниха от вътрешното министерство. Сигналът за стихията е подаден около 5.10 часа тази сутрин. Причината не е ясна, но не е изключено да става въпрос за късо съединение в електрическата мрежа.\"Заедно с персонала е направена евакуация на лежащо болните – 51 човека. Те са в съседната сграда. Няма опасност за тях. В момента задачите са две – да се направи абсолютно точна проверка стая по стая, легло по легло, за да видим дали няма някой човек, който не сме видели. Втората задача е гасенето на самия пожар”, каза за БТВ директорът на Главна дирекция \"Пожарна безопасност и защита на населението” гл. комисар Николай Николов.По предварителни данни две коли в близост до пожара също са изгорели. Движението в района се осъществява нормално. Зрители на bTV сигнализираха, че обгазяването се усеща чак до болница \"Царица Йоанна-ИСУЛ”. Тепърва ще се изясняват причините за пожара. Столичната Спешна помощ е мобилизирана и на разположение в случай на пострадали.", "date": "2019.12.31", "title": "Пламъци обхванаха Психодиспансера на Сточна гара, 14 пожарни коли и 37 души гасят"}
{"url": "https://www.novinite.bg/articles/184126/KZP-Badete-nashtrek-za-ulovki-v-magazinite-kakto-i-pri-onlajn-targoviyata", "text": "По-големият поток от клиенти в магазините през този период може да стане причина за разместване на стоките и объркване за характеристиките и цените им или до нарушаване целостта на опаковките, което да доведе до влошаване качествата на продукта. Затова трябва да бъдем внимателни, когато четем информацията и избираме своите покупки.Това каза по телевизия „Европа“ Константин Арабаджиев, член на Комисията за защита на потребителите. Добре е да премислим и офертите за малотрайни продукти, които са били приготвени в магазините или доставени в по-големи количества за Коледните дни и сега се предлагат на промоция, тъй като са със скоро изтичащ срок на годност. Важно е при вземането на решение за покупка да не се подвеждаме по намалената цена, а да преценим дали ще можем да гиупотребим, докато още са годни за консумация, като имаме предвид и останалата храна у дома от посрещането на празниците.Трябва да се внимава и при покупките от електронни магазини, особено в случаите, в които държим стоките да пристигнат при нас до определена дата. „Немалко онлайн магазини в това време от годината, когато срещат проблеми с доставките в обичайните за тях срокове, предупреждават на сайта си, че е възможно пратките да пристигнат със закъснение“, отбеляза Арабаджиев. Затова той предупреди преди покупка потребителите да проверяват дали има подобни послания, за да са информирани и да преценят дали удължените срокове за доставка ги устройват.В студиото на „Европа сутрин“ Константин Арабаджиев посочи още, че най-честите оплаквания от отминалите Коледни празници са за дефектни стоки и отказ да бъде приета рекламацията за тях, както и за забавени доставки на онлайн покупки. „Нашите екипи се опитват максимално бързо да реагират на сигналите, които получаваме. На горещия телефон на потребителя 0700 111 22 даваме и консултации“, каза Арабаджиев.„Имаме и телефон за търговците - *2211. Според статистиката, с която разполагаме, 70-80% от търговците добросъвестно изпълняват своите ангажименти, но не всички познават в детайли потребителското законодателство. Целта е с тази гореща линия и с обученията, които осъществяваме в цялата страна, да се повиши информираността им за техните задължения по съществуващата нормативна уредба, което пък да доведе до намаляване броя на жалбите на потребителите“, добави той.На финала на разговора Арабаджиев припомни, че при проблеми със самолетни полети пасажерите могат да се обръщат към Европейския потребителски център, който работи към КЗП и е част от мрежа бюра в ЕС. Той съдейства и при настанявания и покупки с трансграничен характер.", "date": "2019.12.31", "title": "КЗП: Бъдете нащрек за уловки в магазините, както и при онлайн търговията"}
{"url": "https://www.novinite.bg/articles/184131/Plovdivchanka-probva-da-podkupi-inspektor-ot-Ikonomicheska-policiya-s-2000-leva", "text": "В последният работен ден на 2019 г., Окръжна прокуратура-Пловдив привлече като обвиняема по бързо производство 40-годишната Г.П., за това, че на 30 декември 2019 г., в гр. Пловдив, е дала подкуп  – пари в размер на 2 000 лева, на длъжностно лице, което заема отговорно служебно положение – полицейски орган – инспектор в отдел  „Икономическа полиция“ при ОД на МВР-Пловдив, за де не извърши действия по служба – качествена и обективна проверка по преписка за документи престъпления – престъпление по чл. 304а ал. 1 от Наказателния кодекс.Установено е, че на 30 декември 2019 г., обвиняемата Г.П. е била повикана в отдел „Икономическа полиция“ за установяване на факти по преписка на Районна прокуратура-Пловдив, по която се извършва предварителна проверка за документни престъпления.  Тя е представила допълнителни документи по случая в найлонов плик, като между два от тях, поставила сумата от 2 000 лева, за да не бъде довършена проверката срещу нея. Служителят на МВР не взел парите и веднага уведомил дежурния разследващ полицай.Обвиняемата Г.П. е задържана за срок от 72 часа с постановление на наблюдаващия прокурор от Окръжна прокуратура – Пловдив. Бързото производство ще приключи в законния срок.", "date": "2019.12.31", "title": "Пловдивчанка пробва да подкупи инспектор от Икономическа полиция с 2000 лева"}
{"url": "https://www.novinite.bg/articles/184139/Majkrosoft-obyavi-Udariha-ni-hakeri-raboteshti-za-Severna-Koreya", "text": "Корпорацията \"Майкрософт\" съобщи, че е установила контрол над уебдомейни, използвани от хакерска група на име \"Талиум\", за да краде информация, предадоха Ройтерс и БТА. За \"Талиум\" се предполага, че действа от Северна Корея, заяви \"Майкрософт\" в блогова публикация.Хакерите са атакували държавни служители, мозъчни тръстове, представители на университети и физически лица, работещи по въпроси, свързани с разпространението на ядрените оръжия. Повечето от мишените са в САЩ, както и в Япония и Южна Корея, заяви компанията. \"Талиум\" примамвала жертвите чрез техника, известна като \"спиър фишинг\" (spear phishing), при която се използват надеждно изглеждащи на пръв поглед имейли.\"Майкрософт\" заяви, че е установила контрол над 50 уебдомейна, използвани от групата за операциите й, което станало след заведено дело в съд в американския щат Вирджиния срещу хакерската група и издадена след това съдебна заповед. \"Талиум\" използвала и зловреден софтуер, за да компрометира системи и да краде данни. Тя е четвъртата национално-държавна хакерска група срещу която \"Майкрософт\" предприема правни действия, заяви компанията. ", "date": "2019.12.31", "title": "Майкрософт обяви: Удариха ни хакери, работещи за Северна Корея"}
{"url": "https://www.novinite.bg/articles/184133/Seizmologat-Bojko-Rangelov-Sofiya-Plovdiv-Varna-i-Ruse-se-namirat-v-loshi-gruntovi-usloviya", "text": "Няма пострадали хора и материални щети след труса, разлюлял района на Самоков в понеделник вечер. Магнитудът на земетресението е бил 4,3 по скалата на Рихтер по официални данни на БАН, предаде Нова тв. Епицентърът е бил под връх Мусала, и съответно най-силно е усетено в Самоков в 20,01 часа.Предишната вечер (неделя) в 19,36 часа имаше друг трус - от 3,3 по Рихтер, регистриран близо до Банско. Епицентърът е на 6 километра северно от Разлог.„Второто земетресение е странно“, каза пред Нова тв сеизмологът проф. Бойко Рангелов, като уточни, че самият той не го е усетил в София, докато се е движил по улицата.По думите му то не е било силно, за да има някакъв ефект върху хората.„Имам няколко аргумента. Става на място, където е странно да става. Това е най-устойчивата част на България, така да се каже – едни от най-старите скали на територията на страната. Наричат се южно-български гранитоиди, много здрави скали. Другата странност е, че интензитетът, т.е. усещането за този трус, би трябвало за тези разстояния, за които говорим, да е малко по-силен, а се оказва, че е слабичко усещането, но за сметка на това е почувствано на много голяма площ“, обясни проф. Рангелов.Странен бил и тътенът, който са чули хората, но такъв имало обикновено, когато трусовете са в скали. Звукът бил ефект от „счупването“ им, обясни сеизмологът.Другото странно било, че няма афтършокове, но понякога природата ни изненадвала. Той даде пример със земетресение с магнитуд 5 в Хасково преди двайсетина години, когато имало един единствен трус и нищо преди или след него.На въпрос какво означават две поредни земетресения в един и същи район, проф. Рангелов обясни, че активизация всъщност има от началото на декември.„Има няколко трусчета с магнитуд 2 или 2,5, разположени в една линия, малко по на юг“, каза той.Изглеждало сякаш „активността мигрира малко на север“, от по-дълбоките към по-плитките слоеве на земната кора, което било нормално в такава ситуация.Земетресенията обаче няма да се преместват много на север, обясни Рангелов. Причината е точно в аргумента му за най-здравите скали, където досега са трусовете. Там сериозни разломи нямало. Разломът е в района на Крупник и Кресна.Сеизмологът припомни, че в района на Крупник през 1904 г. е било най-силното земетресение в континентална Европа – 7,8 по Рихтер.„Трусчетата досега стават в границите на блокове, в които е разбит Рило-родопският блок, който е много стар. Това са движения на блоковете, които най-често са хоризонтални, леко въртеливи и аз не мисля, че може да има връзка между тях и огнището, за което говорим – Крупник-Кресна“, каза проф. Рангелов.Той успокои, че сеизмолозите следят цялата обстановка на територията на страната. Предупреждения обаче няма как да се направят, защото дори при активност не се знаело дали е тревожна.„Засега няма такава практика, дори и по света“, каза Рангелов.Според него е вярно, че на територията на страната няма големи земетресения през последните години. От 1928 г. например у нас не е имало земетресение с магнитуд над 6 по Рихтер. За радост в България не се наблюдава цикличност при активизацията на трусовете. У нас сеизмичността била особен тип – вътрешно-континентална.В момента се разработвала широка концепция за земетръсната безопасност на София. По този повод се оказало, че столицата и други големи градове като Пловдив, Варна и Русе се намирали в „доста лоши грунтови условия“, т.е. слаби трусове се усещат по-силно отколкото на други места. Става въпрос за природни дадености – основите на София например лежат върху утайки от езеро. И тъй като върху това няма как да се повлияе, просто сградите трябва да се строят по-здраво, обясни сеизмологът.Сградите се строяли така, че да не получават конструктивни повреди и при земетресения от 9-а степен.", "date": "2019.12.31", "title": "Сеизмологът Бойко Рангелов: София, Пловдив, Варна и Русе се намират в \"лоши грунтови условия\""}
{"url": "https://www.novinite.bg/articles/184135/Bojko-Borisov-Ne-delya-kmetovete-po-partii-lyubimi-sa-mi-ednakvo", "text": "Само един месец от четирите години се занимавам с избори, после – всички кметове са ми любими и еднакви, заяви министър-председателят Бойко Борисов в община Руен, където се срещна с представители на местната власт. Това съобщиха от правителствената информационна служба.Кметът на Руен Исмаил Осман благодари за подкрепата, която правителството оказва на общините и по-специално по отношение на инфраструктурните проекти. Конкретно за населените места в рамките на община Руен кабинетът е отпускал средства за ремонти на улици и за изграждане на спортни обекти.,,Нали искаме да задържим хората тук, а не да идват в София или Бургас. Виж каква красота е. Така че – уважавайте се, помагайте си'', добави премиерът Бойко Борисов.Министър-председателят пое ангажимент да бъдат ускорени дейностите по строително-ремонтните работи на пътя Айтос – Провадия. Проектът се финансира от Оперативна програма ''Региони в растеж'' 2014-2020 г. Айтоският проход е най-удобната и бърза връзка за шофьорите от Варненска област с автомагистрала ''Тракия''.Премиерът Борисов изтъкна, че се работи усилено по множество инфраструктурни обекти в страната, като специално акцентира върху АМ ''Хемус'' и АМ ''Струма''.''Хемус'' е жизненоважен. Обещавам и ще го правим!'', категоричен беше премиерът Борисов.", "date": "2019.12.31", "title": "Бойко Борисов: Не деля кметовете по партии, любими са ми еднакво"}
{"url": "https://www.novinite.bg/articles/184136/Maj-izgorya-v-karavana-v-burgaskiya-kvartal-Meden-rudnik", "text": "Около 15.29 часа днес в четвърто районно управление на полицията в Бургас е получено съобщение за горяща каравана, разположена в района на бл. 412 в комплекс \"Меден рудник\". Своевременно към мястото на инцидента се отправил един полицейски патрул и един противопожарен автомобил с четирима огнеборци.След потушаване на пожара е открито тялото на мъж. Установено е, че  това е 59-годишният обитател на караваната, самотно живеещ, със зрителен дефицит. Причините за инцидента са в процес на изясняване. По случая е образувано досъдебно производство.", "date": "2019.12.31", "title": "Мъж изгоря в каравана в бургаския квартал \"Меден рудник\""}
{"url": "https://www.novinite.bg/articles/184127/Vinetkite-na-hartien-stiker-sa-s-validnost-do-dnes-Prez-2020-a-cenite-se-zapazvat", "text": "В първия ден на Новата година изтича валидността на 14 067 годишни електронни винетки за леки автомобили. Общо над един милион е-винетки изтичат в първите два месеца на 2020 г. До днес - 31 декември 2019 г., са валидни последните хартиени винетни стикери, съобщава АПИ. Цените на е-винетките през 2020 г. остават непроменени. Уикенд винетката за леките автомобили е 10 лв., седмичната –  15 лв., месечната – 30 лв., тримесечната – 54 лв. или годишната –  97 лв.Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките остават без промяна. Дневната винетка за всички превозни средства над 3,5 тона струва 23 лв. За превозните  средства с тегло между 3,5 и 12 т, екокатегория Евро 0, I или II, седмичната е-винетка остава 53 лв., а месечната – 105 лв. За екокатегория Евро III, IV, V или EEV – седмичната е-винетка е 40 лв., а месечната – 80 лв. Седмичната винетка за тежкотоварните камиони с маса над 12 т и с екокатегория Евро 0, I или II  струва 87 лв,. а месечната – 174 лв. За емисионен клас Евро III, IV, V или EEV седмичната винетка е 67 лв., а месечната – 134 лв.Проверка за валидността на е-винетка може да се направи на bgtoll.bg. Собствениците или водачите на автомобили могат да използват един от трите бутона, за да получат информация за валидността на е-винетка, за валидността на е-винетка, отпусната чрез Агенцията за социално подпомагане, както и за наличието и валидността на е-винетка в случай на пререгистрация на пътното превозно средство.Електронна винетка може да бъде купена чрез каналите за продажба на Агенция „Пътна инфраструктура“ – на сайта www.bgtoll.bg, чрез мобилното приложение BGTOLL, от терминалите за самотаксуване, както на каса на основните гранични контролно-пропускателни пунктове – ГКПП „Калотина“, ГКПП „Капитан Андреево“, ГКПП „Кулата“, ГКПП „Силистра“, ГКПП „Станке Лисичково“, ГКПП „Илинден“, на Дунав мост – Русе и Дунав мост – Видин, както и в 27-те областни пътни управления в страната.Системата за купуване на електронни винетки позволява с помощта на един банков превод фирмите да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк.Препоръчително е заявленията за подновяването на безплатните винетки, които се издават чрез Агенцията за социално подпомагане, да бъдат подавани, когато наближи крайната дата на валидността им. Хората, които имат право на безплатна винетка, трябва да подадат заявление в дирекция „Социално подпомагане“ по настоящ адрес – лично, с писмо или по електронен път с електронен подпис. Социалните служби обработват документите в 7-дневен срок. Агенцията за социално подпомагане изпраща всекидневно обработените заявки на Агенция „Пътна инфраструктура“, която издава е-винетката в рамките на следващия работен ден.Електронната система позволява покупка само на една е-винетка за един автомобил за определен период от време. При опит за купуване на е-винетка за срок, който повтаря частично или напълно такъв, за който вече има платена такса, на екрана на устройството (компютър, мобилен апарат или терминал за самотаксуване) се изписва надпис, който предупреждава за това.Необходимо е потребителите внимателно да преглеждат и проверяват въведената от тях или от съответния служител информация преди да потвърдят финалното плащане за електронната винетка. Отговорността за попълване на коректна информация за номер на пътното превозно средство, категорията му и периода на валидност на винетката е на собственика или ползвателя му. В случай на неправилно декларирани данни се счита, че не е заплатена дължимата винетна такса за съответния автомобил. Kорекции заради грешно въведени данни в системата  не се допускат.Вписването на регистрационния номер може да бъде както на кирилица, така и на латиница, но трябва да съответства на символите в самия регистрационен номер. Въвеждат се само букви и цифри. Символите 0 (нула) и О (буква О) не са взаимозаменяеми. В случай, че регистрационният номер съдържа тире, точка или интервал, те не се въвеждат.При установено нарушение – липсваща е-винетка, специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23:59 часа на същия ден.  Компенсаторната такса за леките автомобили остава 70 лева за автомобил с обща технически допустима максимална маса до или равна на 3,5 тона. До въвеждането на тол таксуването компенсаторната такса за превозни средства с тегло между 3,5 и по-малко от 12 тона остава 125 лв. и съответно 175 лева за тировете над 12 тона. Тя може да бъде платена само чрез POS терминали на място при мобилните екипи.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, трябва да плати стойността на най-евтината винетка за съответната категория автомобили – уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да плати компенсаторната такса в рамките на 14 дни.В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административно-наказателна отговорност и не му се налага глоба.", "date": "2019.12.31", "title": "Винетките на хартиен стикер са с валидност до днес! През 2020 -а цените се запазват"}
{"url": "https://www.novinite.bg/articles/184125/Pojarnata-savetva-Kak-da-ne-si-sazdavame-glavoboliya-ili-da-se-spravim-s-ognena-stihiya", "text": "В новогодишната нощ са възможни всякакви ситуации, предвид това, че хората се впускат в забавления. Това обаче често води до нежелани моменти, които могат дабъдат опасни, дори фатални. Ето защо от пожарната разпространиха \"Практически препоръки\" за Новата 2020 година:•Използвайте негорими и стабилни свещници, които трудно се преобръщат.• Не се разхождайте около запалени свещи - дрехите ви може лесно да се запалят.• Използвайте свещи само на места, където децата и домашните любимци не могат да ги достигнат.• Поставяйте свещите на безопасно разстояние от запалими предмети, като например пердета и завеси.• Никога не поставяйте запалени свещи под полици или рафтове.• Винаги изгасявайте свещите, когато излизате от стаята или лягате да спите.• Не оставяйте децата сами в кухнята. Дръжте кибритите и тенджерите далеч от обсега им.• Ако се наложи да излезете от кухнята - свалете тиганите от котлона или намалете мощността му.• Внимавайте, ако носите широки дрехи. Те лесно може да се запалят.• Дръжте всички парцали и кърпи далече от котлоните и скарата.• Специалните уреди за подаване на искра са по-безопасни за запалване на газов котлон от запалките и кибритите, тъй като нямат открит пламък.• Проверете дали сте изключили котлона, след като приключите е готвенето.• Дръжте електрическите уреди и кабели далеч от вода.• Проверявайте дали тостерът е чист и на безопасно разстояние от завеси и хартиени кърпи.• Поддържайте фурната, котлона и скарата чисти и в добро състояние.• Натрупването на мазнина може да предизвика пожар. Ако олиото започне да пуши, значи е прекалено нагрято. Изключете уреда и го оставете да се охлади.• Използвайте електрически фритюрник с контролен термостат - този тип фритюрници не може да прегреят.• Ако тиганът пламне, не поемайте излишен риск. Ако е безопасно, изключете котлона. В никакъв случай не хвърляйте вода върху него. Използвайте одеяло или парцал.• Не гасете огъня сами - излезте навън и позвънете на тел. 112.• Използвайте пожарогасител за погасяването на малки пожари. Може да използвате и вода, ако пожарът не е от електрически или химически характер.• Ако пожарът е прекалено голям за изгасяване, напуснете сградата веднага.• Когато излезете навън и сте в безопасност, използвайте телефон и подайте сигнал. Изчакайте на безопасно място пристигането на екипите на пожарната и ги информирайте относно вида, големината и местоположението на пожара.• Ако дрехите ви се запалят, не тичайте. Това ще доведе до по-бързо разпространение на огъня. Вместо това спрете, легнете на земята, покрийте си лицето е длани и се търкаляйте, докато огънят изгасне.• Ако е задимено, покрийте устата и носа си с кърпа или дреха и се движите ниско до земята, докато излезете от сградата. Повечето смъртни случаи по време на пожари се дължат именно на въздействието на дима.• Ако вратата или дръжката й са горещи, ако излиза пушек под и около нея, не я отваряйте. Това означава, че пожарът е наблизо.• Ако сте заключени или блокирани в стая, използвайте ленти, мокри кърпи или дрехи, за да запушите всякакви пукнатини и цепнатини около вратата. Обадете се на тел. 112 и обяснете точното си местоположение.• Поддържайте електрическите проводници и щепсели в добро състояние.• Не претоварвайте електрическата инсталация - включвайте консуматорите е голяма мощност (акумулиращи и готварски печки, бойлери и др.) в самостоятелни, усилени електрически кръгове.• Избягвайте употребата на електрически разклонители и удължители.• Винаги използвайте стандартни електрически предпазители.• Изключвайте електрическите уреди, когато не ги използвате.• Не прокарвайте кабели и проводници под пътеки, килими и други подобни.• Подменете всички наранени или протрити проводници.• Проверявайте, почиствайте и поддържайте редовно всички електрически уреди. Следвайте инструкциите на производителя при поддръжката им.• Ако уредът отделя странна миризма, издава необичаен звук или кабелите се нагряват, извикайте електротехник.• Слагайте преносимите отоплителни уреди, електрическите печки, ютии и други подобни уреди на безопасно разстояние от мебели, пердета, килими и други.• Уверете се, че всички електрически уреди са производство на лицензирани производители и отговарят на съответните изисквания.• При спешни ситуации: - Ако уредът отделя странна миризма или работи по необичаен начин, изключете го от електрическата мрежа, но само ако това е безопасно. Ако във вашия дом възникне сериозна електрическа неизправност, третирайте я като пожар. Изключете електрическото захранване от главния прекъсвач и се обадете на тел. 112. Съобщете на останалите обитатели. Активирайте пожарната аларма, ако има, и незабавно напуснете.Най-често пожарите в бита започват от възпламеняването на тапицирана мебел, матраци или легла. Когато деца живеят с пушачи, има по-голяма вероятност да предизвикат пожар, поради наличието и лесния достъп до кибрити и запалки. Ако сте пушач, вземете следните предпазни мерки:• Ако ще пушите, излезте навън. Изгасете цигарата си, преди да влезете обратно вътре.• Никога не пушете около запалими течности или лекарства.• Никога не пушете в леглото. Ако ще си лягате, не запалвайте цигара - лесно може да се унесете и да предизвикате пожар.• Не оставяйте незагасени угарките - може да паднат на килима или вестника и да предизвикат пожар. Когато ги гасите, уверете се, че това наистина е така.• Когато сте уморен, под влияние на алкохол или сте взели лекарства, предприемете допълнителни мерки - може да заспите и да забравите, че цигарата гори.• Всяка година загиват деца при пожари, предизвикани от цигари, кибрити и запалки. Дръжте ги на недостъпни за тях места.• Купувайте запалки, снабдени със защита от деца.• Използвайте тежки и стабилни пепелници, които не се преобръщат лесно и са изработени от негорим материал.• Тръскайте пепелта от цигарите в пепелниците, а не в кошчето за боклук. Не препълвайте пепелниците с пепел и угарки.", "date": "2019.12.31", "title": "Пожарната съветва: Как да не си създаваме главоболия или да се справим с огнена стихия"}
{"url": "https://www.novinite.bg/articles/184130/Vmesto-da-pochiva-Bojko-se-kachi-na-djipa-pusna-lajv-i-obikoli-yujnoto-Chernomorie-VIDEOSNIMKI", "text": "Премиерът Бойко Борисов не почива дори на 31 декември. Часове преди Нова година той демонстрира завиден километраж, който навъртя с джипа си из южното Черноморие. Министър-председателят инспектира участъка от АМ Тракия, който трябва да стигне до Поморие и Слънчев брях, после се втурна към камено и други места. С него бе и кметът на Бургас - Димитър Николов. Всичко бе предавано на живо във Фейсбук страницата на Борисов. Имаше и стрелички към Корнелия Нинова.\"5-километровият обход на Поморие трябва да е готов за летния сезон. С него ще бъде довършено цялото разширение на пътя Бургас - \"Слънчев бряг\". Останалите участъци вече са пуснати в експлоатация. Така трафикът от АМ \"Тракия\" към курортите няма да влиза в Бургас. Няма как да има туризъм без нужната довеждаща инфраструктура. Преди в Поморие имаше огромни колони от коли през лятото, катастрофи, жертви. Сега трафикът ще се облекчи значително. Строителните дейности напредват, всичко ще бъде готово в срок\", написа премиерът в страницата си във Фейсбук.Премиерът отбеляза, че всички говорят за туризъм, но довеждащата инфраструктура е от изключително значение и е важно тя да гарантира бързо придвижване. Според министър-председателя няма причина обходът на Поморие да не бъде готов за новия летен сезон. „Трябва да се спазят сроковете и ще видите колко ще се облекчи движението“, изтъкна Борисов.Той подчерта, че всичко това става възможно, благодарение на добрата работа на държавата, чийто брутен вътрешен продукт към момента е 120 млрд. лева. „Гоним 130 милиарда БВП, затова правим и 4-лентови магистрални пътища“, каза още Борисов. По думите му, докато трасета като настоящото се изграждат, това не се вижда, а после бързо се забравя какво е било преди. Премиерът напомни, че по Южното Черноморие липсваха и пречиствателни станции.Участъкът, който инспектира премиерът Борисов, е с дължина от около 5 км и с него ще се довърши цялото разширение на пътя Бургас - \"Слънчев бряг\". Другите участъци вече са пуснати в експлоатация, което значително облекчава трафика, особено в туристическия сезон.\"Докато партията на Корнелия Нинова беше на власт не беше направена нито една пречиствателна станция. Точно БСП ли ще ни говорят за чист въздух и околна среда? Нали при тях се построи \"Кремиковци\" и азотните заводи, които бълваха отрови. Ще оставим опозицията да критикува, това им е работата. Ние ще строим както досега. Спазваме си обещанията, резултатите са видими и хората затова ни се доверяват\", написа той във Фейсбук още.След това допълва: \"През лятото голяма част от пътуващите към Южното Черноморие минаваха през центъра на Камено, създавайки опасност за жителите на града. Затова правителството отпусна целево над 2 млн. лв. за извърването на дългоочаквания ремонт на обходния път на Камено, с който ще изведем трафика от населеното място. Отсечката от 2.2 километра ще бъде изградена изцяло. На място вече има техника и работници, всичко е осигурено на строителите. Кметовете на Бургас и Камено, както и работниците по обекта, ме увериха, че обходният път ще е готов до 2 месеца\".", "date": "2019.12.31", "title": "Вместо да почива: Бойко се качи на джипа, пусна лайв и обиколи южното Черноморие (ВИДЕО+СНИМКИ)"}
{"url": "https://www.novinite.bg/articles/184129/Podavame-danachni-deklaracii-naj-rano-na-10-yanuari-5-otstapka-do-31-mart", "text": "Данъчната кампания 2020 г. ще започне на 10 януари заради промени в законодателството, съобщиха от пресцентъра на приходната агенция. Декларациите за доходите на физическите лица и тези за облагане с корпоративни данъци могат да бъдат подадени най-рано на тази дата – както по електронен път, така и на място в офисите на НАП.Срокът за ползване на 5% отстъпка за ранно деклариране и плащане през 2020 година е 31 март, а крайният срок за обявяване на доходите 30 април, напомнят от приходната администрация. През март 2020 г. ще е достъпна и предварително попълнена декларация за доходите на гражданите, които имат персонален код на НАП или електронен подпис.Годишното приключване на данъчно осигурителните сметки на фирми и граждани ще бъде извършено от НАП от 1 до 9 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2019 г.Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.", "date": "2019.12.31", "title": "Подаваме данъчни декларации най-рано на 10 януари, 5% отстъпка - до 31 март"}
{"url": "https://www.novinite.bg/articles/184138/Patriarh-Neofit-shte-otsluji-Sveta-liturgiya-i-moleben-za-novata-2020-godina", "text": "Архиерейска Света литургия и молебен за Новата 2020 година ще бъдат отслужени на 1 януари в патриаршеската катедрала \"Св. Александър Невски\". Това съобщиха от Българската патриаршия.На 1 януари, когато Светата Православна църква отбелязва Господския празник Обрезание Господне и празника на Свети Василий Велики, в патриаршеската катедрала \"Св. Александър Невски\" от 10.00 часа ще бъде отслужена тържествена архиерейска Света литургия. Молебенът за настъпващата Нова година ще бъде отслужен от Негово Светейшество патриарх Неофит. Началото на молебена е от 11.30 часа в патриаршеската катедрала.От Българската православна църква приканват православните християни да вземат молитвено участие в тържествените богослужения.", "date": "2019.12.31", "title": "Патриарх Неофит ще отслужи Света литургия и молебен за новата 2020 година"}
