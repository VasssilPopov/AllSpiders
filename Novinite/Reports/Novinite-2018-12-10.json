{"url": "https://www.novinite.bg/articles/168396/Bulgargaz-iska-novo-poskapvane-na-prirodniya-gaz", "text": "Природният газ да поскъпне с 3,5% от януари. Това искане внесе \"Булгаргаз\" в Комисията за енергийно и водно регулиране, . От регулатора обясниха, че при подобно увеличение няма да се наложи промяна в цената на парното, топлата вода и тока. Очаква се Комисията да разгледа и одобри предложението на \"Булгаргаз\" до края на месеца. През юли Комисията одобри поскъпване на природния газ с 10,81% до 400,95 лв./1000 куб. м. или 37,79 лв./MWh (без акциз и ДДС).", "date": "2018.12.10", "title": "\"Булгаргаз\" иска ново поскъпване на природния газ"}
{"url": "https://www.novinite.bg/articles/168387/Protest-na-pchelari-iskat-40-lv-obezshtetenie-na-pchelno-semejstvo", "text": "Пчелари от цялата страна излизат на протест пред Министерство на земеделието, храните и горите. Техните основни искания са да бъде изплатена държавна помощ \"de minimis\" заради ниските добиви и загубите през тази година и да се уреди трайно субсидиране в сектора. Настояват и за 40 лв. обезщетение на пчелно семейство. В момента министерството им отпуска 5 лв. Българските производители на пчелни продукти искат да узнаят предприемат ли се мерки срещу използването на пестициди в земеделието и какви са те? Председателят на Обединения пчеларски съюз заяви пред БНТ, че протестът е по повод нерешените проблеми в сектора, които не са никак малко. Те искат също така да бъдат субсидирани всички регистрирани пчелни семейства през новия програмен период. Пчеларите предлагат да се създаде акредитирана лаборатория, която да прави анализ, защото проблемът с отравянето на пчелите е много голям, пише ", "date": "2018.12.10", "title": "Протест на пчелари - искат 40 лв. обезщетение на пчелно семейство"}
{"url": "https://www.novinite.bg/articles/168388/Priem-ogranichava-dvijenieto-v-stolicata", "text": "От 12:00 часа до приключване на приема на 13.12.2018 г. се забранява престоят и паркирането на пътни превозни средства, с изключение на автомобилите на гостите поканени на приема на ул. \"Ген. Гурко\" между ул. \"Дякон Игнатий\" и ул. \"Кн. Александър I\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.12.10", "title": "Прием ограничава движението в столицата"}
{"url": "https://www.novinite.bg/articles/168391/Prokuraturata-shte-iska-postoyannen-arest-za-ubijstvoto-na-voennoslujeshtata", "text": "Прокуратурата ще поиска постоянен арест за убийството на 40-годишната военнослужеща Десислава Стоянова от 61-ва Стрямска механизирана бригада в Карлово. Очаква се това да стане днес или утре.Финансови неуредици е най-вероятната причина за убийството, стана ясно на брифинг, даден от окръжния прокурор на Пловдив Румен Попов, директора на полицията в града старши комисар Атанас Илков и наблюдаващия прокурор Петър Петров. Предполага се, че убийството е станало на 29 ноември, тъй като от следващия ден жената е била в неизвестност до петък, когато тялото й е намерено в шкаф в дома на убиеца в Сопот. Обвинен за умишлено убийство е 42-годишният бивш рейнджър Светослав Каменов, който е задържан от разследващите, след като е бил обявен за национално издирване. След като Стоянова не се явява на работа, започва досъдебно производство за отстраняването й. Тя е обявена за издирване на 5 декември. Задържаният за престъплението е видял последен 40-годишната военнослужеща Десислава Стоянова. До петък той се е укривал в село Зверево, област Враца. Участвал е в три задгранични мисии в Ирак и Афганистан като рейнджър. По първоначални данни той е един от пострадалите наши военни в Кербала. Осъждан е и е криминално проявен. Бившият рейнджър е взел преди две седмици автомобила на убитата, за да го ремонтира. Когато жертвата отива да си търси колата, разбира че е оставена за скрап в автоморга, където полицията я намира.До момента Светослав Каменов е направил частични самопризнания. От 10 до 20 години затвор наказание предвижда законът за тежкото престъпление. Засега няма данни обвиненият в жестокото убийство да е имал психични отклонения.", "date": "2018.12.10", "title": "Прокуратурата ще иска постояннен арест за убийството на военнослужещата"}
{"url": "https://www.novinite.bg/articles/168386/Dve-godini-ot-tragediyata-v-Hitrino", "text": "Навършват се две години от трагедията в Хитрино, напомня Нова тв.Рано сутринта на 10 декември товарен влак, превозващ цистерни с пропилен и пропан бутан, влиза в населеното място. При навлизане в железопътното отклонение седем цистерни дерайлират, а една от тях се самозапалва. Според ескпертите, изготвили експертиза по делото, възпламеняването е възникнало между 3 и 5 минути след дерайлирането на композицията. Според изчисленията през 80-сантиметров отвор в цистерната са изтекли 45 тона пропилен за 39 секунди.\r\nТежкият инцидент отнема седем човешки живота. Близо 30 души са ранени. Разрушени са над 20 сгради. Налага се евакуация на селото заради опасност от обгазяване.\r\n\r\nВ навечерието на втората годишнина от железопътната катастрофа, в Хитрино официално бяха дадени ключовете на 12 нови къщи. Те са изградени с близо 1,5 млн. лева, осигурени от Фонд \"Социална закрила\" към Министерството на труда и социалната политика. Общият брой на новите къщи в Хитрино е 23. \r\n", "date": "2018.12.10", "title": "Две години от трагедията в Хитрино"}
{"url": "https://www.novinite.bg/articles/168409/Sadat-na-ES-Velikobritaniya-moje-ednostranno-da-prekrati-Brekzit", "text": "Съдът на ЕС постанови, че британското правителство може едностранно да промени решението си за напускане на общността, без да се консултира с останалите страни-членки.Решението на Европейския съд няма да спре Обединеното кралство да напусне ЕС, заяви британският министър на околната среда Майкъл Гоув - една от водещите фигури в кампанията за Брекзит. Решението на Европейския съд идва ден преди ключовото гласуване по сделката на премиера Тереза Мей в парламента.Първи на новината реагира евроскептикът Майкъл Гоув, който заяви, че Великобритания не иска да остане в ЕС, за което са гласували 17,4 милиона британци, а това включва и прекратяване на юрисдикцията на Европейския съд. Гоув отбеляза, че Обединеното кралство ще излезе от ЕС на 29 март и гласуването на сделката на премиера утре ще се състои. Той смята, че правителството може да спечели този вот. Кореспондентът на Би Би Си в Брюксел Адам Флеминг коментира, че решението на Европейския съд означава, че опцията за оставане в ЕС вече изглежда реална, но твърде много неща трябва да се променят в британската политика, за да се случи това, включително промяна във вижданията на правителството. начение на това решение на Съда на ЕС е, че държавата-членка, която е направила заявление, че може да се оттегли от ЕС, може да оттегли тази своя нотификация едностранно и без за това да е необходимо съгласието на останалите държави-членки или по-скоро на Европейския Съвет“, обясни в предаването ни „12+3“ Александър Арабаджиев, който е съдия в Съда на ЕС. „В един срок, който при различни обстоятелства има различна продължителност или срокът, който се свързва с влизането в сила на споразумението, сключено между тази държава-членка и ЕС... Или при липсата на такова споразумение - до изтичането на 2-годишния срок от нотификацията, който в случая е 29 март 2019г., Обединеното кралство може да оттегли това свое изявление за оттегляне от Съюза“, уточни съдия Арабаджиев. „Това решение, произнесено днес, създава една трета алтернатива - изявлението за напускане да бъде оттеглено, добави Арабаджиев, както и уточни, че решението за такова напускане трябва да бъде взето при спазване на съответните конституционни норми на съответната държава-членка. Това не е въпрос на съда да решава как това решение да бъде взето“, уточни съдията, както и поясни, че ако се пристъпи към нов референдум, то вероятно ще трябва да бъде удължен срокът.", "date": "2018.12.10", "title": "Съдът на ЕС: Великобритания може едностранно да прекрати Брекзит"}
{"url": "https://www.novinite.bg/articles/168412/AKCIYa-KAT-proveryava-shoforite-za-alkohol-i-narkotici", "text": "Започна специализирана полицейска операция за контрол на водачите на моторни превозни средства за шофиране след употреба на алкохол, наркотични вещества и техните аналози. Тя се провежда от Пътна полиция и е по линия на Европейската мрежа на службите на Пътна полиция TISPOL. Проверките започнаха тази сутрин и ще продължат до края на тази седмица - 16 декември, съобщиха от МВР.Целта на операцията е да се обърне внимание на водачите на моторни превозни средства, че управлението след употреба на алкохол или наркотични вещества е изключително опасно и е недопустимо.  ", "date": "2018.12.10", "title": "АКЦИЯ: КАТ проверява шофьорите за алкохол и наркотици"}
{"url": "https://www.novinite.bg/articles/168393/18-ot-balgarite-sa-silno-religiozni", "text": "България 18% от хората са силно религиозни, което поставя страната на 18-о място по този показател сред 36 европейски държави, показа проучване на института \"Пю\".Класацията е изготвена, като са комбинирани четири показателя: оценка за важността на религията за собствения живот, присъствие на религиозни служби, честота на молитвите и вяра в Господ. Анкетите са проведени между 2015 и 2017 г. в 34 държави.Най-религиозни на континента са румънците – 55% от участниците в анкетата са силно религиозни. След тях са арменците (51%), грузинците (50%) и гърците (49%).На другия полюс са естонците (едва 7%), чехите и датчаните (по 8 на сто), шведите и белгийците (по 10%). Само 12% от германците и французите са силно религиозни. В Италия те са 27 на сто (колкото и в Беларус), в Полша – 40%, в Испания – 21%, която я поставя точно преди България, в Русия - 17%, колкото и в Норвегия.Според проучването 19% от българите казват, че религията е много важна в техния живот. Също 19% заявяват, че присъстват на религиозна служба поне веднъж месечно, 15% се молят ежедневно, 30% вярват в Господ.", "date": "2018.12.10", "title": "18% от българите са силно религиозни"}
{"url": "https://www.novinite.bg/articles/168410/Akciya-sreshtu-nelegalniya-darvodobiv-v-Starozagorsko", "text": "30 кубически метра дървен материал са иззети до момента при акцията на полицията и жандармерията в старозагорското село Хан Аспарухово. Започнати са 6 бързи производства. Акцията на МВР и Горското стопанство започна късно снощи и е насочена срещу нелегалния дърводобив в района. \"Към момента има четири бързи производства образувани. Тече проверката\", потвърди директорът на Областната дирекция на МВР - Стара Загора старши комисар Георги Хаджиев.Старши комисар Хаджиев увери, че повече информация по случая ще бъде дадена по-късно през деня. ", "date": "2018.12.10", "title": "Акция срещу нелегалния дърводобив в Старозагорско"}
{"url": "https://www.novinite.bg/articles/168397/BAN-Balgariya-e-v-danoto-na-ES-po-jiznen-standart", "text": "България е на дъното на класацията по жизнен стандарт в Европейския съюз, потвърждава поредно изследване - този път на икономистите от БАН. Авторите са проучвали и териториалните различия, според които водещ е Югозападният район, а сред губещите е и Южен централен. За последните седем години оценките за България спрямо останалите страни-членки на Европейския съюз са от 4 до 6 пъти по-ниски. Данните показват, че средният коефициент на жизнен стандарт в общността за 2010-та година е бил около 50 процента, докато в България е едва 10 процента. Най-висок стандарт в Европа отчитат в Лихтенщайн, а на опашката, но преди нас, са Литва, Латвия и Румъния. Подредбата за 2017-та година е същата. Средният коефициент за Европейския съюз е 45 на сто, а за България 7 на сто. Подреждането по райони у нас отбелязва значителни промени за изминалите 7 години, според учените. Югозападният остава водещ през целия период. Значителни подобрения настъпват в Северния централен и в Северозападния район, докато сред губещите се отличава Южния централен. Областите с подобрен жизнен стандарт са Габрово, Плевен, Силистра и Разград. Сред тези със значително снижаване на оценките са Сливен, Кърджали, Смолян и Варна", "date": "2018.12.10", "title": "БАН: България е в дъното на ЕС по жизнен стандарт"}
{"url": "https://www.novinite.bg/articles/168385/Dajdovno-zapochva-sedmicata", "text": "Днес започналото от запад заоблачаване ще обхване страната. Преди обяд на места в низините и котловините ще бъде мъгливо. Още преди обяд в западните райони ще започнат слаби валежи, които до вечерта ще обхванат и Североизточна България. В равнините ще превалява дъжд, в планинските райони – сняг. С умерен, след обяд и временно силен северозападен вятър ще нахлува студен въздух, температурите ще се понижават и максималните ще бъдат между 3° и 8°. Над планините ще преобладава облачно време, на места със слаби превалявания от сняг. Ще духа силен север-северозападен вятър и ще нахлува студен въздух. Температурите ще са понижават и към 14 ч. на височина 1200 метра ще е около 3°, на 2000 метра – около минус 3°.Над Черноморието ще е предимно облачно, след обяд главно по южното крайбрежие ще има слаби валежи от дъжд. Ще духа слаб до умерен вятър от запад-северозапад, който вечерта ще се усили. Максимална температури на въздуха: 5-8°. Температурата на морската вода е 9°. Вълнението на морето ще е 2 бала.", "date": "2018.12.10", "title": "Дъждовно започва седмицата"}
{"url": "https://www.novinite.bg/articles/168389/Mashtabna-policejska-akciya-v-starozagorsko-selo", "text": "Мащабна полицейска акция се провежда в понеделник сутрин в село Хан Аспарухово, намиращо се между Стара Загора и Нова Загора, предава БГНЕС.Село Хан Аспарухово е буквално под обсада на силите на реда – на място са жандармерия и полиция. Криминалисти са навлезли в селото, а жандармерията не допуска влизане или излизане от селото.Очаквайте подробности. ", "date": "2018.12.10", "title": "Мащабна полицейска акция в старозагорско село"}
{"url": "https://www.novinite.bg/articles/168392/Studenti-se-biha-navrah-praznika-si-v-Bansko", "text": "Няколко сбивания в курорта Банско в нощта на 8 декември, въпреки засиленото полицейско присъствие заради студентския празник, предаде Би Ти Ви.Студентите, участвали в побойщата, са минали през спешния център и след това са освободени. Младежите са с леки наранявания, уточняват медиците.Тази година празникът премина без сериозни инциденти.", "date": "2018.12.10", "title": "Студенти се биха навръх празника си в Банско"}
{"url": "https://www.novinite.bg/articles/168398/17-godishen-se-gavri-i-ubi-baba-v-Byala-cherkva", "text": "\r\n18-годишен младеж от Бяла черква е задържан за убийството на 70-годишна жена от същия град, съобщиха от пресцентъра на прокуратурата. Д.Г. е привлечен в качеството на обвиняем за това, че на 6 декември е изнасилил 70-годишна жена. Вследствие на действията на обвиняемия жената се е задушила, в резултат на което е настъпила смъртта й. Тялото е намерено в дома й на 8 декември от нейна близка.\r\n\r\n\r\n\r\n\r\n\r\n\r\n", "date": "2018.12.10", "title": "17-годишен се гаври и уби баба в Бяла черква"}
{"url": "https://www.novinite.bg/articles/168394/Sadat-na-ES-se-proiznasya-po-Brekzit", "text": "Очаква се Съдът на Европейския съюз да се произнесе днес дали Великобритания може едностранно да се откаже от Брекзит. Миналата седмица генералният адвокат на Съда прецени, че Лондон има право да спре процеса. Европейският съд беше сезиран от група шотландски политици за постановяване на тълкувателно решение до каква степен Обединеното кралство може само да се откаже от Брекзит. Вчера британският премиер Тереза Мей отхвърли спекулациите, че ще отложи гласуването на споразумението с Евросъюза и потвърди, че вотът на британския парламент ще бъде утре.", "date": "2018.12.10", "title": "Съдът на ЕС се произнася по Брекзит"}
{"url": "https://www.novinite.bg/articles/168400/Banevi-s-1-miliard-v-shvejcarska-banka", "text": "Президентът на КНСБ Пламен Димитров и адвокат Марин Марковски коментираха \"могат ли Баневи да прикрият доказателства, ако не са в ареста\", пред Нова тв.  Според Пламен Димитров трябва да има справедловост. Николай Банев е нарицателно за българската приватизация, допълни той. Президентът на КНСБ уточни, че над 10 хил. души са пострадали от неговите действия директно. Това са хора работили в „Полимери” – Девня\". Банев придобил завода за жълти стотинки, а в неговата каса имало 6 млн. долара.  Димитров обясни, че има дела заведени от конкретни работници, които са пострадали от действията им.  Адвокат Марин Марковски коментира, че има съществена разлика между човек, който притежава дадена сметка и такъв, който я контролира. Той допълни, че трябва да се изчакат конкретните доказателства, защото този тип дела имат голям шанс за точни резултати със съответните документи. Марковски посочи, че трябва да има справедливост, но тя трябва да бъде балансирана и доказана.  Вчера зам.- главният прокурор Иван Гешев съобщи, че е установена сметка, която е на Николай Банев. Тя е в размер на 1 млрд. лева и е в швейцарска банка. По повод това твърдение адвокат Марковски коментира, че не е трудно да се докажат всички същестуващи сметки на семейството, пише ", "date": "2018.12.10", "title": "Баневи с 1 милиард в швейцарска банка"}
{"url": "https://www.novinite.bg/articles/168404/Ministerstvoto-na-otbranata-v-opit-da-se-spravi-s-nedostiga-na-voenni", "text": "Мисии, екшън и добри условия предлага военната служба. Наскоро стартиралата кампания на Министерството на отбраната се надява да намери нови военнослужещи. 5 500 военни търси армията и дори и цифрата да се е образувала „с натрупване“ от предходни години, поредната кампания дава надежда.В поделението в Горна Баня студентът втори курс Марио Петров се явява на конкурс за кадрови военен. Коремни преси, лицеви опори, бягане - това е част от теста, който Марио и още четирима са започнали да полагат.„Много исках да съм в армията. Това е престиж“, казва Марио. Той е само един от десетината, желаещи да станат военни, явили се в Горна Баня на изпитите. За майор Димо Иванов, който е председател на изпитната комисия на поделението в Горна Баня, Марио е поредният кандидат, който се бори за обявените места. Кандидатстващите се справят, обяснява казва майор Иванов:„Нормативите не са завишени. Мисля, че са постижими за всеки един, който се е подготвил и е имал желание за няколко месеца да се подготви за този изпит. … Дори и с минимален брой точки изпитът е покрит. Когато говорим за достатъчно при 10 места и желаещи 5 души – не мисля, че са достатъчно. В последно време има повече кандидати“.Дори и при този интерес обаче няма гаранция, че назначените кандидати ще се задържат. Командирът на поделението в Горна Баня майор Александър Бойков подсказва причината:„В повечето случаи напускат заради финансовата страна. За войнишките длъжности трудно се случва в София. Има много кандидати, които не са жители на София и които няма собствени жилища. Ако трябва да бъде на квартира и да бъде военнослужещ, животът му ще бъде много труден – с много лишения и ограничения“.Командирът на поделението в Горна Баня майор Александър Бойков прави третият изпит за тази година. Подобна е и практика за останалите поделения. По данни на Сухопътните войски в конкурсите, обявени само този месец, в 17 поделения се търсят 204 военни. Това леко разколебава военните, които са наясно, че с това темпо няма как да бъде стопен недостигът от 5 500 военни. Този недостиг е бил трупан и преди 2007-ма година, когато е имало и наборна армия. Но за 11-те години професионална армия също не са помогнали за стопяване на лисващите бройки. Затова командирът на поделението в Горна Баня майор Александър Бойков е сигурен, че започналата кампания на военното министерство би била полезна.Учениците задължително да ходят във военните формирования, за да се запознаят с военното обучение - тази идея лансираха депутати. А от догодина пробно министерството обмисля да тества идеята за доброволната казарма.Подполковник Евгени Пенчев, командир на курсантски батальон в Националния военен университет Васил Левски във Велико Търново, не се сблъсква за първи път с проблема за напускащите военни. В разговор с депутатите от Комисията по отбрана той обяснява, че младите нямат представа от военната професия. Според него новите програми трябва да бъдат по-интересни и атрактивни. Трябва да има стрелби, вместо скучна материя, казва подполковник Евгени Пенчев.„Задължително трябва да има профилактика, задължително трябва да има физическо възпитание. Това, което е в момента, не може да попълни редиците“, отбеляза той.Засега въпросът с профилактиката не е решен. Но депутатът от Обединени патриоти Милен Михов подкрепя подполковник Евгени Пенчев, че трябва да има пренаписване на военните програми. И това ще се случи, казва депутатът Михов.Като положителна тенденция за интереса към военната професия Милен Михов посочва и проекта за начална военна подготовка за студенти.Този тип обучение обаче не е ефективно, казва постоянният секретар на отбраната Антон Ластарджиев. Той е ръководител на групата, която обсъжда предложенията за т.нар. доброволна казарма. Преди месеци военният министър Красимир Каракачанов лансира идеята за закон, който да бъде предложен на депутатите до края на годината. В края на годината обаче става ясно, че до края на годината няма да има нов закон, а ще има законови промени в сега съществуващия Закон за отбраната.Пилотен проект за около 600 доброволни военни догодина трябва да докаже смисъла от готвеното предложение и за доброволната казарма. Антон Ластарджиев обяснява, че най- вероятно ще се започва с начална подготовка в Търново, а после и със специална в Сливен или в Плевен.За сега Ластарджиев не посочва каква ще е стойността на ремонтите. И колко ще струва всичко на министерството. Към този момент всичко зависи от депутатите, казва и военният министър Красимир Каракачанов. Който добавя, че не парите, а допълнителните т.нар. бонуси трябва да мотивират кандидатите.", "date": "2018.12.10", "title": "Министерството на отбраната в опит да се справи с недостига на военни"}
{"url": "https://www.novinite.bg/articles/168405/Prodaljavat-debatite-za-smyana-na-vremeto-u-nas", "text": "Продължават дебатите у нас за избор на лятно или зимно часово време. Според евродепутата Момчил Неков най-разумно е смяната на времето да отпадне през 2020 г. Едно от предложенията е България да синхронизира позицията заедно с другите страни в региона.Проучванията до момента категорично показват, че бизнесът и медицината са против смяната на стрелките на часовника. Консенсус по темата кое време да изберем - лятното или зимното все още няма.Според евродепутата Момчил Неков зимното време е по-подходящо. Причината - 70% от търговията на България е в рамките на ЕС, а близо половината компании работят с клиенти от централноевропейски държави. По този начин бизнесът ще бъде конкуретноспособен.Момчил Неков, евродепутат: Това означава, че ако те изберат зимно, а ние лятното разликата ще стане два часа. Ако вземем един нормален, стандартен работен ден това означава, че сутрин ще имаме два часа разлика с тях и вечерта два часа, което влияе върху транспортните услуги, комуникациите, въздушния сектор.Проучване сред бизнеса на Българската стопанска камара показва, че привържениците на зимното часово време надделяват с около 2% от анкетираните. В същото време земеделските производители настояват за лятното време. От камарата смятатат, че решаващ трябва да бъде гласът на хората.Ани Алашка, представител на БСК: Хората са този ценен ресурс, от който зависи доброто функциониране на икономиката.Д-р Петър Чипев, специалист по съня: Към кое време трябва да останем това не можем да кажем, защото нямаме научни данни кое е по-добре за здравето.Позицията на България трябва да бъде обявена в Брюксел най-късно до април 2019 г.", "date": "2018.12.10", "title": "Продължават дебатите за смяна на времето у нас"}
{"url": "https://www.novinite.bg/articles/168408/Vlakovete-se-dvijat-po-novo-razpisanie", "text": "Директна връзка между гарите от северозападната и източната части на София е новост в актуализирания график на влаковете. Това е пилотен проект, в който виждаме потенциал, заяви за Дарик ръководителят „Организация на превози в „БДЖ – пътнически превози” Ивайло Георгиев. Разписанието е съобразено и с ремонта на железните пътища в столицата, който се очаква да започне през пролетта или началото на лятото, добави той. В новото разписание на БДЖ са влошени голяма част от връзките между влаковете, смята Сергей Александров от сайта „Железниците днес“. За Дарик той обясни, че един от най-неприятните примери е най-голямата възлова гара в Северна България – Горна Оряховица. Влаковете от Северна България пък пристигат на Централна гара София едва около 7 минути преди заминаването на влаковете по направлението Перник - Благоевград - Кулата и няма как да се направи връзка, изтъкна още Александров.Според Ивайло Георгиев обаче времето е достатъчно за осъществяване на връзка между Северна и Югозападна България. Той обясни, че при закъснение на влаковете от северната част на страната, композициите за Благоевград и Кулата изчакват. Що се отнася до Горна Оряховица, най-голямото изчакване там е 25-30 минути, посочи Георгиев. Новото разписание на влаковете действа от 9 декември и ще бъде в сила до 14 декември следващата година. Актуализацията на разписанието се прави в зависимост от състоянието на железните пътища. Новият график е съобразен с ремонта, който ще започне в столицата, най-вече в района на гара Искър, през пролетта или началото на лятото, каза Ивайло Георгиев: \"Когато започнат строителните дейности влаковете ще се движат през бившата гара Подуяне разпределителна\". Новост в графика е удължаването на маршрута на влаковете от Банкя за София, като така се създава директна връзка между гарите от северозападната и източната части на столицата: \"Ще бъдат удължени маршрутите на влакове, които пристигат в София. По този начин ще се създадат по-удобни връзки за пътуващите в крайградската зона на столицата\". Така ще се свържат Банкя, Божурище, Волуяк, Обеля, Връбница и Надежда с Подуяне пътническа, Подуяне среден район, сп. Смирненски, сп. Искърско шосе, гара Искър, гара Казичене и Елин Пелин.     Според Сергей Александров от сайта „Железниците днес“ обаче новото разписание на влаковете влошава голяма част от връзките, като най-неприятният пример е гара Горна Оряховица: \"Където връзките от направлението Стара Загора - Русе, четвърта главна линия, с бързите влакове по втора главна линия София - Горна Оряховица - Варна става с изключително големи изчаквания между 40 и 70 минути\". Влаковете в движението си зависят един от друг и ако в едно направление се направят удобни връзки, в друго биха се влошили, каза Ивайло Георгиев и добави, че се търси баланс: \"Действително в Стара Загора има по-голям интервал във връзките, но пък в Горна Оряховица най-големият интервал е в порядъка на 20-25 минути\". Сергей Александров попита и защо влак 2654 от Варна за Горна Оряховица и Плевен не тръгва в 16:30, както е предвидено според т. нар. тактово разписание, а потегля час по-късно и пропуска връзките с Русе и Стара Загора на гара Горна Оряховица: \"Съответно във възловите си гари не прави заложените връзки - става дума за гара Горна Оряховица, където пропуска възможността да направи връзка с направленията Русе и Стара Загора\". При разработването на разписанието се съобразяваме, както с пътуващите на дълги разстояния, така и с работещите и пътуващи в регионите, обясни Ивайло Георгиев: \"В случая влак 2654 по настояването на регион Варна все пак има доста пътници, които го ползват от и за работа\". Направени са планове и разчети за осигуряване на графика с необходимия брой локомотиви, но в крайна сметка работим с парк, който е остарял както морално, така и технически, посочи Ивайло Георгиев и добави, че се случват аварии, но техническият състав се опитва да ги отстрани възможно най-бързо.", "date": "2018.12.10", "title": "Влаковете се движат по ново разписание"}
{"url": "https://www.novinite.bg/articles/168406/25-godishen-maj-e-prostrelyan-s-pistolet-v-selo-Satovcha", "text": "25-годишен мъж е прострелян с пистолет „Макаров” в рамото в село Сатовча, транспортиран е към болницата в Гоце Делчев, предаде БГНЕС.Пострадалият младеж е от село Плетена. Полицията работи по установяване на извършителя. Инцидентът е станал около 13.20 ч.", "date": "2018.12.10", "title": "25-годишен мъж е прострелян с пистолет в село Сатовча"}
{"url": "https://www.novinite.bg/articles/168390/Karakachanov-V-Skopie-se-samozabravyat", "text": "Напрежение в отношенията ни с Македония няма, но в Скопие се самозабравят. Това заяви вицепремиерът и министър на отбраната Красимир Каракачанов.Той коментира темата, след като вчера заплаши Македония с блокада на членството й в Европейския съюз и НАТО, ако премиерът Зоран Заев продължава да твърди, че има македонски език.Красимир Каракачанов, вицепремиер, министър на отбраната и лидер на ВМРО: В Скопие се самозабравят и не е лошо от време на време да ги вкарваш в пътя. След подписване на договора през август Скопие възприема една тактика да хитрува и да натрапва съществуването на македонски език не само на своя територия, но и на територията на другите държави.По думите на Каракачанов, тактиката на Скопие е да бави, да минава времето, без да приемат абсолютно нищо като корекция в своята пропаганда. Кой друг прави това по толкова глупав начин - да дезинтегрираш собственото си общество и да го противопоставяш срещу съседите му, попита риторично вицепремиерът.Очаквам тази седмица като се събере общата комисия, която трябва да изчиства спорните въпроси в споразумението, да извади автентичните документи, а не тези, които са писали техните професори от Югославия през 60-те години.Красимир Каракачанов, вицепремиер, министър на отбраната и лидер на ВМРО: Да ми покажат някой автентичен документ, че Самуил е македонски цар, аз ще им се извиня. Само че, Василий II е наречен \"българоубиец\".Ние българите сме царе на това сами да си създаваме проблеми, допълни Каракачанов.По думите му, в момента в \"малката\" коалиция на Обединените патриоти има затишие, което е благотворно, защото дава време за размисъл и по-умни решения. Компромиси не сме правили, но много нерви изхарчихме, допълни вицепремиерът.Красимир Каракачанов, вицепремиер, министър на отбраната и лидер на ВМРО: Има две основни теми, по които трябваше по-активно да се работи през годината - едната беше доходите на гражданите, а другата за инвалидните пенсии - на онези хора, които са здрави, а срещу един рушвет са си извадили фалшиви решения за ТЕЛК. Не че не се работи по тях, но е по-бавно.Вицепремиерът коментира още, че краят на мандата на правителството ще дойде след две години и половина, а нужда от предсрочни избори няма.", "date": "2018.12.10", "title": "Каракачанов: В Скопие се самозабравят"}
{"url": "https://www.novinite.bg/articles/168403/EP-obsajda-doklada-Stanishev-za-Balgariya-v-Shengen-s-vsichki-granici", "text": "Европейският парламент ще обсъди в понеделник и ще приеме във вторник нова резолюция, в която призовава за приемането на България и на Румъния в Шенген, предаде БТА. Евродепутатите се очаква да подкрепят доклад на своя колега Сергей Станишев, в който се отбелязва, че двете страни от седем години са изпълнили изцяло съществуващите изисквания. Уточнява се, че това е петата поредна резолюция на ЕП по този въпрос.В документа се посочва, че още през 2011 г. Съветът на ЕС е отчел пълната готовност на двете държави да бъдат приети с всички граници (въздушни, морски и сухопътни). Допълва се, че съответното европейско законодателство не предвижда определянето на различни срокове за премахването на проверките по вътрешните сухопътни, морски и въздушни граници. В доклада се уточнява, че всички страни, приети досега в Шенген, са влизали едновременно с всички видове граници.Запазването на проверките по вътрешните граници за България и Румъния има отрицателно въздействие върху износа и вноса от и към двете държави, както и върху превозите от и до някои от най-големите пристанища в Южна Европа, пише в доклада. Това означава загуба на ползи и увеличаване на разходите. Оценки показват, че повторното въвеждане на гранични проверки в ЕС води между 50 милиона и 20 милиарда евро еднократни разходи и два милиарда евро годишни оперативни разходи, се допълва в документа.Записано е, че отлагането на решението за приемането на България и Румъния въвежда изкуствено разделение в ЕС и допринася за възхода на популизма и национализма в цяла Европа. Предвижда се ЕП настоятелно да призове във възможно най-кратък срок Съветът на ЕС да вземе незабавно решение за премахването на проверките по вътрешните сухопътни, морски и въздушни граници на България и Румъния.Утре ЕП ще приеме резолюция, свързана с цифровизацията на образованието. В доклада се посочва, че 44 на сто от гражданите на ЕС на възраст между 16 и 74 години нямат основни цифрови умения, а 19 на сто нямат никакви цифрови умения. Отчита се, че се наблюдават съществени разлики в данните за различните държави в ЕС и това поражда видими обществени различия.В документа се отбелязва, че прекалената употреба на електронни устройства вреди на здравето, защото води до безсъние, застоял живот и пристрастяване. ЕП ще призове стратегиите за цифрово обучение да отчитат изследванията на отрицателните последици, които ранното използване на електроника може да има върху развитието на мозъка на децата.Евродепутатите ще настояват цифровото образование да разглежда въпросите за хигиената, безопасността, защитата на данните и медийната грамотност онлайн. Според тях това ще помогне на децата да бъдат критични, активни граждани, потребители на интернет и създатели на демократично цифрово общество, да вземат информирани решения, да разпознават и противодействат на опасностите в интернет, като дезинформацията, тормоза и злоупотребата с лични данни.ЕП ще препоръча в училище да бъде въведено образование за киберсигурност. В документа ще бъде отчетено, че постепенната цифровизация на труда ще доведе до изчезването на много професии и до повишаване на безработицата.Също утре евродепутатите ще обсъдят препоръките на специалната парламентарна комисия за тероризма. В доклад на парламентарната комисия се отбелязва, че над 90 на сто от гражданите подкрепят обмена на данни между европейските служби за сигурност. Отчита се, че радикализацията представлява сериозна заплаха за ЕС и е предизвикана основно от съдържание в социалните медии, появява се на основата на лични контакти и заради проповедници на омраза. Друго място, благоприятстващо радикализацията, са затворите, се допълва в документа.Според парламентарната комисия е необходим по-съгласуван и целенасочен подход за справяне с тази заплаха. Предлага се да бъде създаден нов център на ЕС за предотвратяване на радикализацията. Комисията е на мнение, че доброволните мерки за противодействието на радикализацията онлайн са изчерпани, затова се отправя призив ЕК да представи законодателно предложение, с което доставчиците на услуги онлайн да бъдат задължени да премахват изцяло терористичното съдържание в срок от един час (от мига на постъпване на искането от службите за сигурност).Според авторите на доклада е необходимо данните за тероризъм да бъдат споделяни между службите по подразбиране с автоматично въвеждане в общоевропейската система. Предлага се в разследванията на терористични случаи да участват европейски експерти. Друго предложение е в еврозоната да бъде въведена обща система за проследяване на финансирането на тероризма и тя да бъде скачена със съответната система на САЩ. ", "date": "2018.12.10", "title": "ЕП обсъжда доклада \"Станишев\" за България в Шенген с всички граници"}
{"url": "https://www.novinite.bg/articles/168402/Remarke-na-TIR-plamna-na-magistrala-Trakiya", "text": "В ремарке на товарен автомобил, движещ се по автомагистралата \"Тракия\" в посока София, в района на село Зимница е възникнал пожар, съобщиха от МВР.Няма пострадали при инцидента. Огънят е загасен преди да се прехвърли върху моторното средство.Движението по магистралата се извършва в едното платно. На местопроизшествието се извършват процесуално-следствени действия.", "date": "2018.12.10", "title": "Ремарке на ТИР пламна на магистрала Тракия"}
{"url": "https://www.novinite.bg/articles/168413/SDVR-razsledva-vaorajen-grabej-na-igralna-zala-v-Bankya", "text": "\r\nСтоличната полиция разследва въоръжен грабеж на игрална зала в Банкя, съобщи МВР в информационния си бюлетин.\r\n\r\n\r\n\r\n\r\n\r\n", "date": "2018.12.10", "title": "СДВР разследва въоръжен грабеж на игрална зала в Банкя"}
{"url": "https://www.novinite.bg/articles/168399/Avariya-ostavi-vremenno-bez-toplo-chasti-ot-stolichniya-kvartal-Lozenec", "text": "Поради авария временно е прекъснато топлоподаването в части от кв. \"Лозенец\", уведомиха от \"Топлофикация - София\".Адресите, на които нямат парно и топла вода, са ул. \"Свети Седмочисленици\" с номера 5, 8-16, 9, 13, 15, 19 и 23; ул. \"Резньовете\" номера 6 и 7 /бл.128/ и 11.бул. \"Черни връх\" номер 33-Е; бул. \"Джеймс Баучер\" номера 60 - 64, както и посолството на КНР.От столичното топлофикационно дружество уверяват, че незабавно е създадена необходимата организация, като ще се работи до пълното отстраняване на аварията.", "date": "2018.12.10", "title": "Авария остави временно без топло части от столичния квартал \"Лозенец\""}
{"url": "https://www.novinite.bg/articles/168411/Skok-v-proizvodstvoto-na-cigari", "text": "С близо 26% се е увеличило производството на тютюнови изделия за една година, сочат данните на Националния статистически институт за октомври.Данните идват на фона на все по-голямата употреба на т.нар. \"бездимни\" цигари. У нас те се предлагат от две компании.По-рано през годината няколко от основните класически марки цигари на \"Булгартабак\" бяха купени от \"Бритиш Американ табако\", с което компанията придоби най-голям пазарен дял в България.", "date": "2018.12.10", "title": "Скок в производството на цигари"}
{"url": "https://www.novinite.bg/articles/168395/Tehnicheski-problem-blokira-rabotata-na-KAT", "text": "Технически проблем блокира работата на KAT както онлайн, така и на гише, съобщава БГНЕС.От пресслужбата на вътрешното министерство поясняват, че е възникнал технически проблем при инсталиране на нова версия на автоматизираната информационна система. Това е причината през днешния ден да бъде спрян достъпът до Автоматизираната информационна система „Управление на наложени глоби по наказателни постановления и извършване на плащания по тях през Интернет, SMS, WAP“ и до Портала за електронни административни услуги – задължения по документи, издадени от Пътна полиция.До отстраняване на проблема гражданите няма да могат да извършват съответните справки онлайн, ще бъде затрудно и административното обслужване на гишетата на \"Пътна полиция\" в столицата и в цялата страна.В момента експерти работят по отстраняването на проблема. МВР поднася извинения за причиненото неудобство.", "date": "2018.12.10", "title": "Технически проблем блокира работата на КАТ"}
{"url": "https://www.novinite.bg/articles/168407/Karakachanov-TEREM-Varna-e-na-zaguba-dalgovete-blizo-3-mln-lv", "text": "Към настоящия момент „ТЕРЕМ - КРЗ Флотски арсенал - Варна\" ЕООД развива своята дейност основно на гражданския пазар за кораборемонтни услуги (93% от обема на приходите) и в по-малка степен като изпълнение на поръчки за специална продукция към МО, МВР и ВМС. Това заявява министърът на отбраната Красимир Каракачанов в отговор на депутатско питане за дейността и финансово-икономическо състояние на „ТЕРЕМ”, съобщава БГНЕС. За деветмесечието на 2018 г. дружеството е реализирало приходи в размер на 9,2 млн. лв., което е с 4% по-малко спрямо същия период на предходната година, когато са били в размер на 9,6 млн. лв. Финансовият резултат за деветмесечието на 2018 г. е нетна загуба в размер на 500 хил. лева, а задълженията са в размер на 2,83 млн. лв. Паричните средства на дружеството към 30.09.2018 г. са били в размер на 2,86 млн. лв., а към 31.10.2018 г. -3,1 млн., уточнява министърът. Значителен е спадът на приходите спрямо приходите за деветмесечията на предходните 2016 г. (33 млн. лв.) и 2015 г. (21 млн. лв.), като основен дял тогава са имали приходите от съвместната дейност на дружеството и „ТЕРЕМ\" ЕАД с командването на Руския военен флот. Загубата на този стратегически за предприятието пазар се дължи основно на променената геополитическа обстановка в региона и на прекратените взаимоотношения с военното командване на Руската федерация. Тези обстоятелства в комбинация с последствията от икономическата криза, довела до значително съкращаване на търговските кораби от нисък и среден клас, са довели до крайно намаляване на обемите на производство на „ТЕРЕМ-КРЗ Флотски арсенал - Варна\" ЕООД и са наложили цялостна промяна в стратегията за развитие на дъщерното дружество от предприятие с предмет на дейност предимно специална продукция, към предприятие ориентирано към гражданския пазар, отбелязва Каракачанов. Той допълва, че „ТЕРЕМ - КРЗ Флотски арсенал - Варна\" ЕООД е специализирано предприятие за ремонт на военни плавателни съдове и съоръженията, разположени на територията на дружеството, не отговарят на спецификите, необходими за приемане на големи търговски кораби. Конкурентната среда, в която работи „ТЕРЕМ - КРЗ Флотски арсенал - Варна\" ЕООД в момента е силно агресивна и поради факта, че в района на Черно море съществуват немалко заводи със същия предмет на дейност, които разполагат със значително по-съвременни съоръжения и по-големи докове с капацитет за приемане на търговски плавателни съдове, подчертава още Каракачанов. Той добавя и че от началото на 2018 г. в предприятието тече процес на цялостна реорганизация на производствената и търговска дейност, като целта е освободените от военните руски кораби производствени мощности да бъдат заети с кораборемонт на търговски и граждански плавателни съдове. Средната численост на персонала на „ТЕРЕМ - КРЗ Флотски арсенал - Варна\" ЕООД за деветмесечието на 2018 г. е 556 човека, като числеността, съгласно информацията на управителя, е намалена с около 20% спрямо предходната година, основно за сметка на лица заети в административната и поддържаща дейност в завода. За производствените звена, дори и в момента се търсят и се назначават работници. Средната работна заплата в предприятието за деветмесечието на 2018 г. е 1 085 лева е нараснала с 6,58%, спрямо същия период на 2017 г.Към момента в „ТЕРЕМ - КРЗ Флотски арсенал - Варна\" ЕООД се изпълняват успоредно поръчки на ВМС на Република България, поръчки на ГДГП за ремонт и обслужване на полицейски катери и на външни търговски контрагенти за плавателни съдове клас „река-море\", които за съжаление не са достатъчни за пълно натоварване на мощностите и цялостно запълване на производствения капацитет, подчертава министърът. Относно сигналите за нарушения и злоупотреби в дейността на дружеството, управителят на „ТЕРЕМ - КРЗ Флотски арсенал - Варна\" ЕООД информира, че през м. ноември дружеството е приключила проверка от АДФИ за периода от 2011 г. до настоящия момент. Проверяващият орган е констатирал пропуски, относно някои процедури по Правилника за реда за упражняване правата на държавата в търговските дружества с държавно участие в капитала. При проверката не са констатирани нарушения в търговската и производствена дейност на „ТЕРЕМ - КРЗ Флотски арсенал - Варна\" ЕООД, които биха довели до изводи за злоупотреби и порочни практики в завода, водещи до лоши финансови резултати и генериране на загуби от дейността, уточнява още Каракачанов.", "date": "2018.12.10", "title": "Каракачанов: „ТЕРЕМ-Варна“ е на загуба, дълговете - близо 3 млн. лв."}
{"url": "https://www.novinite.bg/articles/168401/Uvelichenie-na-stroitelnata-i-promishlenata-produkciya-otchitat-ot-NSI", "text": "По предварителни данни през октомври 2018 г. индексът на продукцията в сектор „Строителство“, изчислен въз основа на сезонно изгладени данни, е с 3.3% над равнището от предходния месец, съобщиха от Националния статистически институт /НСИ/.Календарно изгладените данни показват увеличение с 1.8% на строителната продукция през октомври 2018 г. в сравнение със същия месец на 2017 година.През октомври 2018 г. индексът на произведената строителна продукция, изчислен от сезонно изгладени данни, е над равнището от предходния месец, като продукцията от гражданското/инженерното строителство нараства с 5.0%, а от сградното строителство - с 2.0%.На годишна база увеличението на строителната продукция през октомври 2018 г., изчислено от календарно изгладени данни, се определя от положителния темп при гражданското/инженерното строителство, където нарастването е с 2.5%, а при сградното строителство - с 1.2%.По предварителни данни през октомври 2018 г. индексът на промишленото производство, изчислен от сезонно изгладените данни, се увеличава с 0.8% в сравнение със септември 2018 година, съобщиха от НСИ.През октомври 2018 г. при календарно изгладения индекс на промишленото производство е регистриран ръст от 1.6% спрямо съответния месец на 2017 година.През октомври 2018 г. увеличение спрямо предходния месец е регистрирано в преработващата промишленост - с 0.9%, и в добивната промишленост - с 0.3%, а намаление е отчетено в производството и разпределението на електрическа и топлоенергия и газ - с 2.0%.По-значителен ръст в преработващата промишленост се наблюдава при: производството на превозни средства, без автомобили - с 29.4%, производството на тютюневи изделия - с 28.3%, производството на химични продукти - с 15.2%, производството на метални изделия, без машини и оборудване - с 14.0%. Спад е регистриран при: производството на лекарствени вещества и продукти - с 8.7%, производството на основни метали - с 4.4%, производството на дървен материал и изделия от него, без мебели и ремонта и инсталирането на машини и оборудване - по 4.2%.На годишна база ръст на промишленото производство, изчислен от календарно изгладените данни, е отчетен в преработващата промишленост - с 2.6%, а спад е регистриран в добивната промишленост - с 6.3%, и в производството и разпределението на електрическа и топлоенергия и газ - с 3.8%.По-значително увеличение в преработващата промишленост спрямо предходната година се наблюдава при: производството на превозни средства, без автомобили - със 71.7%, производството на тютюневи изделия - с 25.7%, ремонта и инсталирането на машини и оборудване - с 23.8%, производството на лекарствени вещества и продукти - с 16.8%. Намаление е отчетено при: производството на основни метали - с 16.7%, производството на облекло - с 11.8%, производството на дървен материал и изделия от него, без мебели - с 8.9%, производството на метални изделия, без машини и оборудване - със 7.8%.", "date": "2018.12.10", "title": "Увеличение на строителната и промишлената продукция отчитат от НСИ"}
