{"url": "https://www.novinite.bg/articles/172550/Uchitel-Samorazpravata-v-nyakoi-uchilishta-e-ejednevie", "text": "Саморазправата в някои училища е ежедневие, това каза пред Дарик преподавателят по география Иво Райнов. Той е учител в ловешката езикова гимназия, но в първите години на професионалния си път е преподавал в училище подобно на това в квартал Гозница.През седмицата в училище \"Св. Св. Кирил и Методий\" в града възпитател се намеси с юмруци при сбиване между ученици и впоследствие напусна работа. По думите на Иво Райнов класната стая разболява учители, най-вече преповавателите в училищата - гета, каквото било въпросното. Според него трябва да има оценка за дисциплина и финансови санкции за родителите, чиито деца проявят агресия.\"Аз мога да говоря по този проблем само като човек, който има дълъг опит в образованието. Реакциите са трудни в такава ситуация и преди да бъдат стоварени всички обвинения към учителя, трябва да се познава добре ситуацията в едно такова училище\", коментира Иво Райнов. По думите му там са събрани деца единствено от ромски произход.\"Ясно ви е, че те са с много лошо възпитание. Да не кажа въобще с липса на възпитание, с изключително слаба култура, и този тип поведение, поведението на саморазправа и жестокост помежду им е ежедневие. И реакциите на учителите в такива училища са и деликатни, и трудни. Но тези хора трупат постоянно умора и отчаяние, защото са забравени и не получават подкрепа. И вероятно в един момент са възможни и подобни реакции като тази, която, разбира се, не се хареса никому, и която няма как да оправдаваме, но която е и съвсем логична, имайки предвид същината на тези училища и децата, които учат в тях\", коментира Райнов.Аз не мисля, че в масовото българско училище това се случва постоянно. Работя в училище, в което такива ситуации са невъзможни. Просто културата и възпитанието на децата са съвсем различни\", заяви той.Преподавателят е категоричен, че съществуват училища гета. \"Мисля, че за всеки, който поне малко познава образователната система, това е ясно.\" По думите му това са училища, в които са събрани деца от ромски произход; деца, които имат изключително лошо възпитание. \"Но тези деца и техните родители вече разбраха, че парите са във връзка с ученика. Т.е. тези училища съществуват заради тези ученици. В много случаи тези училища са на ръба на съществуването като брой места. Там опитът да се действа с метода на санкцията би означавало загуба на средства и училището да бъде под заплаха. Това е един компромис, който е заложен по начина, по който са организирани тези училища. В повечето случаи ги наричат средищни училища. Те събират деца от околните села или крайните квартали. Това не е начинът те да бъдат интегрирани. Това предполага агресията при тях, защото знаят, че са ненаказани.\"", "date": "2019.03.17", "title": "Учител: Саморазправата в някои училища е ежедневие"}
{"url": "https://www.novinite.bg/articles/172541/Remontat-prodaljava-Zatvaryat-chast-ot-Grafa-do-april", "text": "Ремонт затваря част от ул. „Граф Игнатиев“ за автомобили. До 15-и април се забранява влизането на коли с изключение на превозните средства от редовните линии за обществен превоз.Забраната ще важи за следните участъци: от ул. „Алабин” до бул. „Васил Левски”, включително и през кръстовищата на ул.„Граф Игнатиев” – ул. „Солунска“ и ул.„Граф Игнатиев” – ул. „6-ти септември“. Отворено за движение ще бъде кръстовището на ул. „Граф Игнатиев” с ул. „Иван Денкоглу” при площад „Гарибалди“.", "date": "2019.03.17", "title": "Ремонтът продължава: Затварят част от \"Графа\" до април"}
{"url": "https://www.novinite.bg/articles/172548/Gorublyanci-na-protest-blokirat-Carigradsko-shose", "text": "Протест на жителите на \"Горубляне\" ще блокира булевард \"Цариградско шосе\" по-късно днес. Акцията ще се проведе на ключовото кръстовище на булеварда между улиците \"Павел Косарев\" и ул. \"Димитър Пешев\" между 16 и 19 ч., става известно от съобщение до медиите.Това ще затрудни придвижването на шофьорите, които искат да влязат или излязат от града.Причина за поредния протест е нареченето от тях \"принудително отреждане на терени за зелени площи\" и \"многогодишната дискриминация на нискоетажните квартали спрямо панелните жилищни комплекси\" покрай желанието на Столична община да изгради върху 1250 декара Източен парк, граничещ с \"Младост\", \"Дружба\" и \"Горубляне\". Позицията им гласи, че Столична община вече 23 години \"запазва\" имоти без да ги обезщетява.", "date": "2019.03.17", "title": "Горублянци на протест, блокират \"Цариградско шосе\""}
{"url": "https://www.novinite.bg/articles/172549/Mestim-chasovnika-pri-minus-6-gradusa", "text": "Стрелките с час напред ще изместим в последния ден на месеца, когато баба Марта ще напомни с пълна сила за себе си и ще ни вледени с минус 6 градуса. Това показват дългосрочните синоптични прогнози на gismeteo, пише „Телеграф\".В 4 часа сутринта на 31 март за предпоследен път ще минем от зимното към лятното часово време.Очаква се от 2021 година въртенето на часовника да спре окончателно, след като допитване показа, че над 90% от гражданите на ЕС са против местенето на стрелките. Лекари и психолози отдавна са категорични, че преместването на часа напред или назад тотално разстройва режима, който човек си е изградил.През първата седмица човек на може да спи както трябва - или се буди много рано или при ставането от леглото не е в кондиция. Ежедневните задължения започват да му костват много големи усилия. Изследвания на учени показват, че в понеделника след смяната на времето инфарктите скачат с 60% вследствие на колебания в кръвното налягане. Най-много страда сърцето. Възможно е да се получат пристъпи на главоболие, отпадналост и световъртежи. Тази промяна се отразява зле и на хората с хронични заболявания.", "date": "2019.03.17", "title": "Местим часовника при минус 6 градуса"}
{"url": "https://www.novinite.bg/articles/172535/Istinski-proleten-den-v-nedelya", "text": "Днес ще бъде слънчево, преди обяд с повече облаци над Източна България. Щe духа слаб западен вятър. Ще е топло с максимални температури - предимно между 19° и 24°, по-ниски по морския бряг.Над планините ще бъде предимно слънчево. Ще духа умерен до силен вятър от запад-северозапад, който привечер ще се ориентира от югозапад и ще отслабне. Ще е по-топло с максимална температура на височина 1200 метра около 14°, на 2000 метра – около 8°.Над Черноморието ще преобладава слънчево време, с повече облаци в сутрешните часове. Ще духа слаб до умерен вятър от западен вятър, който след обяд ще се ориентира от югоизток. Максимални температури предимно между 12 и 15°, на места в южните райони до 18-20°. Температурата на морската вода е 7-9°. Вълнението на морето ще е 1-2 бала.На 17.03.2019 слънцето ще изгрее в 06:37 часа и ще залезе в 18:33 часа. Продължителност на деня 11:56 часа.На 17.03.2019 луната ще изгрее в 14:10 часа и ще залезе в 04:22 часа. Осветеност на диска в 0h UT %. Фаза на луната: след първа четвърт преди пълнолуние.", "date": "2019.03.17", "title": "Истински пролетен ден в неделя"}
{"url": "https://www.novinite.bg/articles/172545/Chaka-ni-dajdovno-lyato-predreche-prof-Georgi-Rachev", "text": "Истинска пролет е вече, в следващите дни температурите ще надхвърлят 20 градуса, такава прогноза направи в предаването \"Тази неделя\" по бТВ климатологът проф. Георги Рачев.Докато трае Баба Марта обаче, той отказа да поема ангажименти и да каже категорично дали е свършила зимата. По думите му въпреки високите температури, в края на месеца има вероятност на високите места да падне сняг.\"В момента проблемът не са температурите, а липсата на валежи. Лятото ще бъде дъждовно, според прогнозата от този момент напред. Западната половина на страната ще бъде по-дъждовна\", прогнозира още климатологът.", "date": "2019.03.17", "title": "Чака ни дъждовно лято, предрече проф. Георги Рачев"}
{"url": "https://www.novinite.bg/articles/172563/Chetete-poveche-poeziya-zove-majstorat-na-hajku-Vladi-Hristov", "text": "Просто така се ражда идеята, аз следвам нея. Не измислям заглавия и не пиша книгите си заради ефекта върху читателите. Текстовете сами се наместват в книгата после идва заглавието. Тази последователност не е задължителна, но при създаването на една книга винаги има много загадки. Книгата е неведомо нещо, идва по неведоми пътища, и контролът който може да упражни авторът върху нея е незначителен. По този начин и той разбира, че всъщност е само една писалка на Нещо много по-голямо.Най-просто казано е японска дума, която значи слънчева светлина преминаваща през листата на дърветата. Това е светлина от която човек едновременно може да прогледне или да бъде ослепен. Всичко е въпрос на доза и баланс. Балансът при съвременния ни начин на живот е най-труден. Но пътят е по-важен от резултата. Дори самият опит да търсим този баланс си заслужава усилията. Тепърва балансът ще се изплъзва на човека, и ще му се наложи да излиза все по-често от зоната си комфорт за да си го възвръща.Бях изгубил пътя към светлината. Измина доста време докато стъпя отново на него. Пишещият поезия човек е като котките – има няколко живота. Тази книга е завръщането ми към светлата страна на живота, към любовта като първоизточник на човешкото щастие, към радостта от природата и ежедневните дребни радости. Всъщност, ако не се обърнем към светлината нямаме друг шанс да оцелеем в този пълен с негативни новини и жестокост свят. Добротата и човечността като спасителен пояс, който всеки ден трябва да си хвърляме един на друг - ето това е голямата тема в \"Комореби\".Изтокът за мен е извор не само творческо вдъхновение, но и на различен поглед към света и заобикалящата ни реалност. Друг е въпросът доколко източните философии могат да бъдат приложими реално в живота на днешния урбанизиран човек, който до голяма степен е станал зависим от високите технологии и социалните мрежи. Немалка част от самите хора на изток не живеят \"източен начин на живот\". Провалът не е само при т.н. западен човек. Но този кръст на провала човечеството си го носи откакто съществува. Важното е отделният индивид доколко позволява да е част от цялостните негативни процеси. Поезията дава доста добра обратна връзка накъде пътува корабът на човешката история. Четете повече поезия!Всяко едно поколение в поезията има по няколко ценни автори, които моделират цялостно облика на този жанр. Всеки дава по нещо от своята самобитност и така поезията продължава да оцелява през годините. При прозата ситуацията може да е друга, но при поезията количеството винаги и обратнопропорционално на качеството. Нима една държава има нужда от повече от 5-6 поети? А дали ще мълчат си е тяхна работа. И без това от тях нищо не зависи. Те са игла в купа сено, но както знаем от историята – иглите са способни да спукат много големи балони.Със сигурност в по-голямата си степен е даденост, която подлежи на развиване. Не са малко примерите на автори с много добри първи книги, които после не продължават да пишат. В този смисъл само таланта не е достатъчен. Нужно е постоянство, вътрешна дисциплина и големи дози автоцензура. Звучи малко стряскащо, но няма как да минете без всичко това.Първият ми и най-важен съвет - да четат повече поезия. В някои случаи това е много по-ценно отколкото да я пишат. Писането нека бъде акт на крайна необходимост. Никой няма нужда от поредния фейсбук поет събиращ лайкове. Поезията работи с езика на природата и езика на хората, а те не се учат по кабел и пред компютъра. Дайте си повече време за реален живот извън мрежата и поезията ви ще бъде пълнокръвна и докосваща. Всеки може да измисля текстове, малко могат да ги живеят. И не на последно място, не наричайте сами себе си - поети. Това е привилегия на вашите читатели.", "date": "2019.03.17", "title": "Четете повече поезия, зове майсторът на хайку Влади Христов"}
{"url": "https://www.novinite.bg/articles/172562/Protestirashti-v-Belgrad-obgradiha-prezidentstvoto-ne-davat-na-Vuchich-da-izleze", "text": "Протестиращите в Белград започнаха да правят \"жива верига\" около сградата на президентството, опитвайки се да попречат на президента Александър Вучич да я напусне, предаде кореспондентът на БГНЕС. Лидерът на партия \"Двери\" Бошко Обрадович заяви, че днес са се събрали през президентството, за да повторят искането си за оставка на държавния глава. Той настоя държавната телевизия РТС да бъде \"върната на гражданите\" на Сърбия и на опозицията и организаторите на протеста \"един от 5 милиона\" да се даде достъп да говорят във вечерните новини. Обрадович подчерта, че няма да позволят на президента Александър Вучич да излезе от президентството.  \"Днес сме тук, за да го изпратим и да му поискаме оставка\", каза лидерът на \"Двери\" и призова жителите на Белград да се присъединят към протестиращите.  \"Вучич е обграден\" и може да напусне зданието само чрез тайни изходи.  \"Това е един добър народ, който има лоши управници. Нека заедно да освободим Сърбия\", обяви Небойша Зеленович, председател на \"Заедно за Сърбия\". Писателят Синиша Ковачевич заяви, че \"Вучич вече не е президент\" и народът ще му го каже.  Пред президентството има голям брой полицаи и граждани, които са наобиколили сградата.Те скандират: \"Оставка, заловете Вучич\".  Обстановката е напрегната и на моменти имаше сблъсъци между жандармерията и протестиращите. В същото време стана известен призивът на полицейския синдикат, който призова служителите на реда да не използват сила срещу протестиращите. Той също така осъди действията на вътрешния министър Небойша Стефанович, който е един от виновниците за вчерашните сблъсъци пред телевизията. Тогава той издаде заповед на силите на реда, които с брутална сила се опитаха да изтласкат демонстрантите от сградата на националната телевизия. Тя се намира изцяло под контрола на президента Вучич и отказва да отразява справедливия протест на сърбите. Именно това новинарско затъмнение разгневи сърбите.  Президентът Вучич със своето изявление днес по обед допълнително нажежи обстановката. Той обвини лидерите на опозицията Бошко Обрадович, че е фашист, а Драган Джилас – олигарх. Той също така се подигра с протеста, заявявайки, че демонстрират само 1023 души.  Вучич заяви, че няма да предаде властта независимо колко хиляди граждани излязат на протест.", "date": "2019.03.17", "title": "Протестиращи в Белград обградиха президентството, не дават на Вучич да излезе"}
{"url": "https://www.novinite.bg/articles/172560/Raparat-Kobaka-e-zadushiliyat-se-v-kola-v-Plovdiv-jenata-e-negova-priyatelka", "text": "40-годишният мъж, който бе открит мъртъв в автомобил в пловдивския квартал \"Смирненски\" заедно с 34-годишната си любовница, е бивш рап певец. Имал е песни с Мишо Шамара и Ванко 1.Костадин Кобаков е на 40 години и е от Пазарджик. Купил си е апартамент в нов жилищен комплекс, на улица \"Рая\". Жилището му е било мечта и с голямо желание си го е обзавеждал, каза бащата на загиналия Асен, който е на мястото на трагедията. Последните години синът му е работел в семейната им фирма, която се занимава с хазартен бизнес, пише \"Монитор\".   Връзка с него и с момичето на 34 години не е имало до петък вечерта. Последно Костадин се е чул с баща си към 22 часа, след което телефонът му е давал свободно. Към 7 часа сутринта днес батерията му е паднала и бащата е дошъл в Пловдив, за да провери как е синът му. Асен е открил труповете на Костадин и приятелката му. 34-годишната жена е била семейна с две деца, а Костадин е бил ерген. В джоба си е имал 4700 лева и е можел да я заведе на хотел, но явно е искал да се похвали с новото жилище, проплака бащата. Към 11 часа днес е постъпил сигнал в полицията за намерени починали 34-годишна жена и 40-годишен мъж в лек автомобил в гараж на адрес в кв. Христо Смирненски в Пловдив. От първоначалния оглед няма данни за насилие, уточниха от ОД на МВР в Пловдив.", "date": "2019.03.17", "title": "Рапърът Кобака е задушилият се в кола в Пловдив, жената е негова приятелка"}
{"url": "https://www.novinite.bg/articles/172555/ES-ne-priznava-aneksiyata-na-Krim-zayavi-Mogerini", "text": "Върховния представител по външната политика и сигурността Федерика Могерини заяви, че 5 години след незаконното анексиране на Крим и Севастопол от Русия, Европейският съюз не признава и продължава да осъжда „това нарушение на международното право“, съобщи БНР. В изявлението се подчертава, че Съюзът осъжда изграждането на Керченския мост без съгласието на Украйна и отново призовава Русия да освободи задържаните украински моряци в края на ноември.  Могерини отбелязва, че положението с правата на човека значително се е влошило и като един от примерите се посочва закриването на медиите на кримските татари и забраната на дейността на Меджлиса. ЕС отново призовава за незабавното освобождаване на Олег Сенцов и на всички, задържани на Кримския полуостров и осъдени в нарушение на международното право.  Могерини посочва още, че жителите на Крим са принуждавани да приемат руско гражданство и набирани в руската армия. „Европейският съюз остава ангажиран с пълното прилагане на политиката си на непризнаване, в това число и чрез ограничителни мерки, като призовава отново държавите - членки на ООН, да обмислят подобни действия“, изтъква Върховния представител по външната политика и сигурността.", "date": "2019.03.17", "title": "ЕС не признава анексията на Крим, заяви Могерини"}
{"url": "https://www.novinite.bg/articles/172544/IB-na-BSP-s-nominaciya-na-Elena-Joncheva-za-vodach-na-listata-za-evroizborite", "text": "Изпълнителното бюро на БСП излиза с номинацията на Елена Йончева за водач на листата на партията за евровота. Това каза зам.-председателят на БСП Кирил Добрев пред БТВ.\r\nИзпълнителното бюро ще влезе на Национален съвет единодушно с предложението за Елена Йончева, заяви Добрев. Той посочи, че много са причините да бъде избрана Йончева.\r\nОт проведени 293 конференции, Елена Йончева има 266 номинации.\r\nПо думите му с нейната номинация се търси разширяване на влиянието на БСП.\r\n", "date": "2019.03.17", "title": "ИБ на БСП с номинация на Елена Йончева за водач на листата за евроизборите"}
{"url": "https://www.novinite.bg/articles/172554/Za-GERB-ne-e-ot-znachenie-koj-shte-bade-nachelo-na-listata-na-BSP-zayavi-Toma-Bikov", "text": "За ГЕРБ не е от толкова голямо значение кой ще бъде начело на листата на БСП за евровота през май. Така коментира интригата в левицата депутатът от ГЕРБ Тома Биков.Според него, ако е вярно, че Сергей Станишев е получил най-много номинации, е редно той да е начело, иначе се поставя въпроса защо са тези номинации.По-интересно ще е дали евродепутатите от БСП ще подкрепят Франс Тимермант за председател на новата Еврокомисия, защото Тимерманс е обявил, че ще наложи на всяка цена Истанбулската конвенция, допълни Тома Биков.По-рано днес Биков коментира и разнобоя между двете крила на БСП: \"Разнобой между Корнелия Нинова и Сергей Станишев така или иначе съществува. Ако ме питате дали БСП ще се разцепи на този пленум, според мен – няма. Но така или иначе, там има напрежение и то на фундаментално ниво. Те имат диаметрално противоположни виждания по основни въпроси, които засягат и Европа и България. Това е и големият проблем на БСП, и на това се дължи невъзможността на БСП да се оформи като реалистична алтернатива за управление. Просто вътре в самата партия не са се разбрали какво искат и за какво се борят.\"", "date": "2019.03.17", "title": "За ГЕРБ не е от значение кой ще бъде начело на листата на БСП, заяви Тома Биков"}
{"url": "https://www.novinite.bg/articles/172536/Ninova-yazdi-kon-na-Todorovden", "text": "\"Честит Тодоровден!\", написа председателят на БСП Корнелия Нинова във Фейсбук вчера. Соцлидерката яхна кон и публикува кадъра в социалната мрежа.В спортно облекло Нинова поотпочина преди днешния червен пленум, на който БСП трябва да определи водача на листата си за евроизборите.Страстта на Нинова към ездата не е тайна. Преди две години лидерката на социалистите отпразнува на Тодоровден в село Мрамор, яхвайки мощен черен кон.", "date": "2019.03.17", "title": "Нинова язди кон на Тодоровден"}
{"url": "https://www.novinite.bg/articles/172567/Ruska-zaplaha-ne-sashtestvuva-smyata-frenski-deputat", "text": "Депутатът от Националното събрание от партията \"Непокорена Франция\" Адриан Катеннан твърди, че \"руска заплаха не съществува\". И в този случай, както съобщава Europe 1, политикът призовава да си зададем въпроса, от какво или от кого е необходима защитата от общоевропейски мащаб, за която агитира Емануел Макрон.В неотдавнашната си статия, озаглавена \"Излезте от съглашението, глупаци!”, Лидерът на партията \"Непокорената Франция” Жан-Люк Меланшон заяви, че \"е абсурдно да се страхуваш от Русия”. Неговият колега по партията, депутатът на френското народно събрание Адриан Катеннан, споделя това мнение, съобщава Europe 1.Според Катеннан \"руската заплаха не съществува\" изобщо. Противно на мнението на президента Емануел Макрон, който наскоро призова за по-голям акцент върху общоевропейската отбрана, Катеннан смята, че подобни инициативи са \"опасни\".\"От какво, от кого трябва да се защитаваме? - разсъждава депутатът. - Ето такъв въпрос, който трябва да се зададе. Заплахите, разбира се, съществуват, това е очевидно. Но въпреки това има ли нужда от отбрана от общоевропейски мащаб? Все пак ние прекрасно разбираме, че всъщност говорим за защита срещу така наречената руска заплаха, която, както вече ви казах, не съществува.\"Както отбелязва Europe 1, в своята статия Меланшон отбелязва, че президентът Макрон \"става опасен за света\", а неговата \"антируска фобия\" го кара да върви по ръба на войната\", пише pogled.info.", "date": "2019.03.17", "title": "\"Руска заплаха\" не съществува, смята френски депутат"}
{"url": "https://www.novinite.bg/articles/172547/Cvetan-Cvetanov-Utre-se-navarshvat-15-godini-ot-priemaneto-na-Balgariya-v-NATO", "text": "Утре се навършват 15 години от приемането на България в НАТО, напомни във фейсбук страницата си Цветан Цветанов.По този повод президентът на Парламентарната асамблея на НАТО  ", "date": "2019.03.17", "title": "Цветан Цветанов: Утре се навършват 15 години от приемането на България в НАТО"}
{"url": "https://www.novinite.bg/articles/172558/Problem-za-pacientite-Zakrivat-praktikata-na-nad-500-djipita-zaradi-lipsa-na-specialnost", "text": "\r\nДжипита получиха писмо с напомняне, че ще бъдат закрити практиките на общопрактикуващите лекари без исканата специалност. Това ще стане на 3 юни, когато изтича даденото през 2014 г. удължаване на срока.\r\n\r\nПо данни от страната ще бъдат засегнати поне 500 лични лекари, обслужващи хиляди пациенти. За да не остават без джипита, те ще бъдат разпределени между колегите им със специалност.\r\nОбщият брой на личните лекари в България е под 4500. Проблемът може да се окаже сериозен в Кърджали, Разград и Търговище, където и сега джипитата не достигат.\r\n", "date": "2019.03.17", "title": "Проблем за  пациентите: Закриват практиката на над 500 джипита заради липса на специалност"}
{"url": "https://www.novinite.bg/articles/172546/Danachnite-s-dostap-do-medicinskite-dosieta-na-pacientite-alarmirat-ot-BLS", "text": "С разпоредбите в новата наредба за касовите апарати НАП получава достъп до чувствителна информация в здравните досиета, без такъв да е нужен за данъчен контрол, освен това се нарушава лекарската тайна, предупредиха от Българския лекарски съюз.\"Смятаме, че разпоредбите на Наредба Н-18 превишават целите на фискалния контрол и могат да нарушат правата и интересите на българските граждани. БЛС е притеснен от  поставянето под един знаменател на чисто търговските обекти и лечебните заведения\", пишат от БЛС.Оттам обясняват, че на среща между БЛС и ръководството на НАП медицинския софтуер е бил приравнен с този, използван за управление на продажбите в търговските обекти, \"което е не само погрешно, но и неприемливо\". \"Медицинският софтуер се използва за формиране на здравно досие, което съдържа подробна и всеобхватна информация за здравното състояние на човека. От него става ясно кога и какви медицински услуги е използвал пациентът (преглед, пролежаване в болници, резултати от изследвания, ползвано лечение, причина за смърт и др.)\", обясняват от лекарския съюз.", "date": "2019.03.17", "title": "Данъчните с достъп до медицинските досиета на пациентите, алармират от БЛС"}
{"url": "https://www.novinite.bg/articles/172551/Kola-s-dva-trupa-otkriha-v-garaj-v-Plovdiv", "text": "Полицията в Пловдив работи и по изясняване на причините и обстоятелствата около смъртта на двама души.Към 11:00 ч. са намерени починали 34-годишна жена и 40-годишен мъж в лек автомобил в гараж в пловдивския квартал \"Христо Смирненски\".От първоначалния оглед няма данни за насилие. Предполага се, че двамата са имали финансови затруднения и са сложили край на живота си, вдишвайки изгорелите газове от колата.", "date": "2019.03.17", "title": "Кола с два трупа откриха в гараж в Пловдив"}
{"url": "https://www.novinite.bg/articles/172552/Nelegalni-migranti-byaha-otkriti-v-tovaren-vagon-v-Plovdiv", "text": "Намериха нелегални мигранти в товарен вагон в Пловдив. Те са открити тази сутрин около 10.00 часа на разпределителната гара в квартал „Тракия”, съобщава БТВ.Задържани са 27 души, които се представят за сирийци - 8 мъже, 11 жени и 8 деца.Бежанците ще бъдат настанени в миграционен лагер, поясняват от полицията.Композицията е пътувала по направлението Свиленград-София.", "date": "2019.03.17", "title": "Нелегални мигранти бяха открити в товарен вагон в Пловдив"}
{"url": "https://www.novinite.bg/articles/172557/7-meseca-uslovna-prisada-za-jestok-poboj-nad-domashno-kuche", "text": "7 месеца условна присъда заради жестокост към животно. Това е окончателното наказание за мъж, който преди две години преби почти до смърт домашно куче в София. Доктор Габриела Панкова няма да забрави 4 юли 2017-а година, когато дежурството в клиниката я среща с Бруно. Разказва, че той преобръща представите й докъде може да стигне човешката жестокост, но и волята на кучето да живее.„Името, което дадох на Бруно, произлиза от \"бруталност\", брутално пребито куче. И първите букви ги взех от \"бру\", \"бруталност\", защото Бруно символизира силата, която едно животно има и доверието, любовта към хората, която не се губи предвид преживяното\", сподели ветеринареният лекар Панкова.Устата на кучето е била завързана, сложено е в чувал, удряно е с металeн прът и камък. Според официалната информация причината за жестокостта на извършителя е, че кучето ухапало негов приятел.„Няма да забравя първия момент, в който той започна да се храни. Беше гладен, но едвам дъвчеше храната заради раните, които имаше\", каза още Габриела Панкова.Кучето прекарало месеци в клиниката. Осиновители му намира германката Розалин Шмих. Тя е от доброволците, които всяка неделя разхождат общо около 1500-те кучета в общинския приют до София„Аз исках не просто да бъде куче, вързано в някой двор, защото на някой му е станал жал за него. Исках да се махне от приюта и да получи шанс да бъде истински домашен любимец\" каза доброволецът от \"Бандата на 1500-те\" Розалин Шмих. Докато тече възстановяването и връщането на Бруно към живота, започва и делото срещу човека, опитал се да го убие. Случаите на агресия към животни зачестяват. Само през януари, тази година, от полицията са започнали 42 разследвания за престъпления с животни. почти всички са за проявена жестокост от човек към животното.„Доста често не се стига до самия извършител, защото няма свидетели. Освен това хората се притесняват да свидетелстват\", заяви директорът на \"Екоравновесие\" Веселин Асенов.По данни на МВР през миналата година е имало два пъти повече престъпления срещу животни в сравнение с 2014-а. Причината за ръста обаче не бил, че самите престъпления са повече, а че обществото е станало по-нетърпимо към тях и подава повече сигнали. Няма обаче обобщена информация колко от престъпленията са завършили с присъди, както и какви са те.В случая на Бруно развързката е положителна. Новите му стопани в Германия се шегували, че дори си има приятелка. Нея също осиновили, след като била жертва на насилие.", "date": "2019.03.17", "title": "7 месеца условна присъда за жесток побой над домашно куче"}
{"url": "https://www.novinite.bg/articles/172561/Pishten-shou-spektakal-otkri-Interski-kongres-2019-v-Pamporovo", "text": "С много ски, музика и горещи емоции беше открит XXI-ят конгрес на ски инструкторите Интерски 2019 в Пампорово. Спектакълът беше излъчван директно по Българска национална телевизия и събра пред хижа \"Студенец“ повече от 1000 души. В програмата се включиха ансамбъл \"Чинари“, деца от националното училище за фолклорни изкуства „Широка лъка“, групите Mystic и 4 Magic, както и повече от сто момичета и момчета от Смолян, Чепеларе и региона.35-те държави-участнички в Интерски конгрес 2019 бяха представени в тържествен марш на нациите от деца от спортните клубове от региона, които се спуснаха по писта \"Стената“ с националните им флагове. Умения със ски и сноуборд показаха момчета и момичета от Смолян и Чепеларе в народни носии, както и гайдари от формация „101 каба гайди“.Официални гости на събитието бяха вицепремиерът на България Томислав Дончев, който е патрон на Интерски конгрес 2019, председателят на организационния комитет на форума Цветелина Бориславова, президентът на Интерски Ерих Мелмер, министърът на младежта и спорта Красен Кралев, министърът на туризма Николина Ангелкова, председателят на управителния съвет на сдружение „Българско ски училище“ доц. Петър Янков, кметът на община Чепеларе Славка Чакърова, кметът на община Смолян Николай Мелемов и областният управител на Смолян Недялко Славов.„В България има пооне още пет планини с чудесни условия за ски, но Пампорово е специално място, - каза вицепремиерът Томислав Дончев. – Спортът е много важен, затова инвестираме в инфраструктура. През миналата година имахме четири световни първенства, които се проведоха в България. Но най-важното, когато говорим за спорт, е да участваш, а не да го гледаш по телевизията. Спортът е бизнес, туризъм, дори международна политика, а домакинството на Интерски конгрес 2019 е уникален шанс за България.“„Надяваме се, че освен време на усилена работа Интерски конгрес ще се превърне и във време на удоволствие – заяви Цветелина Бориславова. - Пампорово ви пожелава много успехи, да прекарате страхотно време заедно и незабравими моменти на това магично място – Родопите, люлката на древната тракийска цивилизация.“Интерски конгрес 2019 беше открит официално от президента на организацията Ерих Мелмер. Той връчи знамето на Интерски на председателя на управителния съвет на сдружение Българско ски училище Петър Янков и пожела на участниците в конгреса да обменят знания, да се обединяват и да се опитат да разберат културата на родопския край и на България. „Интерски беше основана преди 56 години от 4 нации, - каза Ерих Мелмер. - Тогава никой не предполагаше, че тя ще обедини толкова много хора от цял свят, които се занимават със ски. Благодаря на всички, които през последните четири години прекараха толкова време в Памророво, за да можем днес да сме на това откриване. През годините Интерски се развиваше и се промени много. Дълго време в конгресите на преден план бяха ски техниката и начинът на обучение. Но днес нещата са различни. Сега искаме да покажем колко важни са опазването на околната среда и че ски учителите имат решаващо значение. Основната цел на Интерски е да събирахората, да обменят знания и да се обединяват. Откривам Интерски конгрес 2019 с думите на основателя на нашата организация проф. Кукенхаузер, че трябва да говорим един с друг. Това е и моето послание.“Истински фурор предизвика спускането на звездния отбор на България с участието на Екатерина Дафовска, Петър Попангелов, Радослав Янков, Александра Жекова, Ренета Камберова, Снежана Дечева, Румяна Нейкова и Йордан Йовчев.Церемонията продължи със спускания на 28 демо отбора на държавите-участнички в конгреса. Те показаха висш пилотаж в управлението на ските и сноуборда, и демонстрираха че върху снега може да се прави истинско изкуство.", "date": "2019.03.17", "title": "Пищен шоу спектакъл откри Интерски конгрес 2019 в Пампорово"}
{"url": "https://www.novinite.bg/articles/172538/BSP-plenum-reshava-za-vodach-na-listata-za-evroizborite", "text": "Националният съвет на БСП провежда редовно заседание днес, за да определи водач на листата на коалиция \"БСП за България\" на предстоящия евровот. Пленумът трябва да утвърди и броя на местата за партньори от коалиционната и гражданската квота в листата.Официалната интрига е дали това ще бъде бившият лидер на левицата Сергей Станишев или Елена Йончева, която не е член на партията.Сред номинациите обаче има още интересни имена като тези на началника на кабинета на президента Румен Радев - Иво Христов, бившия генерален секретар на ЮНЕСКО Ирина Бокова, както и съдията Александър Корнезов, който е син на бившия зам.-председател на парламента Любен Корнезов.Много номинации има и за зам.-председателя на партията Деница Златева, за евродепутата Момчил Неков, както и за депутатите Румен Гечев, Димитър Данчев, като и за самата Нинова.Днес ще е ясен само водачът на листата, а на нов пленум на 6 април – всички след него, информира бТВ.", "date": "2019.03.17", "title": "БСП пленум решава за водач на листата за евроизборите"}
{"url": "https://www.novinite.bg/articles/172537/Broyat-na-jertvite-ot-djamiite-v-Nova-Zelandiya-dostigna-50", "text": "Броят на жертвите на нападението срещу две джамии в новозеландския град Крайстчърч достигна 50, след като полицията откри още едно тяло в една от джамиите, предадоха Ройтерс и ДПА.Ранените са също 50, от тях 36 остават в болницата. Двама души са в критично състояние. 48-годишният Абдул Азиз, роден в Афганистан, е успял да спаси живота на мнозина, прогонвайки нападателя от джамията Линууд, съобщава Асошиейтед прес.Азиз нападнал Брентън Тарант с това, което имал под ръка - машина за кредитни карти, с която замерил нападателя. След като хвърлил по него и собствения му празен пистолет, разбивайки предното стъкло, нападателят се уплашил достатъчно, за да напусне мястото на нападението. По-късно той бил спрян от новозеландски полицаи. Тарант вече бил отнел живота на 42 души в друга джамия, преди да нападне Линууд, където преди намесата на Азиз загиват седем души. Един човек почина по-късно в болницата.Азиз е напуснал родината си като млад и е живял над 25 години в Австралия, преди да се премести в Нова Зеландия преди две години. Турският президент Реджеп Ердоган показа запис от нападението срещу джамиите на митинг и определи атаката като посегателство срещу \"нашата страна, нашия народ и мен самия\".Той подчерта, че страните по цял свят, особено западните, трябва да попречат на възхода на ислямофобията. Ердоган добави, че нападателят е отправил заплахи към мюсюлманите от турски произход. Тарант е посетил два пъти Турция и е заявил, че турците нямат място в Европа, добави президентът, уверявайки, че властите разследват посещенията му и хората, с които се е срещал, отбелязва Ройтерс.\"Не искаме да видим отново конфликт между кръста и полумесеца\", подчерта Ердоган на митинга. Лидери от цял свят изразиха тъгата и възмущението си от нападението срещу джамиите, припомня Ройтерс, цитирана от novini.bg.", "date": "2019.03.17", "title": "Броят на жертвите от джамиите в Нова Зеландия достигна 50"}
{"url": "https://www.novinite.bg/articles/172539/Nov-protest-v-Sarbiya-oshte-dnes", "text": "Очакват се нови протести в неделя в Сърбия. Хиляди души се включиха в антиправителствена демонстрация  в Белград. В събота протестиращите замеряха сградата на националната телевизия с яйца и дори я превзеха за около час и половина. \"Ние сме за хората, срещу бившите и настоящи крадци!\", \"За свобода!\", \"Ставай, Сърбия!\", \"Уважавай закона!\", скандираха недоволните и поиската оставката на сръбския президент Александър Вучич, предаде бТВ.Стигна се до намеса на полицията, която изкара демонстрантите от сградата. Вълната на недоволство в балканската държава е от началото на декември. Опозицията обвинява правителството в създаването на атмосфера на насилие и призова своите поддръжници да излязат на улицата.  ", "date": "2019.03.17", "title": "Нов протест в Сърбия още днес"}
{"url": "https://www.novinite.bg/articles/172553/Samnitelen-paket-zatvoria-letishteto-v-Nova-Zelandiya", "text": "Полицията в Нова Зеландия затвори летището в град Дънидин заради подозрителен пакет, открит на една от пистите.„Летището в Дънидин в момента е затворено. Полицията е на място и специализирани екипи се опитват да установят какво точно е естеството на пакета”, се посочва в изявление на летищните власти, цитирани от АФП.Според източник на агенцията терминалът на летището не е бил евакуиран.След обявяването на тревогата само няколко пристигащи полета са били отклонени и са кацнали на съседни летища. В момента нивото на тревога в Нова Зеландия е най-високо след кървавите атаки срещу две джамии в петък. Според разследващите трагедията стрелецът, убил 50 души, е живеел именно в Дънидин, предава БТВ.", "date": "2019.03.17", "title": "Съмнителен пакет затвориа летището в Нова Зеландия"}
{"url": "https://www.novinite.bg/articles/172540/Otkrit-e-martav-maj-v-rajona-na-Skobeleva-majka-v-Plovdiv", "text": "Мъж е открит мъртъв в района на \"Скобелева майка\" в Пловдив, съобщиха от пресцентъра на ОД на МВР.Към 19 часа вчера на телефон 112 е съобщено за мъж в безпомощно състояние. Пристигналите на място екипи на Спешна помощ и на Пето РУ са констатирали смъртта му. Починалият е 68-годишен пловдивчанин.Причините и обстоятелствата около смъртта му се изясняват, се посочва още в съобщението.", "date": "2019.03.17", "title": "Открит е мъртъв мъж в района на \"Скобелева майка\" в Пловдив"}
{"url": "https://www.novinite.bg/articles/172564/Sergej-Stanishev-pozdravil-Elena-Joncheva-za-rezultata", "text": "Бях един от първите, които поздравиха Елена Йончева за резултата. Изборът ѝ е достоен. Това каза президентът на Партията на европейските социалисти (ПЕС) Сергей Станишев, пред журналисти след Пленума на БСП, след гласуването, което определи Елена Йончева за водач на листата на партията.„Първо, аз искам да благодаря за пореден път на тези над 200 общински конференции на БСП, които са ме номинирали в евролистата на БСП. Също така и на хората, които застанаха на тази кампания зад мен. Казах много ясно в моето изказване, че няма да ги предам. Участвах в това състезание именно с тази мисъл и с тази морална подбуда. Второ, аз може би бях един от първите, които поздравиха Елена с резултата за нея“, заяви лидерът на ПЕС, цитиран от Фокус.„Опитах се, както предполагам вече сте чули да потърся и предложа на Националния съвет изход, който да позволи да излезем обединени с волята да спечелим тези избори“, каза Станишев и поясни, че протегната му ръка не е била приета.\"В момента имаме два дефицита в БСП, единият на диалога и разговора, защото силните решения се постигат чрез разговори. Вторият дефицит е този на доверието. Ние излязохме от парламента, за да гарантираме честни избори и трябва да покажем това и с действията в партията\", заяви Станишев. Президентът на ПЕС заяви, че оттук нататък ще направи така БСП да се събере, а не да отиде „подскачайки на един крак“ в състезанието. „Целта е да стигнем първи“, обясни още Станишев и допълни, че отговорността за това е на ръководството на партията.„Силните решения се постигат чрез разговор и вътрешна убеденост и чрез убеждаване на тези, които имат въпроси и съмнения“, каза още Станишев.", "date": "2019.03.17", "title": "Сергей Станишев поздравил Елена Йончева за резултата"}
{"url": "https://www.novinite.bg/articles/172543/Tarant-doshal-u-nas-da-se-nadaha-vdahnoven-ot-istoriyata-ni-smyata-Slavcho-Velkov", "text": "Стрелецът от Нова Зеландия Брендън Тарант е бил любознателен човек, защото един неграмотен не пише 73 страници манифест, в който да обяснява мотивите, които са го подтикнали към такова действие. Такъв профил на терориста направи в предаването „Тази неделя” по бТв експертът по сигурността Славчо Велков.По думите му той се е информирал за историята ни от книгата на Жорж Кастелан „История на Балканите XIV-XX”. Акцентът в нея е върху действията на Османската империя срещу страните, които е завладяла, и впоследствие нейната религиозна и административна политика, поясни той.„Мога да дам три адреса на книжарници в Крайстчърч, където тази книга се продава, преведена на английски”, каза Славчо Велков.Той предположи, че Тарант е дошъл в България, знаейки историята ни и вдъхновен от това, което се е случило. От противодействието по време на робството и след това водените войни за национално освобождение.„Дошъл е да провери всичко това и да се надъха. Доказателство за това са местата, които е посетил, и които са наситени с български военни паметници”, коментира още експертът.Славчо Велков обясни, че терористите, които са вълци единаци и не принадлежат към терористични организации, са изключително трудни за установяване, тъй като не комуникират с никого и сами готвят актовете и набавят оръжията си.„Видно от надписите върху оръжието му е, че са правени от човек, който неумело борави с кирилица. Повечето от тях стоят и в момента на български военни паметници, които са над 1900 в 1200 населени места само в България. На стотици паметници има такива надписи, каквито виждаме по оръжието”, коментира Славчо Велков.„Ако по време на посещението му се пазят записи от камери на обществени места, съм почти сигурен, че ще го видим с фотоапарат или телефон около паметниците”, допълни той.", "date": "2019.03.17", "title": "Тарант дошъл у нас да се надъха, вдъхновен от историята ни, смята Славчо Велков"}
{"url": "https://www.novinite.bg/articles/172542/Dobri-usloviya-za-turizam-v-planinite", "text": "Добри са условията за туризъм в планините. Това съобщиха за Агенция „Фокус“ от Планинската спасителна служба (ПСС) при БЧК.На повечето места времето е слънчево, духа слаб вятър. Температурите са от 0 до 6 градуса. Единствено на връх Ботев е мъгливо, има вятър и температурите са минусови. В планините има достатъчно снежна покривка за практикуване на зимни спортове. Лифтовите съоръжения в курортите работят според зимния си график.Няма регистрирани инциденти с туристи през изминалото денонощие. Информация за обстановката в планините може да намерите на адреса на ПСС в интернет. Телефоните на ПСС са: 02/ 9632000 и 088 1470", "date": "2019.03.17", "title": "Добри условия за туризъм в планините"}
{"url": "https://www.novinite.bg/articles/172556/BPGA-izleze-s-deklaraciya-zaradi-Naredba-N-18", "text": "БПГА подкрепя кабинета в борбата със сивата икономика, заявяват отново в декларация нейните членове. Но изразяват притеснения във връзка с новите изисквания за касовите бележки, съдържащи се в Наредба № Н-18. И затова настояват за отмяна на спорните текстове.Ето и пълният текст на декларацията на Петролната и газова асоциация:ДЕКЛАРАЦИЯ НА БЪЛГАРСКАТА ПЕТРОЛНА И ГАЗОВА АСОЦИАЦИЯБългарската петролна и газова асоциация би искала отново да заяви, че нейните членове винаги са подкрепяли усилията на правителството за борба със сивия сектор в търговията с течни горива и за повишаване на прозрачността на пазара.Разбираме, че въпросите, свързани с цените на течните горива, са обект на голяма обществена чувствителност и сме ангажирани с всички мерки, целящи да подобрят информираността на потребителите.В същото време нееднократно сме изразявали притесненията си относно влизането в сила на изискването за нови реквизити на касовите бележки от 1 април т. г., както е предвидено в измененията на Наредба № Н-18 за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин.Неведнъж сме излагали аргументите си против новите изисквания, а именно:1. Изразяваме принципно несъгласие с разпоредба от наредбата, която изисква като задължителен реквизит в касовата бележка да бъде посочена \"покупна цена на горивото без акциз и Данък добавена стойност\". Публичното оповестяване на чувствителна за конкуренцията информация, каквато е доставната цена на горивата, би могло да доведе до предотвратяване, ограничаване или нарушаване на конкуренцията.Посочването на доставната (покупната цена) в касовите бележки би довело до разкриване на чувствителна ценова информация, така че всеки един от участниците на пазара на всички нива ще има информация за цените, по които всички негови конкуренти купуват горива и би могъл да използва тази информация за антиконкурентни цели, които не са в интерес на крайния потребител. В този дух е и решението на Комисията за защита на конкуренцията, публикувано на 11.03.2019 г. КЗК намира, че \"това задължение (въвеждането на специфични изискване при извършване на продажби на течни горива, а именно фискалната касова бележка да съдържа информация относно стойност на придобиване) би могло да засегне конкурентната среда на пазарите на търговия на едро и дребно с горива, които не се подчиняват на държавна регулация по отношение на цените, а последните се определят свободно от пазарните оператори и се влияят от икономически процеси. От извършения икономически анализ е видно, че цената е най-същественият конкурентен параметър, посредством който дружествата могат да се конкурират. На следващо място, пазарът на продажба на дребно се характеризира с висока степен на прозрачност. Всяка от бензиностанциите обявява текущите си цени на табла в своите обекти, което предоставя на конкурентите й актуална и пълна информация за този конкурентен показател. Задължаването на търговците на дребно да оповестяват цените, на които закупуват горивото, с което търгуват, би пренесло тази прозрачност и на нивото на търговия на едро. Това може да има ограничаващо въздействие и върху двете вертикално свързани нива на дистрибуция, тъй като намалява стопанската независимост на пазарните участници при вземане на решения и премахва стимулите им да се конкурират.\"БПГА разполага и с юридическо становище от една от най-престижните кантори в Брюксел - Covington and Burling LLP, специализирана във въпроси, свързани с конкурентното право на Европейския съюз и държавите членки. То потвърждава напълно заключенията на българската Комисия за защита на конкуренцията, че настоящите промени в Наредба № H-18, създават условия за развитие на антиконкурентни практики.2. Въвеждането на изискване за допълнителна ценова информация само и единствено по отношение на горивата е прецедент за българската нормативна практика, нарушава принципа на равнопоставеност на субектите, участващи в търговския оборот и представлява своеобразна диксриминация на конкретен икономически сектор. Според нас на търговците на горива не би следвало да се вменяват задължения, каквито нямат търговци на други стоки, към които също има голям обществен интерес.3. Посочването на покупната и продажната цена би могло да доведе до погрешни заключения и спекулативни твърдения, че разликата между двете стойности представлява печалба за търговеца на горива на дребно, без да се вземат предвид многобройните необходимо присъщи разходи на търговците.4. Откриваме противоречие между разпоредбите на Наредба № Н-18 и изисквания на Закона за защита на потребителите. Той предвижда задължение на търговците да представят на потребителите \"по ясен и разбираем начин\" информация относно \"крайната цена на стоките или услугите с включени всички данъци и такси\", т.е. законодателството за защита на потребителите задължава търговеца да посочва крайната продажна цена с ДДС и акциз, така че да не няма възможност за добавяне към вече обявената цена на \"скрити\" елементи, като например административни такси.5. При проучване на нормативната уредба в други страни установихме, че подобни изисквания не съществуват в законодателството на останалите държави-членки на Европейския съюз.Всичко това ни кара да се опасяваме, че няма да можем да функционираме нормално и създава риск пред бъдещи инвестиции на членовете на БПГА. Изправени сме пред избора да не спазим една или друга разпоредба, което ни поставя в абсурдна ситуация. Поради това настояваме за отмяна на визираните текстове от Наредба № Н-18.", "date": "2019.03.17", "title": "БПГА излезе с декларация заради Наредба Н-18"}
{"url": "https://www.novinite.bg/articles/172565/DBG-se-gotvi-i-za-otdelno-yavyavane-na-evroizborite-zayavi-Dimitar-Delchev", "text": "Движение \"България на гражданите\" се готви и за отделно явяване на Евроизборите, тъй като до тях остават само 70 дни. Това заяви председателят на ДБГ Димитър Делчев пред БНР по повод очакванията десните партии да бъдат заедно на предстоящите избори.Делчев обясни, че ДБГ води разговори с всички партии в център-дясно и припомни, че още през януари от партията са призовали да не се протаква дясното обединение. \"Приличаме на хора, които скоро трябва да се явят на ветроходно състезание, още не са си построили лодка, но пък част от тях спорят дали платната да са сини или бели. По този начин десницата може и да се яви обединена, но чак на Евроизборите през 2024 г. Днес изтича срокът, около който се обединихме с Демократична България, и ние очакваме тяхното решение\".Делчев каза, че иска още от утре да започне искрен разговор с хората по най-важната тема - как българите да живеят тук също толкова качествено, както в Западна Европа. \"Разговорът ще е за заличаването на двойния стандарт при храните, за изчистването на въздуха, за преодоляване на корупцията, която е огромният проблем на България. Но над всичко стои въпросът как ползите от членството ни в Евросъюза да стигат до всички, а не само до една тясна клика, близка до управляващите\".На въпрос за призива да председателя на Европейската народна партия Жозеф Дол до четирите български партии, членове на ЕНП, да се обединят за общо явяване на Евроизбирите, Делчев обясни, че е изпратил лично отговор до г-н Дол. \"Поканих го да ни гостува, за да ни разясни как си представя такова обединение. Ние като лоялен член на ЕНП оценяваме неговото мнение и вероятно на него ще му бъде интересно нашето. Делчев добави още, че по време на 10-годишното управлението на ГЕРБ милиони българи са напуснали страната, а повече от половината, които са тук, не смятат, че има смисъл да гласуват\".", "date": "2019.03.17", "title": "ДБГ се готви и за отделно явяване на евроизборите, заяви  Димитър Делчев"}
{"url": "https://www.novinite.bg/articles/172566/BSP-s-Elena-Joncheva-tragva-kam-pobeda-na-predstoyashtite-evrizbori-ubeden-Kiril-Dobrev", "text": "БСП с Елена Йончева тръгва към победа на предстоящите европейски избори. Това каза заместник-председателят на БСП Кирил Добрев пред журналисти след заседанието на Националния съвет на БСП, предаде репортер на Агенция „Фокус“.„Изключително интересен, напрегнат и плодотворен Пленум на Националния съвет. Четири часа дискусия. Между другото БСП е единствената партия, в която се водят подобни дискусии. Останалите партии просто си назначават водачите. При нас това стана след оживена дискусия и демократично, тайно гласуване. Мога да ви съобщя резултатите: 172 човека от Националния съвет са участвали в гласуването. 95 подкрепиха кандидатурата на Елена Йончева, 75 на Сергей Станишев и двама души не са могли да излъчат фаворит“, заяви Кирил Добрев.Той посочи, че с това гласуване има взето легитимно решение. На въпрос дали Сергей Станишев ще бъде втори в листата, заместник-председателят на БСП уточни, че днес Пленумът определя единствено и само водачът на листата. „На следващ Пленум, може би след около 2 седмици, ще бъде подредена цялата листа. Коя позиция ще получат Сергей Станишев, Момчил Неков, проф. Румен Гечев, Георги Пирински - ще преценят същите членове на Националния съвет, които днес излъчиха Елена Йончева за водач“, допълни той. Попитан защо БСП е предложила Сергей Станишев за президент на ПЕС, Добрев обясни, че Станишев е номиниран за този пост от върховния орган на партията - конгреса. „Конгресът е казал, че водачът на листата се определя от Националния съвет и той току-що го определи“, подчерта още заместник-председателят на БСП. ", "date": "2019.03.17", "title": "БСП с Елена Йончева тръгва към победа на предстоящите евризбори, убеден Кирил Добрев"}
{"url": "https://www.novinite.bg/articles/172559/Elena-Joncheva-nadvi-Stanishev-i-stana-vodach-na-evrolistata-na-BSP", "text": " и повежда партията на българските социалисти в състезанието на Европейския парламент на изборите през май тази годинаОфициалното обявявене на резулаттите предстои.Елена Йончева беше кандидатът, посочен от лидера наа БСП Корнелия Нинова, и изборът на ИБ на БСП.До последно Сергей Станишев отказваше да отстъпи на Йончева.Още тази сутрин Румен Овчаров прогнозира, че Станишев няма да е водачът на БСП за евролистата и го призова сам да се откаже. За същото призова и Светлана Шаренкова, но Станишев отказа.По време на пленума Станишев предложи първите две места в евролистата да се гласуват заедно, но такава процедура не е предвидена. Нинова категорично отхвърли предложението и обяви, че ще се гласува по устав. Тя подчерта, че не е задължително Станишев изобщо да е в евролистата на БСП за изборите през май - председателството на ПЕС не изисква да е член и на Европарламента. Очаква се цялата евролиста на БСП да бъде подредена в началото на месец април.Образованието си получава в Москва, където завършва с отичие телевизионна журналистика.Снима живота в Халеб, прави репортажи от най-горещите точки на света: Косово, Алжир, Чечня, Израел, Афганистан, Ирак, Венецуела, Колумбия и други.Автор е на документални филми за събитията в Урайна.Последният ѝ документален филм е озаглавен „Граница“.През 2017 г. Елена Йончева става част от Инициативния комитет, който издига кандидатурата на Румен Радев за президент. След като той става президент, е назначена като прессекретар на държавния глава. Същата година тя напуска тази длъжност и участва в предсрочните парламентарни избори като водач на листата на „БСП за България“ в 29-ти Многомандатен избирателен район – Хасково.Като народен представител в 44-тото Народно събрание тя е говорител на парламентарната група на „БСП за България“, каквато длъжност заема и до момента.Член е на Комисията по външна политика и на Комисията по културата и медиите в 44-тия парламент.Владее английски, френски, руски и испански. ", "date": "2019.03.17", "title": "Елена Йончева надви Станишев и стана водач на евролистата на БСП"}
