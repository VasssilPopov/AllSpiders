{"url": "https://www.novinite.bg/articles/162875/Petimadushi-ot-grupata-na-Ochite-ostavat-v-aresta", "text": "Специализираният съда остави петимата от групата на Димитър Желязков - Митьо Очите в ареста, предаде БГНЕС. По разпореждане на Митьо Очите човек от бандата му запалил игрална зала в Слънчев бряг, като за изпълнението на задачата си Карен Ованесян получил 250 лв. Това стана ясно от признанията на Ованесян, цитирани в залата.БГНЕС припомня, че днес Апелативният Специализиран наказателен съд гледа мерките за неотклонение на петимата членове на групата на Димитър Желязков - Митьо Очите за рекет и побои, задържани при спецакцията в Бургас и южното Черноморие преди седмица. На заседанието се явиха четирима от задържаните - Иван Пишиев, Радослав Николов, Иван Найденов, Венцислав Христов. Петият, Йордан Въчев, е отказал да вземе участие в производството и се представлява от адвокат Димитър Марковски.На 2 август бяха задържани 19 души, за които имаше данни, че са свързани с организираната престъпна група на несебърския бос Митьо Очите. Задържани под стража обаче останаха 5. От всички с обвинения в неизвестност е само общинският съветник от Несебър Пейко Янков, който се издирва с червена бюлетина. Димитър Желязков е под стража в Турция и се очаква да бъде екстрадиран в България, където да бъде изправен пред съда", "date": "2018.08.09", "title": "Петима души от групата на Очите остават в ареста"}
{"url": "https://www.novinite.bg/articles/162869/Abortite-v-Arjentina-ostavat-nezakonni", "text": "Аржентинските сенатори гласуваха против легализирането на абортите, след като законопроектът беше одобрен от долната камара на парламента през юни. Според официално решение 38 сенатори са гласували против легализирането на отстраняването на зародиша през първите 14 седмици от бременността, 31 са за това, докато двама са се въздържали, предаде БГНЕС.Гласуването беше приветствано с фойерверки и викове на радост сред активистите срещу абортите, събрани извън Конгреса. В другия край на площада се виждаха сълзи по лицата на застъпниците на абортите, много от които носеха зелените шалове, които символизираха каузата им. Няколко демонстранти предизвикаха безредици. Намеси се полицията. ", "date": "2018.08.09", "title": "Абортите в Аржентина остават незаконни"}
{"url": "https://www.novinite.bg/articles/162848/Slanchevo-s-temperaturi-do-34-gradusa", "text": "Днес отново ще бъде слънчево, след обяд горещо. Ще духа слаб, в Дунавската равнина и източните райони до умерен вятър от изток-североизток. Максимални температури, предимно между 29 и 34 градуса, в София около 29, сочи прогнозата на НИМХ-БАН.Атмосферното налягане ще бъде малко по-високо от средното за август. През деня ще се задържи почти без промяна.Над планините ще бъде слънчево с временни увеличения на облачността, но без валеж. Ще духа до умерен вятър от изток-североизток. Максималната температура на височина 1200 метра ще е около 24 градуса, на 2000 метра – около 16.Над Черноморието ще бъде слънчево с до умерен североизточен вятър. Максималните температури на въздуха ще са 28-31 градуса. Температурата на морската вода е 27-28. Вълнението на морето ще бъде 2-3 бала.", "date": "2018.08.09", "title": "Слънчево с температури до 34 градуса"}
{"url": "https://www.novinite.bg/articles/162852/Novi-sankcii-ot-SASht-za-Rusiya-zaradi-Skripal", "text": "Държавният департамент обяви, че САЩ ще наложат санкции на Русия заради предполагаемата употреба на химическо оръжие срещу двойния агент Сергей Скрипал и неговата дъщеря Юлия в британския град Солсбъри през март. Новите американски санкции  ще влязат в сила на 22 август и ще бъдат разделени на два етапа, предаде БНР.Първият предвижда пълна забрана за износ за Русия на електронни устройства и компоненти с двойно предназначение, а вторият пакет ограничения ще влезе в сила след три месеца, ако Русия не даде гаранции в бъдеще да не се използва химически оръжия. Москва многократно е отричала да има нещо общо с опита за отравяне на семейство Скрипал и предложи съвместно разследване на инцидента, но Лондон пренебрегна тази инициатива.По-рано администрацията на Тръмп изгони 60 руски дипломати след случилото се със Скрипал и дъщеря му в Солсбъри  с химическото оръжие \"Новичок\", разработено още по времето на Съветския съюз. Тогава Великобритания обвини Русия, че стои зад атаката, която Кремъл категорично отрече. По-късно двама други британски граждани, които нямат връзки с Русия, бяха отровени със същото вещество. ", "date": "2018.08.09", "title": "Нови санкции от САЩ за Русия заради Скрипал"}
{"url": "https://www.novinite.bg/articles/162854/Novo-silno-zemettresenie-razdrusa-indonezijskiya-ostrov-Lombok", "text": "Нов трус разлюля индонезийския остров Ломбок, който в неделя преживя земетресение с магнитуд 6,9, предаде БНР. Трусът от днес е бил с плитко огнище – на 12 километра дълбочина, а епицентърът – в североизточната част на острова. Няма опасност от цунами. Съобщава се обаче за рухнали сгради и много хора, избягали панически от къщите.Това е третият силен трус в Ломбок за малко повече от седмица. Предишният – на 5 август, взе над 130 жертви, десетки хиляди останаха без покрив. ", "date": "2018.08.09", "title": "Ново силно земеттресение раздруса индонезийския остров Ломбок"}
{"url": "https://www.novinite.bg/articles/162870/Mitnichari-hvanaha-blizo-ton-nelegalen-alkohol-v-garaj", "text": "910 литра нелегален етилов алкохол иззеха служители от митническа мобилна група от гараж в частен имот на територията на община Несебър. Нелегалният алкохол е открит при проверка на 05.08.2018 г. в рамките на засиления контрол срещу нерегламентирано производство и търговия с акцизни стоки в района на Черноморието. При извършената проверка в частния имот с прилежащи помещения, митническите служители откриват в гараж на двора 7 ПВЦ бидона, съдържащи жълтеникава течност с мирис на етилов алкохол, с общо количество 910 литра. Измереното на място алкохолно съдържание на продукта е 41 % vol.За алкохола не са представени никакви документи за произход и платен акциз по Закона за акцизите и данъчните складове. Нелегалният алкохол е иззет. Взети са проби за лабораторен анализ. След излизане на резултатите от лабораторните експертизи ще бъде образувано административнонаказателно производство по случая.", "date": "2018.08.09", "title": "Митничари хванаха близо тон нелегален алкохол в гараж"}
{"url": "https://www.novinite.bg/articles/162851/Dneven-horoskop-za-chetvartak", "text": "Има дни, в които се чувствате абсолютно блокирани. Не можете да направите нищо. Днес не е един от тези дни. Буквално не можете да се спрете. Вършите всякакви неща и не спирате да говорите. Изключително активен и ползотворен ден за вас. Днес ще имате малки проблеми с половинката си. Колкото и да са сладки тези безобидни спорове не бива да ги подценявате, защото е възможно да се крие по-голям проблем за тях. Поговорете с човека до себе си. Днес ще дадете съвсем ново значение на понятието \"свежа идея\". Какво вие, така и всички останали ще бъдете супер изненадани от това колко гениална е идеята, която имате. Започнете да работите по нея веднага. Ако сте представител на някой от останалите зодиакални знаци, можете да намерите своя дневен хороскоп  ", "date": "2018.08.09", "title": "Дневен хороскоп за четвъртък"}
{"url": "https://www.novinite.bg/articles/162864/Desislava-Ivanchevabe-izpisana-ot-bolnicata", "text": "По-рано от първоначално обявения час и отново в окови, обвинената за подкуп кмет на столичния район „Младост” Десислава Иванчева беше изписана от „Майчин дом”, където през миналата седмица постъпи за изследвания. Това съобщиха от екипа й във „Фейсбук”, предаде бТВ.„Най-лошото е, че тя няма да бъде в лечебницата на Централния затвор, а директно в ареста, където условията разрушават здравето им. Ще изпратим протестна нота до посолствата на демократичните държави и до европейските институции”, пишат още сподвижниците на Иванчева.Довеждането й с белезници на ръцете и краката предизвика скандал, като юристи коментираха, че в случая не става дума за специално отношение към кмета, а за нарушаваща законите и Конституцията практика, прилагана спрямо всички арестанти, които се конвоират до лечебно заведение. Властите обаче обясниха действията си с множеството случаи на избягали лица.Днес се очакваше акция в подкрепа на Иванчева, но по-ранното й изписване я осуети. В понеделник пред Министерския съвет обаче ще има протест.", "date": "2018.08.09", "title": "Десислава Иванчева бе изписана от болницата"}
{"url": "https://www.novinite.bg/articles/162850/Proveryavat-kak-varvi-rekonstrukciyata-na-traseto-na-gradskiya-transport-po-Konstantin-Velichkov", "text": "Зам.-кметът Евгени Крусев ще провери изграждането на обособено трасе на градския транспорт по бул. „Константин Величков“. Целта е по-бързото и безконфликтно придвижване на автобусите и трамваите. Събитието ще се състои на кръстовището на бул. „Константин Величков“ и бул. „Тодор Александров“ на 9 август в 11.00 часа.", "date": "2018.08.09", "title": "Проверяват как върви реконструкцията на трасето на градския транспорт по \"Константин Величков\""}
{"url": "https://www.novinite.bg/articles/162876/Zapadnomanilska-treskaatakuva-balkanski-darjavi", "text": "Румънското Министерство на здравеопазването регистрира първата жертва на западнонилската треска. Смъртта е на 79-годишен мъж от източнорумънския окръг Галац, който е имал и други заболявания, а западнонилската треска само допълнително е влошила здравословното му състояние, предаде БГНЕС.По данни на румънския Национален център за наблюдение и контрол на заразните болести в периода от 2 май до 8 август в Румъния са регистрирани общо 23-ма души, заразени с вируса на западнонилската треска, от които 11 само през този месец. Повечето от заразените са от районите по течението на река Дунав, както и от източните части на Румъния.По-рано днес гръцкото Министерство на здравеопазването също информира, че от началото на лятото в Гърция регистрирани 55 случая на болни от западнонилска треска, от които са починали двама, на възраст над 80 години.Преди два дни сръбският Институт за обществено здраве \"Д-р Милан Йованович - Батут \"съобщи, че в Сърбия тази година са регистрирани 102 случая на хора, страдащи от западнонилска треска, от които 9 са починали. Според данните на сръбския институт 5 от починалите са от белградския регион, а останалите четири - от Войводина. Всички болни са жители на Войводина, Белград или районите по река Дунав.Според данни на Министерството на здравеопазването в България, досега няма регистрирани случаи на западнонилска треска в нашата страна. Вирусът на западнонилската треска се предава на хората само чрез ухапване от заразени комари. Вирусът от Африка на европейска територия се пренася от мигриращи птици, заразяващи комарите и разпространявайки болестта. На Балканите тя се появява обикновено в края на май или началото на юни.", "date": "2018.08.09", "title": "Западноманилска треска атакува балкански държави"}
{"url": "https://www.novinite.bg/articles/162859/Poveche-ot2-300-gorski-slujiteli-sa-v-gotovnost-za-reakciya-pri-eventualni-pojari", "text": "Повече от 2 300 горски служители от регионалните дирекции по горите, държавните предприятия и държавните горски и ловни стопанства са в готовност за реакция при горски пожари. В изпълнение на издадените заповеди за обявяване на пожароопасен сезонq отговорните институции са осигурили денонощни дежурства за получаване на сигнали за възникнали горски пожари.Структурите на Изпълнителна агенция по горите (ИАГ) и Главна дирекция „Пожарна безопасност и защита на населението” извършиха съвместни проверки във всички горски територии за хода на изпълнението на предвидените мерки за превенция на горски пожари, както и за изготвянето на оперативните планове за действие при възникване на пожари. Особено внимание се обръща на направата на нови и поддържане на стари просеки, минерализовани ивици и лесокултурни прегради.Проследено е почистването на сухите треви покрай ж. п. линии, пътища и линейни съоръжения, както и отстраняването на сухата и паднала дървесина в насажденията и културите от висок клас на пожарна опасност. Уведомени са кметствата за подготвянето на доброволни формирования, които да се включват в случай на пожар. Съгласно изискванията на наредбата за доброволни формирования това са предварително обучени хора, обезпечени със защитни облекла и маски.Освен на пожаронаблюдатели, патрулни и контролни екипи на терен, горските служители могат да разчитат и на автоматизирани системи за наблюдение и ранно оповестяване на пожари, които на този етап покриват около 12 % от горските територии. В момента се изготвят проекти заразширяване на тяхната мрежа, съгласно разработената единна схема за разполагане на автоматизирани кули за наблюдение на територията на цялата страна. Тази мрежа ще бъде изградена в близките 2-3 години и ще обхване до 70 % от горите на страната. Голяма част от средствата за нейното изграждане ще се финансират безвъзмездно от Програмата за развитие на селските райони.От началото на годината до момента са регистрирани 69 пожара на обща площ 1041 дка като до момента няма върхови пожари. За същия период на миналата година са възникнали 285 пожара на площ от 19 274 дка.На фона на високите температури ИАГ напомня:При забелязване на пожар в горите е необходимо незабавно сигнализиране и осъществяване на връзка на тел. 112. По време на пожароопасния сезон се забранява паленето на открит огън иизвършването на огневи работи в горските територии, както и на разстояние по-малко от 100 метра от техните границите. Забранено е също така паленето на стърнища, суха трева и слама в земеделски земи, по слоговете и крайпътни ивици и други площи със суха растителност.Забранено е хвърлянето на незагасени цигари и клечки кибрит при преминаване през горски насаждения!", "date": "2018.08.09", "title": "Повече от 2 300 горски служители са в готовност за реакция при евентуални пожари"}
{"url": "https://www.novinite.bg/articles/162865/Specialen-spektakal-na-Stoyanka-Mutafova-za-70-godini-na-scena", "text": "Великата и неповторима Стоянка Мутафова ще отбележи \"70 години на сцена” със специален спектакъл-щбилейна 2 февруари 2019 г. в зала 1 на НДК. \"Г-жа Стихийно бедствие” ще бъде в светлините на прожекторите на връх рожденния си ден (2 февруари) точно в 19.30 ч. На сцената ще стъпят и куп нейни приятели и колеги, за да я уважат и поздравят. Очаква се празникът да споделят едни от най-големите звезди на родната театрална и музикална сцена, а имената им ще станат известни съвсем скоро.С изключителна енергия, винаги с усмивка на лице и страхотно чувство за хумор, Стоянка Мутафова продължава да е на сцена и до днес. \"Кралицата на българската комедия”, както я описва Ройтерс, има в актива си изключително богата палитра от роли, стартирали още от 1945 г., когато играе прислужница в пиеса на Молиер.Завършва класическа филология в Софийския университет \"Св. Климент Охридски” и Държавна театрална школа в София. От 1946 г. до 1949 г. работи в театър в Прага, а от 1949 до 1956 г. в Народния театър. Тя е един от основателите на Държавния сатиричен театър \"Алеко Константинов”, където работи от 1956 г. Щом стъпи на сцената магнетичната актриса приковава вниманието на публиката \"на мига” и заслужено печели любовта й – и в театъра и на екрана. Участва в много от емблематичните български филми като \"Специалист по всичко”, \"Любимец 13”, \"Топло”, \"Бялата стая”, \"Кит”, \"Езоп” и други. Уважавана и обичана, тя успява да вдъхнови поколения български артисти да тръгнат по пътя на театъра и киното.Днес, на 96 години, актрисата продължава да играе активно, да изнася представления из страната и на сцената на Сатиричния театър в София. През 2012 г., когато празнува 90-годишния си юбилей, тя сподели: \"За мен този театър (Сатиричния) е кажи речи всичко”.", "date": "2018.08.09", "title": "Специален спектакъл на Стоянка Мутафова за 70 години на сцена"}
{"url": "https://www.novinite.bg/articles/162853/Novi-promeni-v-gradskiya-transport-v-Sofiya-zaradi-remonti", "text": "Във връзка с извършването на основен ремонт на ул. „Гюешево“ от бул.”Инж. Иван Иванов” до бул.”Акад. Иван Гешов” се въвеждат промени в организацията на движение. От 00.00 часа на 09.08.2018 г. до 24.00 часа на 15.09.2018 г се забранява влизането на пътни превозни средства в двете посоки по ул. „Гюешево” между ул. „Камен Андреев“ и ул. „Охридско езеро“.От 04.30 часа на 09.08.2018 г. до 24.00 часа на 15.09.2018 г. автобусите от линия 60 ще се движат по променен маршрут. Маршрутът на автобусна линия № 60 се променя както следва: от ж.к. „Овча купел“ по маршрута си до кръстовището ул. „Гюешево“-ул. „Никопол“, надясно по ул. „Никопол“, наляво по ул. „Охридско езеро“ и след кръстовището ул. „Охридско езеро“-ул. „Гюешево“ по маршрута си до Централна жп гара.Разкрива се временна автобусна спирка на ул. „Охридско езеро“ срещу блок № 23; Закрива се спирката с код 1977 „Ул. Камен Андреев“. ", "date": "2018.08.09", "title": "Нови промени в градския транспорт в София заради ремонти"}
{"url": "https://www.novinite.bg/articles/162866/BorisovVoennite-proekti-tryabva-da-sa-efikasni-i-savmestimi-s-NATO", "text": "Военнослужещите ни са едни от най-добрите, трябва да имат още по-добро въоръжение и това е нещо, по което работим, заяви министър-председателят Бойко Борисов, който днес присъства на закриването на многонационалната съвместна подготовка „PLATINUM LION 2018” на Учебен полигон „Ново село“. Премиерът напомни за проектите за кораби, за сухопътни машини и за подмяна на бойната ни авиация, за които трябват няколко милиарда. По думите му е важно да се вземе това, което е ефикасно, евтино и съвместимо с НАТО.„С тази съвместна база ние даваме възможност не само на Балканите, а и на Черноморския регион, да води занятия, да се подготвя за възпиране, за отбрана, както и за различни други операции. Начинът на мислене – да се бием помежду си, се променя в общ начин на мислене – да знаем колко всеки един от нас е подготвен и заедно да изграждаме отбранителната система на Балканите и региона“, каза още министър-председателят.На въпрос на медиите премиерът Борисов обърна внимание колко много средства се отпускат за развитие на българските общини. Вчера в Министерския съвет беше кметът на Сопот, който лично благодари на министър-председателя за помощта от държавата към общината. Премиерътизтъкна, че скоро ще стане готово Антимовото крило на Троянския манастир, който е символ на Троян, а отделно са отпуснати пари и за инфраструктурата в града. В Гоце Делчев няма нещо ненаправено, каза Борисов и добави, че се отпускат средства и за метрото в столицата, както иза културна и градска инфраструктура в Пловдив. Според Борисов е естествено за там, където живеят най-много хора, да се отделят най-много средства.Помолен да коментира думи на премиера на Република Македония Зоран Заев относно Илинденско-Преображенското въстание, министър-председателят Борисов напомни, че с колегата си Заев съвместно са отбелязали 115-годишнината от въстанието в Благоевград. „Оставям всеки да си мери приказките, то си е за негова сметка. Ако го е казал с умисъл илинепремислено, пак е за негова сметка. Защото когато дойде до ЕС и ние също трябва да дадем нашето съгласие, ще си спомним за тези неща. Съветът ми към всички е да бъдат по-обрани“, аза още премиерът Борисов.", "date": "2018.08.09", "title": "Борисов: Военните проекти трябва да са ефикасни и съвместими с НАТО"}
{"url": "https://www.novinite.bg/articles/162855/Trima-zaginali-sled-poredna-razmyana-na-udari-mejdu-Izrael-i-Hamas", "text": "Бойци от палестинското движение Хамас изстреляха вчера десетки ракети от ивицата Газа срещу Израел. Тел Авив също отвърна с въздушни удари. Към момента се съобщава за три жертви, предаде БНТ.Бременна палестинка и 18-месечното ѝ бебе станаха жертва на поредната вълна на насилие в Ивицата Газа. Боец от палестинското движение Хамас засега е третият загинал вследствие на въздушните удари.Палестинците са изстреляли около 70 ракети към територията на Израел, по данни на израелската армия. Повечето от тях са паднали в необитаеми райони, а 11 са били прехванати от израелската система за противоракетна отбрана. Две обаче са ударили град Сдерот, където един човек е леко ранен, а няколко други са потърсили лекарска помощ в състояние на шок.Израелските военновъздушни сили са отвърнали на удара, поразявайки военни обекти в Газа. Всичко това се случва, въпреки опитите да бъде постигнат напредък към евентуално примирие, за да се избегне поредната война в региона. ООН вече призова за спокойствие, а специалният пратеник на Организацията за Близкия изток Николай Младенов изрази дълбока тревога от ескалацията на насилието.На този фон дойде новината от далечна Колумбия, че признава Палестина за \"свободна, независима и суверенна държава\". До момента над 130 страни са признали палестинската държава.  ", "date": "2018.08.09", "title": "Трима загинали след поредна размяна на удари между Израел и Хамас"}
{"url": "https://www.novinite.bg/articles/162861/BABH-vdiga-zabranata-za-prodajba-na-ptici-po-pazarite", "text": "Със заповед на изпълнителния директор на Българската агенция по безопасност на храните д-р Дамян Илиев от 8 август 2018 г. се вдига забраната за организиране и провеждане на пазари и изложения за птици на територията на страната.Забраната беше наложена на 17 април т.г. поради влошената обстановка с разпространението на инфлуенца (птичи грип) в Североизточна България. ", "date": "2018.08.09", "title": "БАБХ вдига забраната за продажба на птици по пазарите"}
{"url": "https://www.novinite.bg/articles/162857/Promeni-v-dvijenieto-na-koli-i-gradski-transport-v-Dragalevci", "text": "Организация на движението във връзка с ремонт на кръговото кръстовище на ул. „Папрат“ , ул. „Захари Зограф“ и ул. „Карнобатски проход“. Забранява се влизането на пътни превозни средства, както следва:от 08.00 часа до 20.00 часа на 09.08.2018 г. през кръстовището при ул. „Папрат“ – ул. „Захари Зограф“ – ул. „Лагадина“ – ул. „Карнобатски проход“;от 08.00 часа на 13.08.2018 г. до 20.00 часа на 14.08.2018 г. през кръстовището при ул. „Папрат“ – ул. „Захари Зограф“ – ул. „Лагадина“ – ул. „Карнобатски проход“.Въвеждат се промени в трасетата на автобусите, преминаващи през кръстовището.От 04.30 часа до 24.00 часа на 09.08.2018 г. и от 04.30 часа на 13.08.2018 г. до 24.00 часа на 14.08.2018 г.-автобусна линия № 64 –се разделя на два маршрута:-автобусна линия № 64: от Център по хигиена по маршрута до спирка с код 0835 “Кв. Драгалевци” и надясно по маршрута на автобусна линия № 93 до площад “Цар Иван Александър” двупосочно с крайна спирка 0834 “Кв. Драгалевци” и начална спирка с код 0837 “Кв. Драгалевци” за автобусна линия № 93;Част от курсовете на автобусна линия № 64 ще бъдат удължени по маршрута на автобусна линия № 93 до спирка “Лифт Драгалевци”.-автобусна линия № 64-А с маршрут от Зоопарка до спирка “Гробищен парк Драгалевци” двупосочно;Автобусна линия № 93 се закрива;Автобусна линия № 98 – се разделя на два маршрута:-автобусна линия № 98: от Кметство Железница по маршрута до кръстовище бул. “Симеоновско шосе”/ул. “Симеоновска”, надясно по бул. “Симеоновско шосе” по маршрута на автобусна линия № 67 до Околовръстен път, наляво по Околовръстен път до бул. “Черни връх” и надясно по бул. “Черни връх” по маршрута до Зоопарка двупосочно;Разкрива се временна спирка на Околовръстен път в посока Зоопарка преди пешеходната пътека на кръговото кръстовище с бул. “Черни връх”.-автобусна линия № 98-А с маршрут: от крайната станция на автобусна линия № 67 (спирка с код 0899 “Кв. Симеоново”) по бул. “Симеоновско шосе”, надясно по ул. “Симеоновска” и ул. “Захари Зограф” по маршрута на автобусна линия № 98 до кръстовището с ул. “Панайот Пипков”, където автобусите ще извършват обратен завой.Разкрива се временна крайна и начална спирка на ул. “Панайот Пипков” веднага след десния завой от ул. “Захари Зограф”.Въвежда се забрана за престой и паркиране на площадчето с оглед осигуряване на безопасно извършване на маневрата обратен завой.", "date": "2018.08.09", "title": "Промени в движението на коли и градски транспорт в \"Драгалевци\""}
{"url": "https://www.novinite.bg/articles/162863/Specialni-merki-za-sigurnost-v-Sofiya-zamacha-CSKA-Kopenhagen", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящата футболна среща довечера от 20:45 часа на Национален стадион ”Васил Левски”.Преди, по време и след провеждане на мача полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона.Феновете на гостуващия отбор ще бъдат пропускани през вход 4 на сектор „Б“. Привържениците на ЦСКА ще могат да влизат през всички входове на сектори „А“ и „В“, и през входове 18 и 22 на сектор „Г“, като при необходимост ще бъдат отворени и входове 16 и 17 на сектор „Г“.Охраната на спортната среща ще се осъществява съвместно от частна охранителна фирма и полиция.Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/.За да бъде избегнато струпване, приканваме зрителите да се възползват от по-ранното отваряне на входовете на стадиона. Вратите за посетители ще бъдат отворени в 18:30 часа.Във връзка с провежданото спортно събитие,  в късните следобедни часове  е възможно  да възникне временно затруднение в движението в централната градска част. ", "date": "2018.08.09", "title": "Специални мерки за сигурност в София замача ЦСКА-Копенхаген"}
{"url": "https://www.novinite.bg/articles/162860/Kraj-na-remontite-v-stolicata-za-15-septemvri", "text": "Бул. „България” само с едно платно и две ленти, затворено кръстовище на Софийския университет, частично затворен бул. „Пенчо Славейков” – това ще са само малка част от проблемните места за придвижващите се в София през следващите седмици. Ремонтите в столицата продължават с пълна сила, като целта е голямата част от реконструкциите да приключат до 15 септември. Това стана ясно от думите на зам.-кмета по транспорта на София Евгени Крусев в студиото на бТВ.Той посочи, че още в събота една от ключовите трамвайни линии – номер 7, ще възстанови движението си до жк. „Борово”, но освен това от началото на новата седмица живеещите по маршрута й ще е по-разумно да ходят до центъра именно с градския транспорт, а не с колите си – ще се преасфалтира бул. „България” между булевардите „Иван Гешов” и „Гоце Делчев” в платното в посока „Бояна”.„Нашите анализи показаха, че там може да се работи единствено през август”, посочи Крусев. По думите му разчетите са за около 20 дни работата да бъде приключена и да се прецени дали ще има време и за платното в посока центъра. При всяко положение всякакви ремонти по булеварда трябва да приключат до 9 септември.Тази събота и неделя за преасфалтиране се затваря кръстовището при Ректората на СУ. Фирмата ще работи денонощно, като целта е първият тролей в понеделник в 4:30 часа да мине по новия асфалт. Междувременно ремонтът на бул. „Васил Левски” продължава в посока паметника на Апостола. Срокът за завършване на дейностите е 15 септември.Отново до тогава ще се работи между 22 СУ и бул. „Прага” по бул „Пенчо Славейков\".До края на август първите етапи от мащабния ремонт на ул „Граф Игнатиев” и пл. „Славейков” трябва да приключат, но проектът ще е напълно приключен до края на октомври.Зам.-кметът не приема критиките, че новата тикет система за градския транспорт е твърде скъпа. По думите му е била избрана най-евтината оферта, като в 73-те млн. лв. влизат 10-годишната поддръжка на 15 000 устройства и изграждане на видеонаблюдение, което обхваща абсолютно всички возила.", "date": "2018.08.09", "title": "Край на ремонтите в столицата за 15 септември"}
{"url": "https://www.novinite.bg/articles/162874/Parvite-pensii-ot-chastnite-fondove-shte-se-izplashtat-sled-3-godini", "text": "„Очакваме първите пенсионери от Универсалния пенсионен фонд, при промени условия в КСО, да придобият право на пенсиониране през есента на 2021 година“, отбеляза министър Петков. Допълнителната пожизнена пенсия за старост представлява месечно плащане на предвидена в пенсионния договор сума, дължима на пенсионера от определена дата до неговата смърт, чийто размер не може да бъде по-малък от 20% от минималния размер на пенсията за осигурителен стаж и възраст.Министър Петков обясни, че допълнителната пожизнена пенсия за старост може да бъде с права на наследници или без такива права, както и да включва разсрочено изплащане на част от средствата до навършване на избрана от пенсионера възраст. „Нещо много съществено, което беше предложение на пенсионноосигурителните дружества и беше подкрепено от всички участници, е в договора да има записан гарантиран размер на пожизнената пенсия за старост“, допълни социалният министър.Гарантираният размер не може да бъде по-малък от този, изчислен от сумата на брутния размер на преведените от Националната агенция за приходите осигурителни вноски за осигуреното лице. При желание на осигуреното лице, пенсионноосигурителните дружества са задължени да предложат гарантиране на размера на първата допълнителната пожизнена пенсия за старост, изчислена на база натрупаните средствапо индивидуалната партида. ", "date": "2018.08.09", "title": "Първите пенсии от частните фондове ще се изплащат след 3 години"}
{"url": "https://www.novinite.bg/articles/162849/Borisov-naznachi-dvama-novi-zamestnik-ministri", "text": "Със заповед на министър-председателя Бойко Борисов са назначени двама нови заместник-министри.Лилия Иванова заема длъжността заместник-министър на икономиката. Тя е магистър по право и до момента е била началник на политическия кабинет на министъра на икономиката. От 2005 година професионалният й опит е свързан с работа в администрациите на няколко министерства – на младежта и спорта, на здравеопазването, на земеделието и храните и на държавната администрация и административната реформа.Стоян Андонов е назначен на длъжността заместник-министър на младежта и спорта. Завършил е висшето си образование в Национална спортна академия „Васил Левски“. От 1985 г. работи в НСА „Васил Левски“, като от 2017 г. е ръководител на катедра „Водни спортове“. По време насвоята спортна кариера е завоювал редица значими спортни постижения – той е световен шампион по водноспасителен многобой индивидуално и отборно (1981 г.) и вицесветовен шампион по водноспасителен многобой – отборно (1983 г.). Като треньор на националния отбор по водно спасяване (1987-1991 г.) има европейски шампион за мъже и трети места в Европа отборно за мъже и жени.", "date": "2018.08.09", "title": "Борисов назначи двама нови заместник-министри"}
{"url": "https://www.novinite.bg/articles/162867/Ministerstvoto-na-ikonomikata-i-BTPP-shte-si-partnirat-za-targovski-predstavitelstva-v-chujbina", "text": "Министерството на икономиката и БТПП задълбочават партньорството при разкриване на търговски представителства зад граница Министерството на икономиката и Българската търговско промишлена палата ще си партнират на принципа на публично-частното партньорство при изпращане на търговски аташета на България зад граница. За това се договориха заместник-министърът на икономиката Александър Манолев и председателят на палатата Цветан Симеонов.Двамата се обединиха около мнението, че в редица страни и региони има неизползван търговски и инвестиционен потенциал поради липса или недостатъчен ресурс на Службите по търговско-икономически въпроси, спрямо големината на съответния пазар. В тази връзка двете институции ще обменят информация и ще набележат стъпки за изграждането на обща мрежа на задгранични представители. Целта е да се оптимизира ресурса и да се постигат още по-сериозни резултати.Александър Манолев и Цветан Симеонов обсъдиха и подготовката на българското участие в бизнес форума в рамките на Инициативата „Три морета“, който ще се проведе на 17–18 септември в гр. Букурещ. Симеонов подчерта, че се очаква активно присъствие на български компании, представители на Регионални търговско-промишлени палати от страната и редица институции. БТПП е отправила покана и към Изпълнителната агенция за насърчаване на малките и средни предприятия и към партньорски организации на Палатата да предложат участници ( линк към регистрация ).Бяха обсъдени и нуждите на българския бизнес от квалифицирана работна ръка в определени сектори, като за решаването на този въпрос не се изключва и внос на експерти.", "date": "2018.08.09", "title": "Министерството на икономиката и БТПП ще си партнират за търговски представителства в чужбина"}
{"url": "https://www.novinite.bg/articles/162871/Amnesti-interneshanal-Politikata-na-ES-e-vinovna-za-smartta-na-nad-700-migranti", "text": "Европейските политики имат вина за смъртта на повече от 700 мигранти, загинали във водите на Средиземно море. Това се посочва в доклад на \"Амнести интернешънъл\", озаглавен \"Между дявола и дълбокото синьо море\", предаде БНР.От \"Амнести интернешънъл\" подчертават, че европейските власти помагат на либийската брегова охрана с цел да предотвратят случаите на лодки с мигранти, поемащи опасното плаване към бреговете на Италия и Малта.От организацията обаче подчертават, че смъртта на бежанци емигранти не може да се определи просто като неизбежно нещастие и цитират данни на Италианския институт за политически изследвания и Международната организация за миграция, според които само през юни са загинали или изчезнали повече от 560 души. Това е месецът, в който дойде на власт новото италианско правителство, спечелило вота с популистки и антимигрантски обещания. Повече от 150 души са загинали през юли. ", "date": "2018.08.09", "title": "\"Амнести интернешънъл\" Политиката на ЕС е виновна за смъртта на над 700 мигранти"}
{"url": "https://www.novinite.bg/articles/162862/Wizz-Air-otkriva-nova-liniya-ot-Sofiya-do-Ejlat", "text": "Wizz Air днес обяви нова линия: от София до слънчевия град Ейлат в Израел. Стартирайки от 10 ноември 2018 г., новият маршрут на WIZZ ще се обслужва два пъти седмично, във вторник и събота, предоставяйки на клиентите удобен график за морска ваканция и бягство за уикенда.Местата по маршрута вече са в продажба и могат да бъдат резервирани на wizzair.com или чрез мобилното приложение WIZZ на цени от 39.99 лв.Ейлат, известен като ваканционната столица на Израел, е най-южният град в страната. Като оазисното градче на брега на Червено море, Ейлат предлага на посетителите си великолепно съчетание от планински пустинен пейзаж, красив залив и слънчево време през цялата година. Без съмнение Ейлат е един от най-уникалните градове в Израел и един от най-ексклузивните курорти в света, който привлича милиони посетители годишно.След като тази година Wizz Air вече добави Ница, Малага, Атина и Лисабон към софийската си мрежа, Ейлат става петата слънчева дестинация, с която WIZZ ще свърже българската столица през 2018 г. Вземайки предвид и маршрута Варна-Виена, който също стартира тази година, днес Wizz Air вече предлага 45 нискотарифни маршрута от България.Първият полет от София на Wizz Air излетя през септември 2005 г. От тогава насам авиокомпанията се утвърди като пазарен лидер в страната и е превозила над 12 милиона пътници от и до трите български летища София, Варна и Бургас, като непрекъснато разширява дейността си.Днес Wizz Air има осем самолета в България – седем в София и един на летище Варна, и екипаж от 350 служители, ориентирани към клиента. С обширната си мрежа авиокомпанията подкрепя индиректно откриването на повече от 1800 работни места в свързаните с нея индустрии през 2018 г.Андрас Радо, Мениджър корпоративни комуникации в Wizz Air, заяви: „За нас е огромно удоволствие да добавим нова вълнуваща дестинация към българската мрежа на Wizz Air. Прекрасният Ейлат вече е по-достъпен за всички пътници в България чрез нашите ниски цени и сме сигурни, че клиентите, които изберат да посетят този топъл израелски град, ще останат доволни. Ейлат е идеалният избор за почивка през всеки сезон. Следвайки нашите планове за силен растеж през тази година, ние продължаваме да сме фокусирани върху предлагането на най-ниските възможни тарифи на клиентите ни заедно с висококачествени услуги във все по-разнообразната мрежа на WIZZ. Нашият приятелски настроен екип Ви очаква на борда на един от нашите самолети с усмивка!.“ ", "date": "2018.08.09", "title": "Wizz Air открива нова линия от София до Ейлат"}
{"url": "https://www.novinite.bg/articles/162873/Evropejskata-komisiya-okazva-podkrepa-za-reformite-v-Balgariya", "text": "Европейската комисия одобри поисканата от България допълнителна техническа помощ чрез Програмата за подкрепа на структурните реформи(ППСР).Днешното решение позволява финансирането на проекти, насочени към реформи на процедурите по несъстоятелност, съпътстващи мерки за подобряване съдебната инфраструктура и корпоративното управление на държавни предприятия. Проектите ще се подсигурят финансово с 1,5 милиона евро, които България доброволно ще прехвърли от нейния компонент за техническа помощ в Европейските структурни и инвестиционни фондове към ППСР.Приложената към решението работна програма очертава конкретните действия, които ще се финансират и посочва приоритетите, целите и очакваните резултати от проектите за реформи. Тези реформи са важни и във връзка с плавния преход към валутния механизъм II (ERM II). Българските власти се ангажираха с изпълнението на редица предварителни условия в контекста на очакванията за присъединяване към ERM II и Банковия съюз до юли 2019г.Комисията създаде Службата за подкрепа на структурните реформи през 2015г. в помощ на държавите членки, които подготвят, изработват и прилагат институционални, структурни и административни реформи. Службата управлява Програмата за подкрепа на структурните реформи, която е достъпна за всички членки на Европейския съюз по тяхна заявка. ", "date": "2018.08.09", "title": "Eвропейската комисия оказва подкрепа за реформите в България"}
{"url": "https://www.novinite.bg/articles/162868/KEVR-iska-ot-ViK-Burgas-obyasneniya-za-spiraneto-na-vodata-v-Pomorie", "text": "Във връзка с постъпил в КЕВР сигнал от УС на Бургаска регионална туристическа камара и публикувани информации в национални медии за нарушено водоснабдяване на гр. Поморие на 4-ти, 5-ти и 7-ми август 2018 г., Комисията започна проверка за изясняване на обстоятелствата по случая. С писмо на председателя на КЕВР до „Водоснабдяване и канализация“ ЕАД Бургас, на чиято обслужвана територия е гр. Поморие, на основание на чл.114 от Административнопроцесуалния кодекс, регулаторът изисква в 7-дневен срок дружеството да представи становище по изнесените в сигнала и публикациите проблеми. В него трябва да бъдат посочени причините за нарушеното водоснабдяване в населеното място, информация за схемата на захранване, с обозначени технически параметри на изградените съоръжения, пунктовете за измерване и обеззаразяване на подаваната вода, както и техническите характеристики на довеждащия водопровод. От ВиК оператора се изисква да предостави информация за времето, което е било необходимо за локализиране и за отстраняването на авариите, за начина на уведомяване на потребителите за прекъсване на водоснабдяването и за осигуряване на алтернативно водоснабдяване с питейна вода, включително с водоноски, включително къде са били разположени.В посочения 7-дневен срок „Водоснабдяване и канализация“ ЕАД Бургас следва да изпрати до КЕВР обобщена информация и за броя на планираните и непланирани прекъсвания на водоподаването в гр. Поморие от началото на годината, регистрираните жалби за нарушено водоподаване през този период, времето за локализиране и за отстраняване на авариите, както и каква част от населението е била засегната от тях. За всяка отделна авария регулаторът очаква да получи данни за времетраенето на прекъсването на водоподаването с точни часове на регистриране и на отстраняване.Водното дружество трябва да предостави на регулатора информация и за мерките, които е предприело и планира да извърши за изпълнение на нормативните изисквания към качеството на предоставяната водоснабдителна услуга, като посочи срока за тяхното изпълнение.Във връзка с постъпилия в КЕВР сигнал от УС на Бургаска регионална туристическа камара за нарушено водоснабдяване на гр. Поморие, Комисията изпрати писмо и до областния управител на Бургас и председател на Асоциацията по ВиК Вълчо Чолаков, с което го информира за започналата проверка на водното дружество. Отчитайки разпоредбите на чл. 43, ал. 1 от Правилника за организацията и дейността на асоциациите по ВиК и на основание чл. 22 от Закона за регулиране на водоснабдителните и канализационните услуги, Комисията се обръща към Асоциацията по ВиК да предостави в 14-дневен срок информация за постъпили сигнали от потребители на територията на община Бургас за неизпълнения на задълженията на ВиК оператора по договора му с асоциацията, както и за предприетите в тази насока действия. Във връзка с разпоредбите на чл.42, ал. 1 от Правилника, Комисията очаква от Асоциацията по ВиК информация и за констатирани от нея неизпълнения на задълженията на ВиК оператора по сключения с него договор, свързани със стопанисването, поддържането и експлоатацията на ВиК активите, реализирането на инвестиционната му програма, изпълнението на договорните показатели за качество, както и другите задължения, предвидени в договора.Копия на писмата на КЕВР до „Водоснабдяване и канализация“ ЕАД Бургас и до Асоциацията по ВиК-Бургас са изпратени до подателя на сигнала - УС на Бургаска регионална туристическа камара.При всички постъпващи сигнали за влошено качество на предоставяните ВиК услуги, в изпълнение на своята контролна дейност КЕВР ще продължава да извършва щателни проверки в защита на правата на потребителите. През 2017 г. до регулатора са подадени 571 жалби и сигнали в сектор ВиК, като през годината е продължило производството и по други 159 преписки по жалби от предходен период. 336 жалби са препратени към ВиК операторите за разглеждане и уведомяване на жалбоподателя за резултатите от извършените проверки, по 227 жалби производството е продължило през 2018 г., с цел събиране на доказателства и изясняване на обстоятелства. По останалите жалби Комисията се е произнесла с решения, провела е тристранни срещи за доброволно уреждане на спора или те са били прекратени от ВиК дружествата поради удовлетворяване на исканията на жалбоподателите.КЕВР и занапред ще осъществява контрол върху дейността на ВиК дружествата с оглед стриктното изпълнение на техните задължения съгласно Общите им условия за предоставяне на непрекъсваеми и качествени водоснабдителни услуги на техните абонати. При констатирано неизпълнение на тези задължения регулаторът ще им налага съответни анкции в съответствие с действащата нормативна уредба.", "date": "2018.08.09", "title": "КЕВР иска от ВиК-Бургас обяснeния за спирането на водата в Поморие"}
{"url": "https://www.novinite.bg/articles/162872/M3-Communications-Group-Inc-bronzova-Agenciya-na-godinata-aMaksim-Behar-s-nagrada-CEO-na-godinata-za-2018-g", "text": "M3 Communications Group, Inc. спечели престижно отличие в 15-ото издание на световния конкурс Stevie® Awards 2018. Компанията е на трето място в категорията „PR агенция на годината в Европа“. Така M3 Communications Group, Inc. се превръща в третата най-добра агенция в Европа за 2018 г. и първа в България, след като по-рано тази година бе отличена като „Агенция на годината“ в ежегодния конкурс BAPRA Bright Awards 2018.В същата класация главният изпълнителен директор на компанията Максим Бехар спечели бронзова статуетка Stevie® Awards 2018 в категорията за „CEO на годината“ в сектора „Реклама, маркетинг и PR“. В края на 2017 г. името на Бехар бе вписано в Световната PR зала на славата, след успешните му две години като президент на Световната PR организация (ICCO).Това не е първият път, в който M3 Communications Group, Inc. бива награждавана в категорията „PR агенция на годината в Европа“ на Stevie® Awards – компанията печели отличия и през 2010, 2011 и 2015 г. Също така през 2015 г. Максим Бехар получи приза за „CEO на годината“, в конкуренция с повече от 250 души от комуникационния бизнес от 47 държави.„Тези отличия отново показват, че работим добре за добри клиенти и имаме прекрасни иновативни идеи“ – сподели Максим Бехар, главен изпълнителен директор на M3 Communications Group. ", "date": "2018.08.09", "title": "M3 Communications Group, Inc – бронзова „Агенция на годината“, а Максим Бехар с награда „CEO на годината“ за 2018 г."}
{"url": "https://www.novinite.bg/articles/162858/EVN-Toplofikaciya-izgrajda-nov-toploprovod-v-rajon-Severen-v-Plovdiv", "text": "От 09.08.2018 г. EVN Топлофикация стартира нов проект за полагане на топлопреносна мрежа. Планирано е изграждането на 70 метра нов топлопровод в локалното платно на бул. „Васил Априлов“ северно от кръстовището с бул. „България“, без кръстовището да се затваря за движение. Проектът предвижда и пресичане на бул. „България“, като движението няма да бъде спирано. Строително – монтажните работи ще се извършват чрез етапно затваряне на северното и южно платно на бул. „България“Проектът ще позволи цялостна връзка на магистрални топлопроводи с новоизградената през последните години нова мрежа по целия бул. „Васил Априлов“. Предвидено е проектът да приключи до средата на септември 2018 г. EVN Топлофикация уверява, че дружеството ще предприеме необходимите мерки за по-бързото приключване на проекта.  ", "date": "2018.08.09", "title": "EVN Топлофикация изгражда нов топлопровод в район „Северен“ в Пловдив"}
{"url": "https://www.novinite.bg/articles/162856/Vapreki-dajdovnoto-lyato-5-rast-v-turizma", "text": "„Независимо от времето, данните сочат, че все още страната ни се движи в рамките на 5% очакван ръст. Само за първите 6 месеца има над 3,6 милиона туристи”. Това заяви в ефира на Нова телевизия министърът на туризма Николина Ангелкова. „Надявам се и в рамките на месеците юни-септември да имаме този 5% ръст, който залагаме към момента”, заяви Ангелкова.По думите й качеството на туристическия продукт всяка година се повишава. „Това се вижда от броя на чуждите туристи, които посещават нашата страна”, допълни министърът.Що се отнася до работещите в бранша, Ангелкова заяви:„Не можем да се бъркаме в определянето на заплатите, които бизнесът предлага”, каза Ангелкова. ", "date": "2018.08.09", "title": "Въпреки дъждовното лято - 5% ръст в туризма"}
