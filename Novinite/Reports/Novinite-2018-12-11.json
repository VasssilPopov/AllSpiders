{"url": "https://www.novinite.bg/articles/168450/GDBOP-neutralizira-organizirana-prestapna-grupa-za-trafik-na-hora", "text": "Специализираната прокуратура повдигна обвинения на четири лица за участие в организирана престъпна група за трафик на хора с цел сексуална експлоатация.Те са задържани при съвместна операция на територията на Варна и София на служители от отдел „Трансгранична организирана престъпност“ в ГДБОП, ТЗ БОП-Варна и Специализираната прокуратура, информираха от пресцентъра на МВР.Извършени са претърсвания, изземвания и други процесуално-следствени действия на адреси във Варна и София, на които са пребивавали участниците в престъпната група, както и в помещения в София, стопанисвани от еротичен клуб. Иззети са значителни суми в различна валута, мобилни телефони и СИМ карти, компютърни конфигурации, тефтери със записки и други доказателства за престъпната дейност на групата. Разпитани са множество свидетели, част от които пред съдия, които са станали жертви на сексуална експлоатация.На трима от обвинените е определена мярка за неотклонение „домашен арест“. На четвъртия е наложена парична гаранция.", "date": "2018.12.11", "title": "ГДБОП неутрализира организирана престъпна група за трафик на хора"}
{"url": "https://www.novinite.bg/articles/168417/Socialna-kuhnya-Ne-habi-dari-se-otkriva-v-Sofiya", "text": "Зимата е труден сезон за хората в нужда, затова е добре дошло да имат поне топла храна. От район „Възраждане“ информират, че от 17 декември ще започне да функционира социална кухня. В двора на храм „Св. св. Кирил и Методий“, който се намира в район „Възраждане“ на ул. „Георг Вашингтон“ 47, на Женския пазар ще заработи социална кухня „Не хаби - дари“. На 17 декември от 11.30 ч. под патронажа на омбудсмана на Република България Мая Манолова социалната кухня ще заработи, пише Целта на тази хуманна инициатива е да подпомогне социално слабите хора, които са изпаднали в нужда или във временно затруднение. Тя ще функционира до края на април 2019 г. Всеки делничен ден от 12:00 ч. до 14:00 ч. ще се раздава топла храна, която ще е съобразена с постите на Българската православна църква и ще включва: топла супа, хляб, кисело мляко или плод. Изцяло доброволци ще се заемат с раздаването й.", "date": "2018.12.11", "title": "Социална кухня „Не хаби - дари“ се открива в София"}
{"url": "https://www.novinite.bg/articles/168419/Ot-KAT-Sofiya-se-izviniha-za-neraboteshtata-sistema", "text": "Километрични опашки изнервиха днес столичани, които не успяха да получат нормално обслужване в КАТ София. Причината е неработещата информационна система на Пътна полиция, както съобщи Столица.bg днес по-рано. От КАТ се извиниха на гражданите заради липсата на достъп до част от онлайн услугите, предлагани от Пътна полиция. Оказа се, че има технически проблем при инсталиране на нова версия на автоматизираната информационна система. Днес беше невъзможно да се плащат глоби, да се регистрират автомобили и др, пише Единствено възможно бе само дерегистрацията. \"През днешния ден бе спрян достапъ до Автоматизираната информационна система „Управление на наложени глоби по наказателни постановления и извършване на плащания по тях през Интернет, SMS, WAP“ и до Портала за електронни административни услуги – задължения по документи, издадени от Пътна полиция\", пише в съобщението на МВР до медиите.  Експерти продължиха да работят по отстраняването на проблема през целия ден. От КАТ се надяват, че утре системата ще работи и ще могат да се ползват всички услуги. \"МВР поднася извинения за причиненото неудобство\", пише в съобщението.", "date": "2018.12.11", "title": "От КАТ София се извиниха за неработещата система"}
{"url": "https://www.novinite.bg/articles/168441/Izvanredno-socialno-i-ikonomichesko-polojenie-obyavi-pred-francuzite-Emanyuel-Makron", "text": "Президентът на Франция Еманюел Макрон се очаква да се срещне днес с представители на банките и едрия бизнес в страната, за да обсъди участието им в колективните усилия за справяне с кризата, възникнала след масовите протести през последните седмици. Извънредно социално и икономическо положение обяви пред французите президентът Еманюел Макрон. Избраните мерки са значителен завой в неговата икономическа политика. От догодина минималната работна заплата ще се вдигне със 100 евро, допълнителните работни часове няма да подлежат на данъци и такси, работодателите, които имат възможност, ще отпускат премии за служителите си в края на годината.Макрон отменя също увеличението на минималния социален данък на пенсиите под 2000 евро. Президентът отказва да върне данъка богатство с мотива, че така французите с най-високи доходи се задържат и инвестират в страната. Той се ангажира и с широк обществен дебат за данъчната система, публичните разходи и екологичния преход. \"Първата ми грижа сте вие! Първата ми борба е Франция!\" – каза президентът, но критичните реакции на опозиция та заваляха веднага след речта. Синдикатите не изключват нови протести. Все още не са ясни начините на финансирането на новите марки, които ще струват милиарди на френската държава.", "date": "2018.12.11", "title": "Извънредно социално и икономическо положение обяви пред французите Еманюел Макрон"}
{"url": "https://www.novinite.bg/articles/168415/Priem-promenya-dvijenieto-v-stolicata", "text": "От 12:00 часа до приключване на приема на 13.12.2018 г. се забранява престоят и паркирането на пътни превозни средства, с изключение на автомобилите на гостите поканени на приема на ул. \"Ген. Гурко\" между ул. \"Дякон Игнатий\" и ул. \"Кн. Александър I\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.12.11", "title": "Прием променя движението в столицата"}
{"url": "https://www.novinite.bg/articles/168435/Yunker-Nyama-nikakvo-prostranstvo-za-predogovaryane-na-sporazumenieto-s-London", "text": "Няма никакво пространство за предоговаряне на споразумението за оттеглянето на Великобритания от ЕС, заяви пред Европейския парламент в Страсбург председателят на Европейската комисия Жан-Клод Юнкер.Той добави, че е втрещен от събитията в последните часове - заявките на британския премиер Тереза Мей, че ще се опита да предоговори условията. В края на ноември постигнахме споразумение с британското правителство. \"Ще разговарям довечера с премиера Мей\", допълни Юнкер.\"Сделката, която постигнахме, е най-добрата и единствено възможната. Няма никакво пространство за предоговаряне. Има място за пояснения и тълкувания, но без преразглеждането на текста, това трябва да бъде ясно на всички\", каза Юнкер.Той отбеляза, че големият проблем е т. нар. \"предпазна мрежа\" между Ирландия и Северна Ирландия. Решени сме да направим всичко възможно тази мярка да не бъде прилагана, но е необходимо да я предвидим, поясни Юнкер.Снощи председателят на Европейския съвет Доналд Туск съобщи, че ще включи в дневния ред на заседанието на европейските държавни и правителствени ръководители тази седмица точка, посветена на въпроса с напускането на Великобритания. Няма да предоговаряме споразумението, включително за \"предпазната мрежа\", но сме готови да обсъдим с какво можем да улесним одобрението на договора от британска страна, добави Туск.", "date": "2018.12.11", "title": "Юнкер: Няма никакво пространство за предоговаряне на споразумението с Лондон"}
{"url": "https://www.novinite.bg/articles/168422/Otkrivat-Sofijskiya-mejdunaroden-panair-na-knigata", "text": "На 11 декември се откриват две от най-значителните и мащабни събития, свързани със съвременната литература и книгоиздаване в България – 46-ия Софийски международен панаир на книгата и 6-ия Софийски международен литературен фестивал, организирани от Асоциация „Българска книга“.Панаирът и Фестивалът по традиция се провеждат в Националния дворец на културата, на общо шест нива, и ще продължат до 16 декември.Немскоезичната литература ще бъде в центъра на 46-ото издание на Софийския международен панаир на книгата: под мотото „Четири страни - един език“, когато заедно с партньорски организации от Германия, Швейцария, Австрия и Лихтенщайн, ще бъде представена разнообразна съвместна програма. Успоредно ще се състои шестият Софийски международен литературен фестивал, като негови участници са някои от най-известните писатели и поети в съвременната литература на Германия, Австрия, Швейцария и Лихтенщайн, като: Кристоф Хайн, Роберт Менасе, Лукас Берфус, Шерко Фатах, Илия Троянов, Йонас Люшер, Фердинанд Шмац, Марион Пошман и Забине Бохмюл.Специален акцент на щанда на Почетните гости (№ А1, полуетаж изток), е проектът за виртуална реалност „VRwandlung“ на Гьоте-институт Прага: режисьорът, почитател на Кафка и основател на стартъп Мика Джонсън е адаптирал за виртуална реалност „Метаморфозата“, една от най-известните новели на ХХ век. Посетителите са поканени да се преобразят виртуално в Грегор Замза и да преживят историята на Кафка по нов начин и от собствена перспектива.Кураторската програма на шестото издание на Софийския международен литературен фестивал ще бъде изградена от няколко основни елемента: срещи с писатели, дискусии и детска програма. Тази година събитията ще се разширят с още три нови формата: Бързи литературни срещи, Софийски международен литературен фестивал представя и Тайно поетическо четене. Сред българските участници във фестивала са поетите и писателите Алек Попов, Владимир Полеганов, Владислав Христов, Георги Господинов, Едвин Сугарев, Здравка Евтимова, Илиана Илиева, Кристин Димитрова, Крум Филипов, Людмила Миндова, Марин Бодаков, Мирела Иванова, Мехмед Атипов, Палми Ранчев, Петър Чухов, Румен Петров, Христо Карастоянов, Цвета Софрониева и Яна Букова.Повече от 160 изложбени щандове, изключително наситена съпътстваща програма, премиери на най-новите книжни заглавия у нас, десетки срещи с български и чуждестранни автори и издатели, Литературен фестивал с над 80 гости - всичко това ще превърне Националния дворец на културата в притегателен център за почитателите на книгите в навечерието на Коледните празници. За първи път по време на Панаира ще се проведат и професионални „Бързи срещи между издатели и илюстратори“ (13.12, четвъртък), отново ще бъде връчена Годишната награда на Асоциация „Българска книга“ за най-добър издателски проект „Златен лъв“ – 2018 г. (14.12, петък), както специален акцент ще имат ежедневните събития, подходящи за деца и подрастващи.", "date": "2018.12.11", "title": "Откриват Софийския международен панаир на книгата"}
{"url": "https://www.novinite.bg/articles/168424/Tri-meseca-sled-tragediyata-kraj-Svoge-matineli-nyama", "text": "Три месеца след трагедията край Своге, при която загинаха 20 души, на пътя все още липсва обезопасителна мантинела. Главният прокурор Сотир Цацаров беше помолен в писмо от Института за пътна безопасност лично да се заеме с казуса. Въпреки обещанията на Агенция \"Пътна инфраструктура\" съоръжението не е подменено.\"Ако до понеделник не бъде сменена тази мантинела, ще я сменим, за да не се повтори това безумие\", заяви Диана Русинова от Института за пътна безопасност.По нейните думи Институтът няма това право, но няма друг изход. От АПИ посочват като причина за бездействието следствието, което се провежда. Според Русинова щом е сменен асфалта, може да бъде сменена и мантинелата. Затова от Института са се обърнали лично към Сотир Цацаров.От Пътната агенция обясниха, че на 5 декември е сменено съоръжение с дължина 10 метра. Русинова смята, че това се отнася до мантинелата, която е на завоя. До края на деня ще бъде публикувано становище дали то отговаря на нужните изисквания. \"Община Своге няма задължения, свързани с мантинелата. Дали сме необходимите документи на съответните институции. Приветствах решението на АПИ да подменят съоръжението. Те имат достатъчно опит, за да направят мантинелата така, че тя наистина да върши работа\", каза зам.-кметът на Своге Валентин Михайлов.По неговите думи в района на Искърското дефиле редовно има натиск върху мантинелите от страна на колите заради завоите по пътя. След всеки такъв случай от общината изпращат писмо до Пътната агенция, но съоръженията не се подменят винаги. Местните заявиха, че опасният завой е причина за много катастрофи. Според тях обясненията, които дават институциите, не са задоволителни. Те са разочаровани, че от АПИ все още не са предприели мерки въпреки настъпването на зимния сезон.PR-ите на Министерския съвет обещаха, че ще има реакция от страна на институциите.", "date": "2018.12.11", "title": "Три месеца след трагедията край Своге, матинели - няма"}
{"url": "https://www.novinite.bg/articles/168420/Ledenata-parzalka-Yunak-otvarya-vrati", "text": "Официалното откриване на Зимната пързалка, разположена на стадион „Юнак“, ще бъде във вторник, 11 декември. Новото съоръжение ще бъде представено пред обществеността от Красен Кралев, министър на младежта и спорта, и Пламен Манолов, изпълнителен директор на Национална спортна база ЕАД в 11.30 ч. Припомняме, че миналата година съоръжението беше купено от Национална спортна база, използвана е за световното първенство по фигурно пързаляне. По думите на спортния министър, цената му е 340 000 евро, пише 24 часа. Тъй като от години стадион „Юнак“ е неизползваем и буренясал, това е чудесен начин мястото да се използва ползотворно, пише ", "date": "2018.12.11", "title": "Ледената пързалка „Юнак“ отваря врати"}
{"url": "https://www.novinite.bg/articles/168414/Oblachno-s-prevealyavaniya-ot-darj-shte-e-vremeto-dnes", "text": "Днес значителна ще се задържи облачността над източните и планинските райони. Слаб дъжд ще превалява на места по морското крайбрежие, а сняг в Североизточна България и в планините. Ще продължи да духа умерен, в Дунавската равнина временно силен вятър от запад-северозапад. Максимални температури, предимно между 2° и 7°, в София 3-4°. Над планините облачността ще бъде значителна и на места ще има слаби превалявания от сняг. Ще духа умерен до силен северозападен вятър. Максималната температура на височина 1200 метра ще е около минус 4°, на 2000 метра – около минус 11°.Над Черноморието ще бъде предимно облачно, на места със слаби валежи от дъжд. Ще духа слаб до умерен северозападен вятър. Максимална температури на въздуха 5-8°. Температурата на морската вода е 8-10°. Вълнението на морето ще бъде 1-2 бала.", "date": "2018.12.11", "title": "Облачно с превеалявания от държ ще е времето днес"}
{"url": "https://www.novinite.bg/articles/168430/Trup-na-metrostanciya-Serdika-2-stryaska-grajdani", "text": "Труп на починал човек стресна гражданите на метростанция \"Сердика\" 2 тази сутрин.Според информацията, движението на метрото към този момент не е прекъснато, но по-рано тази сутрин е имало забавяне на мотрисите.От МВР потвърдиха за инцидента пред Новини.бг и добавиха, че смъртта е настъпила по естествен начин. На място има полицаи. ", "date": "2018.12.11", "title": "Труп на метростанция \"Сердика\" 2 стряска граждани"}
{"url": "https://www.novinite.bg/articles/168416/Deveti-turnir-po-pluvane-za-Kupa-Sofiya-11-i-12-dekemvri-2018-g", "text": "Столичната община, дирекция “Превенция, интеграция, спорт и туризъм” (ПИСТ) в партньорство с Националната спортна академия „Васил Левски” и Българския червен кръст организират Девети турнир по плуване за Купа „София” – 2018 година, пише София.бг", "date": "2018.12.11", "title": "Девети турнир по плуване за Купа \"София\" – 11 и 12 декември 2018 г."}
{"url": "https://www.novinite.bg/articles/168421/Startira-kampaniyata-Sedmica-na-Otvoreni-vrati-za-tuberkuloza-v-cyalata-strana", "text": "В периода 10-14 декември ще се проведат безплатни прегледи за туберкулоза в лечебни заведения за диагностика и лечение на туберкулоза в областните градове на страната.Кампанията „Седмица на отворените врати” се осъществява по Програма „Подобряване на устойчивостта на Националната програма по туберкулоза” към Министерство на здравеопазването, финансирана от Глобалния фонд за борба срещу СПИН, туберкулоза и малария.По време на „Седмицата на отворените врати“ на всеки желаещ се предлага скрининг за риска от туберкулоза чрез анкета и консултации. На лицата, които са в риск, се провеждат допълнителни прегледи и изследвания. При откриването на случаи на туберкулоза своевременно се предприемат мерки за хоспитализация и лечение, в резултат на което се прекъсва веригата за предаване на инфекцията.Тази ежегодна проява е доказала своята ефективност за повишаване на обществената информираност по отношение на заболяването и за предоставяне на безплатен достъп до медицински услуги.По време на проведени кампании през месеците март, юни и септември 2018 г. общо анкетирани за туберкулоза са 8 906 лица, на 5 256 в риск от туберкулоза са извършени медицински прегледи и допълнителни изследвания. Открити са 99 лица с туберкулоза и 299 лица с латентна туберкулозна инфекция, на които е започнато лечение.Инициативата се провежда от 2009 г. и е допринесла за по-добра разкриваемост на случаите на туберкулоза и латентна туберкулозна инфекция, ефективна превенция на туберкулозата в страната и осигуряване на достъп до здравни грижи. ", "date": "2018.12.11", "title": "Стартира кампанията „Седмица на Отворени врати“ за туберкулоза в цялата страна"}
{"url": "https://www.novinite.bg/articles/168425/Pojarnikarite-plashat-s-protest", "text": "Пожарникари и спасители са готови да излязат на протест, ако правителството не възстанови орязания бюджет на Главна дирекция „Пожарна безопасност и защита на населението”.  Това съобщи в „Здравей, България” председателят на синдикат „Огнеборец” Венцислав Станков. Огнеборците възразяват срещу постановление от края на миналата седмица, с което правителството съкращава бюджета им със 7 млн. лева.Пожарникарите са на мнение, че недостигът на средства за поддържане на наличната техника, създава предпоставки за забавена реакция при възникнали произшествия и риск за живота и здравето на гражданите, както и големи материални загуби.„За съжаление в последните десетилетия тази структура е оставена с недостатъчно финансов ресурс, което ни пречи на изпълнението на служебните задължения. През последните три години наблюдаваме едно задържане на средства, които не се превеждат към съответните структури. Тази година за пореден път останахме изненадани, че се одобрява прехвърляне на средства от едни структури към други. През миналата година по същия начин от бюджета на Главна дирекция „Пожарна безопасност и защита на населението” бяха взети 8 млн. лева”, обясни Венцислав Станков.", "date": "2018.12.11", "title": "Пожарникарите плашат с протест"}
{"url": "https://www.novinite.bg/articles/168426/Dneven-horoskop-za-vtornik", "text": "Днес усещате много повече контрол върху емоциите си от обикновено и от хората около вас. Денят е много подходящ да предадете на семейството си ценен урок- че не всеки конфликт трябва да се превръща в скандал.Успокойте се и се съсредоточете върху дребните проблеми, защото може да се окажат много по-сериозни от големите. Ако не изчистите малките пречки, те заплашват да засенчат бъдещето ви. Намерете начин да се отървете от тях. Опитайте да помогнете на приятелите си да се организират, макар че някои от тях не се нуждаят от помощ, за да го направят. Ако е така, насочете вниманието си навътре, тъй като може да намерите нови начини да олесните живота си. Вижте повече на:", "date": "2018.12.11", "title": "Дневен хороскоп за вторник"}
{"url": "https://www.novinite.bg/articles/168443/Ekzotichni-ribi-ptici-i-golyamo-kolichestvo-alkohol-bez-banderol-spipaha-na-GKPP-Dunav-most", "text": "След операция на служители на митническа мобилна група на Агенция „Митници“  и на отдел „Криминална полиция“, ГДНП на ГКПП-Дунав мост при Русе, в автобус, пътуващ от Украйна за Гърция, са установени незаконно пренасяни екзотични риби, птици и алкохол, без български акцизен бандерол. Операцията е проведена на 6 декември. При проверката на автобуса са открити и иззети 234 стъклени бутилки, съдържащи 40-градосов алкохол, без български акцизен бандерол. Установени и иззети са още 8 контейнера от стиропор, пълни с полиетиленови пликове с екзотични аквариумни риби и 4 касети с птици от три вид, без придружаващи документи за произход и санитарни разрешителни.След операцията са сезирани компетентните органи – Областната дирекция по безопасност на храните и Регионалния инспекторат по околната среда и водите в Русе. Съставени са 6 акта за установени административни нарушения и констативен протокол. Работата по случая продължава.", "date": "2018.12.11", "title": "Екзотични риби, птици и голямо количество алкохол без бандерол спипаха на ГКПП-Дунав мост"}
{"url": "https://www.novinite.bg/articles/168445/Evrodeputatite-glasuvat-rezolyuciya-za-Balgariya-v-Shengen", "text": "Резолюция за присъединяването на България и Румъния в Шенгенското пространство се очаква да гласуват евродепутатите, след като снощи разгледаха доклад на колегата си Сергей Станишев, в който се настоява за пълното приемане на двете страни в зоната за свободно придвижване.На свой ред еврокомисарят Тибор Наврачич посочи, че комисията подкрепя пълното присъединяване на България и Румъния към Шенген:\"Нашата позиция е, че Съветът трябва незабавно да отвори Шенгенското пространство за България и Румъния. Все пак той трябва да вземе окончателното решение, а знаем, че за него е необходимо единодушие. Европейската комисия няма официална роля в този процес\", каза той.Подкрепа за присъединяването на България и Румъния към Шенгенското пространство по време на снощния дебат декларираха и от Европейската народна партия, от групата на социалистите и демократите, европейските консерватори и от представителите на либералите.За цялостно приемане на България и Румъния в Шенген настоя евродепутатът от Партията на европейските социалисти и лидер на ПЕС Сергей Станишев. Той представи пред колегите си в Страсбург готовността на двете страни за включване в пространството за свободно движение.Пред \"Хоризонт\" Станишев заяви, че ако София и Букурещ бъдат приети поетапно в Шенген, ще се създаде прецедент, за което това пространство не е пригодено:\"Вредите за България и за Румъния ще са съществени. Основната част от хората в България как пътуват - с автобуси, с влак, с коли, с какво ли не\".Сергей Станишев допълни, че страната ни трябва да се научи да отстоява интересите си, когато става дума за сериозни въпроси, като например случая със седалището на Европейската агенция по лекарствата:\"Преди известно време Холандия беше кандидат за седалище на европейската агенция за лекарства след напускането на Великобритания. Те спечелиха с един глас пред Милано в Италия. България даде своят глас на Холандия, а това са стотици милиони и милиарди европостъпления в Холандия\".", "date": "2018.12.11", "title": "Евродепутатите гласуват резолюция за България в Шенген"}
{"url": "https://www.novinite.bg/articles/168428/Prodaljava-deloto-Hitrino", "text": "В Шуменския окръжен съд продължава делото срещу машинистите Димитър Михнев и Радослав Петков, обвинени за влаковата катастрофа на гара Хитрино на 10 декември 2016 година.Видеоконферентна връзка с Чехия ще осигури разпита на свидетеля Сденек Зак – той е участвал в групата международни експерти, направили оглед на място веднага след инцидента по поръчка на фирмата-превозвач. От Шуменския окръжен съд и местния съд в Бърно са извършили необходимите процедури. Видеовръзката е осигурена със специална техника.Очаква се и връзка с Германия за разпит с немския експерт Хенри Камусер. При технически проблем съдът определи две резервни дати - 18 декември и 9 януари.Подсъдимите машинисти Димитър Михнев и Радослав Петков са обвинени в превишение на скоростта, с която влакът е трябвало да се движи през гара Хитрино. В резултат композицията е дерайлирала. От последвалия взрив на пропилен загинаха 7 души, 29 са с наранявания. Разрушени са десетки сгради.", "date": "2018.12.11", "title": "Продължава делото \"Хитрино\""}
{"url": "https://www.novinite.bg/articles/168442/Bezplatni-pregledi-na-belite-drobove-shte-ima-i-na-14-dekemvri-v-Sofiya", "text": "Последната дата за тази година, на която ще има безплатни прегледи на белите дробове е 14 декември. През ноември и декември бяха прегледани 78 души за рак на белите дробове. Инициативата е на “Национална асоциация за профилактика на белодробните болести“, подкрепена от Столична община, пише Телефонът, на който могат да се запишат предварително желаещите е 070010126 от 10 до 17 ч.  Резултатите от прегледаните до момента пациенти сочат, че 22-ма от тях са с Хронична обструктивна белодробна болест (ХОББ) и трябва да бъдат наблюдавани постоянно от лекар и да се лекуват. При други 10 души са установени изменения, за които са необходими допълнителни изследвания за диагностично уточняване.  Общо 300 софиянци са минали на профилактика от началото на скрининговата кампания през месец май. За прегледите лекарските екипи използват мобилен флуорограф, собственост на общинската Втора МБАЛ и спирометър за функционално изследване на дишането, осигурен от сдружението. По вереме на прегледите е проведена и анкета \"за\" и \"против\" пушенето в заведенията. Над 75% от пушачите и 85% от непушачите са отговорили, че са против връщането на цигарите в заведенията. ", "date": "2018.12.11", "title": "Безплатни прегледи на белите дробове ще има и на 14 декември в София"}
{"url": "https://www.novinite.bg/articles/168431/Fandakova-shte-prisastva-na-otkrivaneto-na-nova-sgrada-na-detska-gradina", "text": "Утре, 11 ноември в 11.00 часа кметът на София Йорданка Фандъкова ще присъства на откриването на нова сграда на детска градина. Това съобщиха от пресцентъра на Столична община. 76 ДГ„Сърничка“ се намира на адрес „Младост“ 4, ул. „Детска мечта“ 22.", "date": "2018.12.11", "title": "Фандъкова ще присъства на откриването на нова сграда на детска градина"}
{"url": "https://www.novinite.bg/articles/168427/Otkriha-sluchai-na-ku-treska-pri-ovce-vav-Vidinsko", "text": "Два случая на ку-треска при овце са открити в област Видин. След консумация на прясно сирене от една от фермите там се е заразил мъж от София. Едното от стадата е в белоградчишкото село Дъбравка, второто е в кулското село Тополовец. Взети са необходимите мерки за неразпространение на заболяването, моето е открито случайно, каза пред БНР д-р Валерио Велков - началник отдел Здравеопазване на животните в Агенцията по храните във Видин:\"От Дъбравка трябваше да пътуват за изложба за Хановер животни. На случаен принцип взехме проба. Има положителна за ку-треска и германците отказаха партидата.Другото е в Тополовец, Кулско. Получихме информация, че софиянец си е купил прясно сирене, неузряло и го е консумирал, заболял е от ку-треска и по обратната връзка, стадото, където намерихме, една излезе положителна.От кърлежи се продава, не е типична за нашия регион, обаче заболяват и хора, при консумация на неузряло, прясно сирене или сурово мляко, леко пастьоризирано. Месото след термична обработка не е проблем.\"Болните животни ще бъдат унищожени. Очакват се останалите проби. Стопаните не получават обезщетение от държавата заради заболяването. На двете ферми са направени оздравителни планове. Стадата се наблюдават. Наложени са карантини за продажба и движение на животните, до изясняване не здравния статус, каза още д-р Валери Велков. ", "date": "2018.12.11", "title": "Откриха случаи на ку-треска при овце във Видинско"}
{"url": "https://www.novinite.bg/articles/168429/Tereza-Mej-se-sreshta-s-lideri-na-ES-sled-kato-otmeni-vota-za-Brexit", "text": "Британският премиер Тереза Мей ще се срещне с лидери на страни-членки на ЕС, за да поиска уверение във връзка със сделката за Brexit. Тереза Мей заминава за Брюксел след неочакваното си решение да отмени планирания за днес вот в парламента. В същото време британският парламент се събира извънредно, за да обсъди решението на Тереза Мей.Британските депутати трябваше да гласуват споразумението за напускане, постигнато между Лондон и Брюксел. След 5-дневни дебати, обаче, стана ясно, че шансът сделката да срещне одобрението на парламента е минимален. Очаква се Тереза Мей да направи опит да предоговори спорната клауза за бъдещето на ирландската граница.Председателят на Европейския съвет Доналд Туск коментира, че ще се срещне с Мей и ще направи всичко възможно напрежението да се уталожи, но подчерта, че Брюксел няма да предоговаря сделката. Междувременно Европейският съд постанови, че Великобритания може едностранно да се откаже от Brexit, но управляващите в Лондон остават категорични, че това няма да се случи", "date": "2018.12.11", "title": "Тереза Мей се среща с лидери на ЕС, след като отмени вота за Brexit"}
{"url": "https://www.novinite.bg/articles/168438/Stroitelniyat-bransh-izliza-na-protest", "text": "Строителният бранш ще протестира заради уронването на авторитета му с твърдения за некачествено строителство и злоупотреби, зад които няма доказателства, а прозират политически интереси. От 7.00 до 12.00 ч. на бул. \"Цариградско шосе\" ще бъдат разположени 1000 машини от Окръжна болница в посока изхода на столицата.Камарата на строителите в България ще внесе в Народното събрание и Министерския съветподписка в защита на строителите у нас, в която са се включили близо 53 000 души. От бранша настояват за промени в Закона за устройството на територията и Закона за обществените поръчки.", "date": "2018.12.11", "title": "Строителният бранш излиза на протест"}
{"url": "https://www.novinite.bg/articles/168440/Specapelativniyat-sad-vazropta-sreshtu-chast-ot-konstataciite-na-VKS-po-deloto-Ivancheva", "text": "Председателят на спецапелативния съд Георги Ушев възрази срещу изводите от проверката по делото срещу Десислава Иванчева и Биляна Петрова. В писмо до проверяващите от ВКС и до съдийската колегия на ВСС Ушев изтъква редица доводи, с които оборва констатациите на върховните съдии, инспектирали делото.Проверката в съда започна след спор дали в нарушение на закона Иванчева и Петрова не са освободени под \"домашен арест\".Най-спорно беше определението на съдия Иво Хинов от спецсъда, който е и докладчик по делото. Той разпореди двете да бъдат освободени от ареста в съдебна зала. Само за няколко часа обаче горната инстанция отмени това.Именно в начина, по който е отменено решението на Хинов, проверяващите от ВКС намериха проблеми. Според Георги Ушев обаче, няма нарушения. Тъкмо напротив - ако са били освободени веднага, до произнасянето след няколко дни на горната инстанция, както е по закон, Петрова и Иванчева можело да се укрият. Ушев дори дава пример с делото \"депутатския брат\".", "date": "2018.12.11", "title": "Спецапелативният съд възропта срещу част от констатациите на ВКС по делото \"Иванчева\""}
{"url": "https://www.novinite.bg/articles/168436/Samo-lekarstvata-bez-recepta-shte-se-prodavat-bez-barkod-sled-10-fevruari-2019-a", "text": "След 10 февруари 2019 година без баркод ще се продават само лекарствата без лекарско предписание. От 9 февруари у нас, заедно с останалите страни от Европейския съюз, лекарствата, които купуваме с рецепта от аптеките, ще притежават уникален номер на продукта, сериен номер, номер на партида и срок на годност. Промяната е в изпълнение на изискване на Европейската директива за фалшивите лекарства с цел безопасност на пациентите и защита на информацията. \"Ключов момент за функционирането на Европейската система за проследимост и верификация на лекарствата и оперативната съвместимост между отделните национални системи е използването на хармонизиран подход за маркиране на лекарствата от държавите членки. За целта се въвежда двумерният баркод\", каза Деян Денев, изпълнителен директор на Асоциацията на производителите на оригинални лекарствени продукти\"Целта на Директивата за фалшифицираните лекарства е да предотврати навлизането на фалшиви лекарства в законната верига на доставки и повишаване безопасността на пациентите\", посочи Богдан Кирилов, изпълнителен директор на Изпълнителната агенция по лекарствата.", "date": "2018.12.11", "title": "Само лекарствата без рецепта ще се продават без баркод след 10 февруари 2019-а"}
{"url": "https://www.novinite.bg/articles/168451/Okolo-150-000-hora-s-uvrejdaniya-s-pravo-na-mesechni-integracionni-dobavki-ot-yanuari", "text": "Около 150 хиляди хора с увреждания, които до момента не са получавали месечни интеграционни добавки, от януари ще имат право на месечни помощи за увреждане. Това обяви социалният министър Бисер Петков. Хората трябва да заявят искане за подпомагане в дирекциите за социално подпомагане. ", "date": "2018.12.11", "title": "Около 150 000 хора с увреждания с право на месечни интеграционни добавки от януари"}
{"url": "https://www.novinite.bg/articles/168452/Demonstraciya-pred-Sadebnata-palata-v-Sofiya-v-podkrepa-na-doblestni-magistrati", "text": "Демонстрация \"в подкрепа на доблестните магистрати\" се провежда пред Съдебната палата в София. Организатор е движение \"Боец\". Една от активистките Весислава Танчева обясни: \"Разбира се, фиксираме абсолютно конкретни имена. Лозан Панов, на първо място, но също така и господин Калпакчиев, Бойко Атанасов – без съмнение. От това, което разбираме и от техни близки роднини, а и от самите тях, те са на практика непрекъснато обект на атаки\".На протеста присъстват и представители на други граждански сдружения. Издигнат беше и плакат с искане за освобождаване на арeстуваните за корупция Десислава Иванчева и Биляна Петрова.", "date": "2018.12.11", "title": "Демонстрация пред Съдебната палата в София в подкрепа на доблестни магистрати"}
{"url": "https://www.novinite.bg/articles/168433/Vlak-derajlira-v-rajona-na-Svoge", "text": "Влак, пътуващ от София за Варна, дерайлира в района на Своге тази сутрин. Временно е прекъснато движението на влаковете в участъка между гарите Реброво и Своге, съобщават от БДЖ.Създадена е организация за изтегляне на вагоните с друг локомотив в гара Реброво. Във влака са пътували около 100 пътници, които вече са придвижени с последния вагон от композицията до гарата в Реброво.Националният железопътен превозвач ще осигури превоз с автобуси между Реброво и Своге за пътниците от всички преминаващи влакове до възстановяването на движението в участъка.На място се извършва оглед от експерти на БДЖ и НКЖИ", "date": "2018.12.11", "title": "Влак дерайлира в района на Своге"}
{"url": "https://www.novinite.bg/articles/168455/Majkite-ot-Sistemata-ni-ubiva-s-kampaniya-za-podpomagane-na-gladuvashti-hora-s-uvrejdaniya", "text": "\r\nМайките на деца с увреждания от инициативата \"Системата ни убива\" започват нова кампания за подпомагане на гладуващи хора с увреждания с хранителни продукти. Това каза за \"Хоризонт\" една от майките Вера Иванова. Продуктите се купуват с пари от дарения:\r\n\"Започваме тези дни със закупуването на храна в София, Перник, Радомир, Трън, Пловдив. Има много обаждали се от тези райони хора, които бедстват в момента и гладуват. Търсим доброволци с транспорт за Якоруда, за местата, които са по-отдалечени, по-високопланински и до които може би да не можем да стигнем с коли, но ще бъдем благодарни на всеки дарител, който дари храна\".\r\nМайките подготвят и разкриването на гореща телефонна линия, на която да се дават безплатни консултации на хората с увреждания за промените, настъпили в правата им, след приемането на двата закона - за хората с увреждания и за личната помощ.\r\n \r\n", "date": "2018.12.11", "title": "Майките от \"Системата ни убива\" с кампания за подпомагане на гладуващи хора с увреждания"}
{"url": "https://www.novinite.bg/articles/168457/Schupeni-relsi-sa-prichina-za-incidenta-s-barziya-vlak-Sofiya-Varna", "text": "Счупени релси са причината за днешния инцидент, при който локомотивът на ранния сутрешен влак София - Варна излезе от релсите между гарите Реброво и Своге. Това потвърди министърът на транспорта Росен Желязков. Проверки по линията се правят ежедневно както от служителите на Национална компания \"Железопътна инфраструктура\", така и от кантонерите, уточни Желязков: \"Счупването е нетипично. Затова ще бъде направена съответната техническа експертиза, която да отговори на въпроса по какъв начин се е стигнало до това нещо. На този етап не изключвам никакви версии. Нека да изчакаме експертизата\". През следващата седмица Съветът на директорите на БДЖ трябва да обяви дългосрочните и средносрочни действия, които ще бъдат предприети в полза на дружеството и за подобряване състоянието на тяговия състав, каза още Росен Желязков: \"Ще се търсят варианти за наемане на локомотиви, за оптимизиране на взаимодействието между пътнически и товарни превози, за по-гъвкави форми на лизинг. Поставил съм задача на Съвета на директорите да мисли всякакви икономически изгодни варианти в полза на дружеството, а от друга страна ще повишат доверието и качеството на услугата\". В рамките на шест месеца ще бъде направен и SWOT анализ и каква управленска структура е необходима на БДЖ. Движението на влаковете между София и Своге беше спряно в 7.47 часа тази сутрин, след като първата талига на локомотива на бързия влак от София за Варна излезе от релсите. Във влака са пътували около 100 пътници, те не са пострадали. Движението на влаковете вече е възстановено. ", "date": "2018.12.11", "title": "Счупени релси са причина за инцидента с бързия влак София - Варна"}
{"url": "https://www.novinite.bg/articles/168461/Katastrofa-na-Orlov-most-zatrudnyava-dvijenieto", "text": "Лека верижна катастрофа с участието на три автомобила се е случила на кръстовището при Орлов мост в столицата, предаде  Novini.bg Образувано е задръстване и движението по посока към центъра е затруднено. На мястото на инцидента има полиция.", "date": "2018.12.11", "title": "Катастрофа на Орлов мост затруднява движението"}
{"url": "https://www.novinite.bg/articles/168439/118-nujdaeshti-se-sa-bili-priyuteni-v-krizisniya-centar-v-stolicata", "text": "През изминалата нощ 118 човека са пренощували в кризисния център в столичния квартал „Захарна фабрика“. Според директорът на Центъра за кризисно настаняване, Йорданка Темелкова, всичко през нощта в минало спокойно, информира Фокус. Кризисният център има капацитет да посрещне 160 хора в нужда. Има възможност и за разполагане на допълнителни легла в най-студените нощи. Хората без покрив се приемат само за вечерта като сутринта трябва да напуснат центъра, пише ", "date": "2018.12.11", "title": "118 нуждаещи се са били приютени в кризисния център в столицата"}
{"url": "https://www.novinite.bg/articles/168462/170-balgarski-izdatelstva-uchastvat-v-Panaira-na-knigata-v-NDK", "text": "Австрийският писател Роберт Менасе ще е сред гостите на Панаира на книгата, който се провежда в НДК с участието на 170 български издателства. Партньори на събитието са немскоезичните държави Германия, Австрия, Швейцария и Лихтенщайн. 46-о издание на Софийския международен панаир на книгата и шестия Софийски международен литературен фестивал бяха открити днес и ще продължат до 16 декември включително.Общо 160 литературни събития ще се проведат през шестте дни на 46-ия Софийски международен панаир на книгата и шестия Софийски международен литературен фестивал. Сред акцентите на немския щанд е инсталацията за виртуална реалност. За нея разказва Велизара Добрева от асоциация „Българска книга“: Читателите могат да се потопят в прословутото произведение на Кафка \"Метаморфоза\" и да преживеят чрез средствата на съвременната технология - виртуалната реалност, това, което са преживели с този герой, когато са чели Кафка\"Сред първите посетители на панаира на книгата е Елена Костова. Тя избра книга за внучките си, на които е предала любовта си към четенето: \"Обичам книгите и много се радвам, че има пролетен и есенен панаир. Имам предложение от децата си за електронен четец, но не! Аз обичам миризмата на книгата, да си я пипна, да си я гушна, от друго време съм\".Дафина Бошнакова е екскурзовод и си тръгна от панаира с книга за по-слабо известните забележителности в крайдунавските низини. Беше дошла с едногодишния си син: \"Вече трябва да започваме и с него да четем книжки, макар че засега само картинките го вълнуват\".Стефан Стайков посещава редовно панаирите на книгата. От малък обича книгите, не спира да чете и днес: \"Радвам се, че в последното време като че ли младите се обърнаха повече към книгата, защото е нормално да са повече пред компютъра, но има и хора за книгата винаги\".46-то издание на Софийския международен панаир на книгата и шестия Софийски международен литературен фестивал ще продължат до неделя, 16 декември. Могат да бъдат посетени във времето от 10 до 20 ч. в НДК.", "date": "2018.12.11", "title": "170 български издателства участват в Панаира на книгата в НДК"}
{"url": "https://www.novinite.bg/articles/168456/Religioznite-obshtnosti-v-Balgariya-shte-podkrepyat-donorstvoto-na-organi-pri-nastapila-mozachna-smart", "text": "Министърът на здравеопазването Кирил Ананиев отправи молба към представителите на религиозните общности в България за подкрепа и насърчаване на донорството на органи при настъпила мозъчна смърт, за да могат хората, чакащи за трансплантация, да получат шанс за живот.По време на срещата с ръководството на Националния съвет на религиозните общности, в който членуват Мюсюлманското изповедание, Арменската апостолическа църква, Централният израилтянски духовен съвет, Обединени евангелски църкви, Католическата екзархия и с почетен член Българската православна църква, здравният министър посочи мерките, които държавата вече е предприела, за да се справи с липсата на донори. Според Кирил Ананиев донорството е кауза, в която духовната и светската власт трябва да вървят ръка за ръка. За да получат чакащите за трансплантация пациенти шанс да продължат да живеят, е необходима обществена съпричастност, като вярата би подпомогнала взимането на решение за донорство.Представителите на всички вероизповедания поеха ангажимент в кратки срокове да информират своите общности за проблема и да решат под каква форма да изразят своята подкрепа за донорството като начин да се помогне на нуждаещите се хора. Те увериха, че в тяхно лице държавата има партньор, който ще се включи в кампанията за насърчаване на донорството в България.Здравният министър и ръководството на Националния съвет на религиозните общности у нас се уговориха за провеждане на регулярни срещи и разширяване обхвата на сътрудничеството.", "date": "2018.12.11", "title": "Религиозните общности в България ще подкрепят донорството на органи при настъпила мозъчна смърт"}
{"url": "https://www.novinite.bg/articles/168423/Krusev-shte-dava-pokazaniya-za-remonta-na-ul-Graf-Ignatiev", "text": "Бившият зам.-кмет на София по транспорта  Евгени  Крусев - на разпит в следствието.  Евгени Крусев подаде оставка преди седмица след като получи призовка на прокуратурата за ремонта на столичната улица „Граф Игнатиев”. Очаква се днес да му бъде повдигнато обвиение. Крусев е призован за това, че като зам.-кмет  е бил  възложител на  ромента. Поръчката се разследва от прокуратурата.  ", "date": "2018.12.11", "title": "Крусев ще дава показания за ремонта на ул. „Граф Игнатиев”"}
{"url": "https://www.novinite.bg/articles/168432/Ot-Volya-pak-poiskaha-ostavkata-na-Karakachanov", "text": "Партия \"Воля\" поиска оставката на  министъра на отбраната Красимир Каракачанов по темата за храненето в армията. Проблемът е  продължителната липса на доставчик на храна за военните. Каракачанов обясни, че поръчката на стойност 31 милиона лева е прекратена, след като три и половина години тече обжалване. От \"Воля\" за пореден път поискаха оставката на военния министър с аргумента, че Каракачанов постоянно е обект на скандали и съмнения за корупция. Пред комисията по отбрана наскоро министърът обясни, че докато са текли обжалванията военните са имали качествена храна, а на военните е била изплащана стойността й или парите са давани през командировъчните. Министерството предлага новата обществена поръчка да бъде направена по региони, за да може да участват и местни фирми. Каракачанов призна, че сегашната практика е на ръба, но обясни:\"Конкуренцията между тези няколко фирми, те в началото са много повече от две, конкуренцията между тях доведжда до ей този \"параграф 22\"\".Началникът на отбраната генерал Андрей Боцев предупреди, че заради проблема с изхранването \"ще страда подготовката и така не може да продължава.\" ", "date": "2018.12.11", "title": "От \"Воля\" пак поискаха оставката на Каракачанов"}
{"url": "https://www.novinite.bg/articles/168458/Vav-Veliko-Tarnovo-shte-ima-bezplaten-internet-na-publichni-mesta", "text": "Безплатни високоскоростни точки за безжичен достъп до интернет на обществени места предстои да бъдат включени във Велико Търново. За целта Общината кандидатства по инициативата на Европейската комисия WIFI4EU и спечели финансиране в размер на 15 000 евро. Старата столица е сред първенците, а 113 от общо 215 успешно подали кандидатури общини са одобрени и ще получат финансиране по инициативата. 18 месеца е срокът, в който общините трябва да се възползват ваучерите и да изградят инфраструктурата за безжичен достъп до интернет. Жителите и гостите на одобрените градове, включително и на Велико Търново, ще могат да използват точките за достъп в рамките на 3 години, а след това оборудването ще бъде поддържано от бенефициентите поне за още толкова време. Община Велико Търново вече работи по готовността за включване на точките за достъп. Жителите и гостите на града ще могат да сърфират безплатно от всички градски паркове. Предстои да бъде направен детайлен анализ относно възможности за осигуряване на достъп и на други публични места – библиотеки, жп и автогари, музеи и др. Всички регистрирани общини ще станат част от WIFI4EU общността и ще могат да се свързват както помежду си, така и с останалите участници в проекта. Това ще позволи разширяване на културния обмен между европейските градове, региони и държави.", "date": "2018.12.11", "title": "Във Велико Търново ще има безплатен интернет на публични места"}
{"url": "https://www.novinite.bg/articles/168444/Liliya-Ivanova-Otbelyazvame-nad-15-rast-na-targoviyata-s-Germaniya-prez-2018-godina", "text": "За първите осем месеца на 2018 г. двустранният стокообмен с Германия е в размер на 5,496 млрд. евро, което е ръст от 15,1%, спрямо същия период на миналата година. Очакванията и на двете страни са през 2018г. да се отчетат нови рекордни стойности в търговията, след постигнатите над 7 млрд. евро през 2017 г. Това заяви заместник-министърът на икономиката Лилия Иванова по време на официалното откриване на икономически форум посветен на България „Германо- българско икономическо сътрудничество – актуални възможности и перспективи“.На събитието, което се проведе в град Потсдам участие взеха представители на над 100 компании от двете държави. Заместник-министър Иванова посочи още, че за периода януари – август 2018 г. износът ни за Германия също отбелязва ръст от 19.1%. и достига 2,846 млрд. евро, спрямо същия период на 2017г. „Германия е водещият външнотърговски партньор на България. За нас е важно запазването на тенденциите на ръст на двустранната търговия и разширяване на присъствието на български продукти на германския пазар“, подчерта тя. Икономическият заместник-министър поясни, че през последните години се отчита и засилване на активността и интереса на германските компании към инвестиции в страната ни, като се реализират нови инвестиционни проекти или се разширяват вече съществуващи производствени бази, особено в автомобилостроенето и в сектори с висока добавена стойност. По думите й доказателство за това, че немските компании се чувстват добре в България и разширяват своите инвестиции, е че през 2017 г. инвестициите от Германия са в размер на 130.7 млн. евро, а само за първото тримесечие на 2018 г. стойностите възлизат на 118.1 млн. евро. „По данни на Българската агенция за инвестиции около 30% от 100-те най-големи инвеститори в България са германски или с немско участие, изтъкна Иванова и допълни, че няма сфера, в която българо- германското икономическо сътрудничество да не бележи постижения и да не открива нови възможности за взаимодействие“. Икономическият форум посветен на България се проведе в град Потсдам, Федерална република Германия. Представени бяха презентации на тема „България – надежден и перспективен партньор“, „Бизнес и инвестиционна дестинация България – шансове и предизвикателства за германските компании“, повишаване класификацията на служителите, подобряване на правната сигурност, както и секторите – машиностроене, електротехника, електроника, поддоставки, хранително-вкусова промишленост и здравеопазване. Участие взеха и представители на Тракия Икономическа Зона.", "date": "2018.12.11", "title": "Лилия Иванова: Отбелязваме над 15% ръст на  търговията с Германия през 2018 година"}
{"url": "https://www.novinite.bg/articles/168448/Kralev-Vavejdaneto-na-VAR-shte-reshi-problemite-sas-sadijstvoto", "text": "Въвеждането на системата за видеонаблюдение ВАР ще помогне за решаването на проблемите с българското футболно съдийство. Това заяви пред медиите министърът на младежта и спорта Красен Кралев след откриването на ледената пързалка „Юнак“. „Отнасям се много сериозно към проблемите в българското съдийство. Многократно съм казвал, че тази година има доста пропуски и сериозни проблеми. Вицепрезидентът на БФС Атанас Фурнаджиев каза, че в близките три години се очаква въвеждането на ВАР системата.Мисля, че това е решението, което ще даде възможност за по-голяма обективност. Има някои отбори, които бяха ощетени с между 5 и 10 точки, което е много важно за крайното класиране - със системата за видеонаблюдение това ще се прекрати. Вярно е, че съдиите също са хора и допускат грешки, но мисля, че трябва да бъдат по-концентрирани“, заяви Кралев. Спортният министър подчерта, че не би се осмелил да твърди, че в работата на съдиите има корупционни практики. Според Красен Кралев по-скоро има напрежение и липса на подготовка. По думите му, съдиите трябва да знаят, че най-малката грешка може да „взриви“ феновете. Кралев изтъкна, че има служби, които проверяват сигналите за нередности и подчерта, че Министерството не е разследващ орган. „Аз мога да давам коментари относно качеството на съдийството - дали има преднамереност или грешките са плод на некомпетентност. В момента залагам на второто твърдение. Ако има някакви сигнали, с пълна готовност ще се заемем да помагаме на разследващите органи да се установи каква е истината“, категоричен бе той. Министърът призова страстите в българското първенство да се успокоят и феновете да бъдат концентрирани върху резултатите, които отборите показват, а не върху съдийските грешки. Министър Кралев коментира и изказванията на Григор Димитров от последните дни. „Всеки си има мнение. Видяхме, че той каза едно, след това се коригира и каза друго. Аз не съм видял до сега една критика, че ATP турнирът е излишен за България и не би трябвало да го има. Първо показахме, че българската публика е изключително компетентна и заслужава да има подобен турнир. Второ този турнир е реклама за целия български спорт, за българската държава и дава възможност на хиляди български деца да се докоснат до магията на най-големите тенисисти“, заяви министърът. Красен Кралев допълни, че не се чувства засегнат от думите на Димитров. „Мисля, че се получи ситуация тип „изгубени в превода“. Видяхте, че Григор Димитров първо говори на български, след това се обясни на английски. Но всичко е наред и нямаме конфликтни точки. Много пъти съм казвал, че всеки състезател сам си избира как да протече подготовката му, как да подреди календара си и в кои състезания да участва. Аз съм с най-добри чувства към Григор. Желая му успех и през следващата година да си върне формата, в която беше през 2017-та“, каза Кралев. Той коментира, че вероятно сумата, която ще се отпусне за тенис турнира, отново ще бъде същата като в последните години – 500 000 лева. По думите на спортния министър бюджетите на федерациите за следващата година няма как да бъдат рязко променени, защото увеличението на средствата за спорт през 2019 г. е 5%. „Приоритет ще имат федерациите, които имат шанс да спечелят квоти и да пратят хора на Олимпийските игри. Това е може би най-важната подготвителна година в целия олимпийски цикъл“, коментира министър Кралев. Той бе категоричен, че ММС е въвело ясна система за финансиране на федерациите през последните години и всеки знае, че ще получи средства според постигнатите успехи. „Ако има разочаровани, това ще бъде, защото не са си изпълнили ангажиментите към нас с подготовка и резултати“, подчерта Красен Кралев.", "date": "2018.12.11", "title": "Кралев: Въвеждането на ВАР ще реши проблемите  със съдийството"}
{"url": "https://www.novinite.bg/articles/168453/Dragomir-Stojnev-Na-darjavnata-administraciya-sa-izplateni-118mlnlv-bonusi-za-godinata", "text": "\"Противопоставяме се на политиката - колкото по-голям гаф направиш, толкова повече пари ще получиш от държавния бюджет. За увеличаване на доходите на възрастните хора, за младите семейства- пари няма, за майките на деца с увреждания се дадоха приблизително 75 млн. лв., но на българската администрация са изплатени 118 млн. лв. като бонуси за \"добре свършена работа\" през годината\". Това каза зам.-председателят на ПГ \"БСП за България\" Драгомир Стойнев на пресконференция в централата на партията. Той заяви, че пари в държавата има и този, който казва, че не може да намери допълнителни пари, лъже. \"В България се награждават тези, които не работят, правят издънки и ни карат да се срамуваме\", категоричен бе Стойнев.      Народният представител добави, че в получената от държавните институции информация, на въпроси от депутати от БСП, няколко ведомства правят впечатление. \"Министерство на правосъдието оценява двамата избягали затворници на приблизително 500 хил. лв. всеки, защото бонусите там са над 1 млн. лв. Агенцията по вписванията, която блокира държавата и станахме за смях пред Европа, дава 1 275 000 лв. бонуси. Министерство на околната среда и водите си е раздало над 2 275 000 лв. под формата на бонуси - защото въздухът е много чист и хората в Хасково пият вода без тежки метали\", обяви Драгомир Стойнев.  Той добави, че всички знаем, какво се случва на летище \"София\" и, че нашето е може би единственото в ЕС, където всеки може да влиза и излиза свободно, но там са раздадени 1 465 000 лв. допълнителни възнаграждения. Зам.-председателят на ПГ на левицата коментира, че водещо в този списък е  Министерство на финансите, където са раздадени почти 43 млн. лв., а след него е МТСП  - 13 млн. лв.  \"Оставам настрана, че когато администрацията не си върши работата, правителството на ГЕРБ я увеличава. Знаете за прословутата идея за нова Агенция по пътна безопасност, при положение, че има необходимите структури. Но ето нагледно- как се работи в страната\", добави Стойнев.  Той попита- какво ще се случи в края на годината с прословутия излишък от над 2 млрд. лв., който няма да бъде разпределен през парламента, а МС ще решава на тъмно. \"Отново определени субекти ще \"намажат\" за сметка на българските данъкоплатци\", каза още Драгомир Стойнев.", "date": "2018.12.11", "title": "Драгомир Стойнев: На държавната администрация са изплатени 118млн.лв. бонуси за годината"}
{"url": "https://www.novinite.bg/articles/168418/Promyana-v-marshruta-na-avtobusi-5-i-7-ot-stolichen-gradski-transport", "text": "ЦГМ въвежда частични промени в маршрута на автобусни линии № 5 и № 7 от 14 декември:   Автобус № 7 (към с. Лозен) ще следва маршрута: от ж.п. гара „Искър“ по стария си маршрут до спирка с код 1183 “Околовръстен път” на бул. “Цариградско шосе”. След това тръгва по маршрута на автобусна линия № 5 по Околовръстен път, ул. “Лозен”, по ул. “Съединение” през кв. „Горни Лозен“ и кв. „Долни Лозен“ до пътния възел на магистрала “Тракия”, продължава по пътя към с. Равно поле до ж.п. гара „Верила“, двупосочно, пише По новия маршрут ще се разкрият следните спирки:   крайна и начална с код 2803 “Ж.п. гара Верила”;   пожелание на пътя за с. Равно поле при манастира:   с код 2802 “ Манастир Св. Апостоли Петър и Павел” в посока ж.п. гара „Верила“;   с код 2799 “Манастир Св. Апостоли Петър и Павел” в посока ж.п. гара „Искър“.  Ще бъдат закрити спирките:   с код 2414 “Читалище Светлина” – крайна и начална в кв. „Горни Лозен“;   с код 2400 “Център Долни Лозен” на ул. “Иван Пешев” в посока Школа БЧК;   с код 1261 и 2303 „Ресторант Черната котка“.   Автобус № 5 изпълнява курсовете на автобус № 7 до спирка “Школа БЧК”, като маршрута й ще бъде удължен, както следва: в кв. „Долни Лозен“ по маршрута до отклонението към крайната станция и направо по ул. “Половраг” до спирка “Школа БЧК”, двупосочно.   Ще бъдат разкрити спирки:   с код 2800 “Село Долни Лозен” на ул. “Половраг” на 30.00 метра след отклонението за крайната станция в посока Школа БЧК;   с код 2801 “Село Долни Лозен” на ул. “Половраг” на 30.00 метра след отклонението за крайната станция в посока София.", "date": "2018.12.11", "title": "Промяна в маршрута на автобуси №5 и №7 от столичен градски транспорт"}
{"url": "https://www.novinite.bg/articles/168454/Krusev-otricha-da-e-vzimal-ednolichni-resheniya-za-remonta-na-Graf-Ignatiev", "text": "Бившият зам.-кмет на София Евгени Крусев заяви пред журналисти, че винаги се е водил от интересите на общината и всички решения, които е взимал не са били еднолични. В този момент Крусев е на разпит с адвокат в НСлС, като се очаква да му бъде повдигнато обвинение за част от ремонта, свързан с релсите на трамвайните мотриси, по столичната улица \"Граф Игнатиев\".", "date": "2018.12.11", "title": "Крусев отрича да е взимал еднолични решения за ремонта на \"Граф Игнатиев\""}
{"url": "https://www.novinite.bg/articles/168446/BABH-proveri-198-obekta-za-plodove-i-zelenchuci", "text": "198 проверки на пакетирани пресни и замразени плодове и зеленчуци е извършила дирекция „Контрол на храните“ към Българската агенция по безопасност на храните (БАБХ) в страната, съобщиха от ведомството.За две седмици контролните органи са осъществили тематична проверка, която включва производствени обекти, извършващи дейности пакетиране на пресни и/или замразени плодове и зеленчуци за продажба до краен потребител – обекти за пакетиране, складове за търговия на едро и магазини, предлагащи пакетирани плодове и зеленчуци.Издадени са 12 предписания за отстраняване на нарушения в обектите, в това число 3 случая, при които не са посочени данни на пакетиращата фирма.Установени са несъответствия в 9 обекта. В 5 от тях липсва информация върху етикета на пакетираните плодове за обработката им с добавки в храните като глазиращи агенти Е 904 и Е 914. При останалите четири пакетираните цитрусови плодове не са етикетирани с информация за извършената им обработка с консерванти (препарати за растителна защита) и с необходимото писмено предупреждение за потребителите, че кората е негодна за консумация.Проверяващите не са констатирали несъответствия с качествените изисквания съгласно пазарните стандарти на предлаганите пакетирани пресни и замразени плодове и зеленчуци.Проверките се правят с цел установяване спазването на законодателството за храните, както и за съответствието им с изискванията на Общия пазарен стандарт или Специфичен пазарен стандарт, към който принадлежи продуктът по отношение на качеството – посочването на съответния клас върху опаковката, предоставяне на информация за храните на потребителите по отношение етикетирането на продуктите и информация за третирането им с консерванти и препарати за растителна защита, използваните добавки на етикета, в това число и писмено указание плодовете да се измиват добре преди консумация. ", "date": "2018.12.11", "title": "БАБХ провери 198 обекта за плодове и зеленчуци"}
{"url": "https://www.novinite.bg/articles/168437/Iznosat-na-Balgariya-za-ES-se-uvelichava-s-10", "text": "Износът на български стоки за Европейския съюз се увеличава с 10,1% от януари до края на септември спрямо същия период на миналата година, показва статистиката. Изнесени са стоки за 28, 147 млрд. лева.Основни търговски партньори на България са Германия, Италия, Румъния, Гърция, Франция и Белгия, които формират 67.8% от износа за държавите - членки на ЕС.През септември 2018 г. износът на стоки за ЕС нараства с 2.4% спрямо същия месец на предходната година и е в размер на 3, 2 млрд. лева.При износа на стоки от България за ЕС, разпределен според Стандартната външнотърговска класификация, през периода януари - септември 2018 г. в сравнение със същия период на предходната година най-голям ръст е отбелязан в секторите „Храни и живи животни“ (20.1%) и „Необработени (сурови) материали, негодни за консумация (изкл. горивата)“ (17.8%). Спад се наблюдава единствено в сектор „Мазнини, масла и восъци от животински и растителен произход“ (0.5%).Вносът на стоки в България от ЕС през периода януари - септември 2018 г. се увеличава с 8.2% спрямо същия период на 2017 г. и е на стойност 29 594.3 млн. лв. по цени CIF. Най-голям е стойностният обем на стоките, внесени от Германия, Италия, Румъния, Испания и Гърция.През септември 2018 г. вносът на стоки в България от държавите - членки на ЕС, се увеличава с 4.5% спрямо същия месец на предходната година и е в размер на 3 234.7 млн. лева.При вноса на стоки от ЕС, разпределен според Стандартната външнотърговска класификация, през периода януари - септември 2018 г. в сравнение със същия период на 2017 г. най-голямо процентно увеличение е отчетено в сектор „Необработени (сурови) материали, негодни за консумация (изкл. горивата)“ (17.8%), а най-голямо намаление се наблюдава в сектор „Мазнини, масла и восъци от животински и растителен произход“ (7.2%).", "date": "2018.12.11", "title": "Износът на България за ЕС се увеличава с 10%"}
{"url": "https://www.novinite.bg/articles/168459/SASht-Evropa-da-se-ottegli-ot-Severen-potok-2", "text": "САЩ смятат, че „Северен поток – 2“ представлява заплаха за европейската сигурност. Това заяви американският помощник – държавен секретар по енергийните въпроси Франсис Фанън, цитиран от The Moscow Times.Фанън призова страните от Европа да се оттеглят от проекта. САЩ вече се обявиха твърдо срещу новия газопровод.„САЩ се противопоставят на „Северен поток – 2“, защото се опасяваме, че представлява голяма геополитическа заплаха за сигурността на Европа. Това не е търговски проект, а политически инструмент. С него руски указва натиск над европейските страни. Призоваваме всички европейски страни да се оттеглят от него“, заяви Фанън.Съветникът по национална сигурност на президента на САЩ Доналд Тръмп – Джон Болтън вече обяви, че САЩ обмислят редица мерки за спирането на проекта.Германия вече обяви, че продължава да подкрепя проекта и да гледа на него като на икономическа идея. Русия отхвърля обвиненията върху разработвания проект.", "date": "2018.12.11", "title": "САЩ: Европа да се оттегли от \"Северен поток - 2\""}
{"url": "https://www.novinite.bg/articles/168460/Ministar-Dimov-zapochna-razgovori-s-Yulen-AD-za-koncesiyata-na-ski-zona-Bansko", "text": "Министърът на околната среда и водите Нено Димов днес проведе среща с изпълнителния директор на „Юлен“ АД Мая Христоскова във връзка с концесионния договор на дружеството за „Ски зона с център Банско“.На срещата беше уточнена рамката, в която ще се проведат разговорите с концесионера в изпълнение на решение Министерският съвет от 05.12.2018 г., с което правителството възложи на министъра да проведе преговори с „Юлен“ АД за изменение и допълнение на договора за предоставяне на концесия върху защитена територия, изключителна държавна собственост, представляваща част от Национален парк „Пирин”, община Банско, област Благоевград, за изграждане и експлоатация на „Ски зона с център град Банско“ при спазване на действащото законодателство. Правителството възложи при провеждане на преговорите министърът да се съобрази с предложенията на  Главния прокурор на Република България, представени с писмо до министър-председателя.", "date": "2018.12.11", "title": "Министър Димов започна разговори с „Юлен“ АД за концесията на ски зона Банско"}
{"url": "https://www.novinite.bg/articles/168434/Moderna-ovceferma-bez-analog-u-nas-e-izgradena-sas-sredstva-ot-PRSR", "text": " Над 1700 овце от породата „Синтетична популация българска млечна“ се отглеждат в една от най-модерните овцеферми у нас. Стопанството се намира в град Долни Дъбник. През 2016 г. в него се изпълнява проект по подмярка 4.1 „Инвестиции в земеделски стопанства“ от мярка 4 „Инвестиции в материални активи“. Разходите по проекта са в размер на 1 901 378 лв., като по него са изградени три основни сгради – две за отглеждане на млечни овце, всяка от които с капацитет 768 животни и трета за доене на овце. Закупена е и доилна зала с капацитет 72 животни.„В България има още три подобни ферми, но инсталираната тук вентилация няма аналог у нас“, споделя д-р Данаил Димитров, ръководител на стопанство. Фермата е изградена така, че да дава пълен комфорт на животните, като една от най-големите е, че няма миризма на овце. Това е постигнато с помощта на щори, които не позволяват на амоняка да се задържа. Помислено е и за здравето на животните. Въздушните течения минават над овцете, като по този начин се избягват белодробните заболявания.В овцефермата работят активно в областта на селекцията. Стопаните се стремят към създаването на високопродуктивни животни с висока млечност, които да дават и по-качествени приплоди с високи гени за продуктивност. Средният дневен млеконадой е около 2,5 литра, а животните се разделят на групи според млечността им. „Постоянно се стремим към повишаване на млеконадоя, за разплод използваме мъжки животни, които са с добро родословно дърво и висок ген за млечност. Маслеността на млякото във фермата е 8,68%“, споделя д-р Димитров.Независимо от сезона животните се изкарват често на пасища. Това се прави дори когато няма достатъчно трева. Целта е овцете да не стоят затворени само в тясното пространство, но и да се разхождат. „В подобни случаи те биват предварително подхранени“, конкретизира д-р Димитров.Основната амбиция за стопанството е да се разширява. Въпреки добрите резултати и тук се сблъскват с наболелия въпрос за работната ръка в земеделието. „Няма желаещи за тази дейност и това е най-големият ни проблем! Предлагаме условия, каквито няма другаде. Фермата е чиста, дори. Премахнали сме миризмата на овце и на отпадъци, осигурили ли сме едно изключително добро работно място“, казва още д-р Данаил Димитров. Той е категоричен, че ако няма европейски средства, подобно нещо няма как да се изгради в страната,. Продажната цена на млякото засега е ниска, подобна е ситуацията и при пазара с агнета. „Само със собствени усилия няма да можем да се справим, затова сме благодарни, че успяваме да получим и субсидии“, споделя ветеринарният лекар.", "date": "2018.12.11", "title": "Модерна овцеферма без аналог у нас е изградена със средства от ПРСР"}
{"url": "https://www.novinite.bg/articles/168447/Stroiteli-blokirat-Carigradsko-shose-s-1000-mashini", "text": "На 12 декември строителите ще изкарат 1000 машини строителна техника по време на мирна демонстрация. Събрана е подписка, под която са се разписали 53 000 души. Това заяви председателят на УС на Камарата на строителите в България Илиян Терзиев.Камарата на строителите в България ще иска срещи с президента, премиера, председателя на парламента и депутати заради обвиненията през последните месеци за некачествено строителство и нагласени обществени поръчки.Мирният протест с разполагането на техниката ще се проведе на \"Цариградско шосе\" от 7:00 до 12:30 часа в посока Врана. Целта на маршрута е да не се пречи на нормалния трафик в централната градска част. Подписката ще бъде внесена в парламента в 9:30, а след това ще има срещи в Министерския съвет и при президента, уточниха от камарата.Подписката цели спиране на използването на бранш за политически цели.\"Искаме плановост и предвидимост за развитие на сектора в дългосрочен план. Ние не сме молили категорично, освен за подкрепа на бранша. Хората, които в момента ни атакуват са БСП\", категоричен е Терзиев, като се имаше предвид внесеното писмо в АПИ от депутати от левицата, начело с Елена Йончева, в което се иска проверка на инфраструктурни строежи.\"Нашето желание е тези срещи, очи в очи с българската държава и общественост, да опровергаем всички внушения и недоказани твърдения. Ще изразим категоричното си несъгласие с такава пропаганда и използването на съдбата на над 250 хиляди строители и техните семейства за трупане на политически дивиденти.Според бранша през следващия програмен период се очаква усвояване между 12-15 милиарда евро. Няма фирма в Европа, която да не желае да участва в разпределението на тази баница. Но, повярвайте ми, българските фирми пак ще строят в консорциуми и занапред. Да сте виждали немски строители, идват само като консултанти. Строителният ни бизнес ще бъде пречка за западните фирми. Това е основната атака“, убедени са от сдружението.", "date": "2018.12.11", "title": "Строители блокират „Цариградско шосе“ с 1000 машини"}
{"url": "https://www.novinite.bg/articles/168449/Postavyat-mantineli-na-opasniya-uchastak-kraj-Svoge", "text": "Агенция \"Пътна инфраструктура\" проверява поставянето на мантинели на пътя Своге - София в участъка, където 20 души загинаха при тежка катастрофа през август. На 5-ти декември е монтирана ограничителна система на съоръжението, непосредствено преди мястото на пътния инцидент.Три месеца след катастрофата мантинелата на участъка на инцидента не е възстановена. Причина са и следствените действия, тъй като разследващите органи не позволяваха възстановяването ѝ, докато не бъде готова експертизата на мантинелата.Новата маркировка е от т.нар \"шумяща\" маркировка, за да може да съдейства максимално на водачите по време на движение. Новата мантинела ще бъде двойна.Срокът 12-ти декември за монтиране на мантинелата ще бъде спазен.АПИ е поръчала и проект за извършване на пешеходен надлез зад съоръжението на завоя, с цел обезопасяване на преминаването на пешеходци.", "date": "2018.12.11", "title": "Поставят мантинели на опасния участък край Своге"}
