{"url": "https://www.novinite.bg/articles/182834/Otkriha-telata-na-7-migranti-kraj-Lampeduza-tarsyat-se-oshte-13-dushi", "text": "Италианската брегова охрана е извадила телата на седем мъртви мигранти от морето край остров Лампедуза, южно от Сицилия, съобщиха днес италиански медии, цитирани от Асошиейтед прес, предаде БНР. Продължава издирването на 13 мигранти, изчезнали вчера, след като корабът им се преобърнал.Властите съобщиха, че на преобърналия се плавателен съд е имало 169 души, от които 149 са оцелели и са били спасени.Крушението станало при бурно време с триметрови вълни. Бреговата охрана реагирала на сигнал за потъващ кораб, подаден вчера от гражданин.   ", "date": "2019.11.24", "title": "Откриха телата на 7 мигранти край Лампедуза, търсят се още 13 души"}
{"url": "https://www.novinite.bg/articles/182827/Variant-za-izhod-ot-politicheskata-kriza-v-Izrael-Preki-izbori-za-premier", "text": "Новият министър на отбраната на Израел Нафтали Бенет лансира идеята за преки избори за премиер в опит страната да излезе от политическата задънена улица, предаде БНР, цитирайки „Аруц Шева“.Според плана на Бенет настоящият Кнесет няма да бъде разпускан, за да бъдат насрочвани трети за годината парламентарни избори. А гражданите ще дадат гласа си само за премиера, който предпочитат.Засега настоящият министър-председател Бенямин Нетаняху отхвърля идеята и днес Бенет ще се опита отново да му я предложи.И Нетаняху, и опозиционният лидер Бени Ганц, бяха принудени да върнат мандат за съставяне на кабинет, след като не успяха да се справят със задачата.В момента тече срок, в който депутатите могат да потърсят начин за създаване на управляващата коалиция.  ", "date": "2019.11.24", "title": "Вариант за изход от политическата криза в Израел: Преки избори за премиер"}
{"url": "https://www.novinite.bg/articles/182820/Intenziven-trafik-po-granicite-s-Garciya-i-Turciya-dve-ot-GKPP-tata-s-Rumaniya-ne-rabotyat", "text": "На границата с Република Гърция на ГКПП Кулата трафикът е интензивен на вход за товарни автомобили. Поради извършване на ремонтни работи на ГКПП Кулата е възможно да има промени в организацията на движението на товарните автомобили през пункта, предупреждават от Гранична полиция. Трасетата ще се ремонтират поетапно, без да се спира преминаването на превозни средства.В същото време на всички граничните пунктове със Сърбияи Северна Македония трафикът е нормален. На границата с Република Турция на ГКПП Капитан Андреево и ГКПП Лесово трафикът е силно интензивен на изход за товарни автомобили.На границата с Румъния трафикът е  нормален на всички гранични контролно-пропускателни пунктове. От 08:00 часа днес, поради технически причини ферибота на ГКПП Никопол не работи, използвайте алтернативни маршрути. А от 09:00ч. до 13:00ч. на ГКПП Кардам-Негру вода, поради извършване на ремонтни дейности, е спряно електрозахранването и преустановено извършването на гранични проверки. Препоръчва се използването на алтернативни маршрути. ", "date": "2019.11.24", "title": "Интензивен трафик по границите с Гърция и Турция, две от ГКПП-тата с Румъния не работят"}
{"url": "https://www.novinite.bg/articles/182821/Borisov-zaminava-za-SASht-i-sreshtata-si-s-Tramp", "text": "Министър-председателят Бойко Борисов заминава за Съединените американски щати, където в понеделник ще се срещне с президента Доналд Тръмп, предаде БГНЕС.В Белия дом премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“.Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.Премиерът Борисов ще проведе и среща с представители на американския бизнес в сградата на Американската търговско-промишлена палата.Заедно с Борисов за Вашингтон заминават вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.  ", "date": "2019.11.24", "title": "Борисов заминава за САЩ и срещата си с Тръмп"}
{"url": "https://www.novinite.bg/articles/182814/Dneven-horoskop-za-nedelya", "text": "Сигурни сте, че се случват повече неща от тези, които можете да видите в момента, но не сте сигурни точно къде да започнете да търсите. Най-добре е да се съсредоточите върху това, което знаете със сигурност. Вие сте ангажирани с най-малко една важна връзка - това е във вашата природа. Сега е най-доброто време да я изградите и да се уверите, че има реален потенциал. Ако не, трябва да свършите сериозна работа, за да я изградите.Вашата сила е зашеметяваща точно сега - затова излезте и се възползвайте максимално от това! Ако сте част от екип от някакъв вид, вие ще бъдете в центъра на всичко днес, независимо дали искате или не.Представителите на останалите зодии могат да намерят дневния си хороскоп ", "date": "2019.11.24", "title": "Дневен хороскоп за неделя"}
{"url": "https://www.novinite.bg/articles/182824/Mladej-namushka-21-godina-vav-vlak", "text": "Тежък инцидент е станал в нощния влак Пловдив-Варна. Момиче на 21 години е намушкано с нож, съобщава БНР.Ранената е настанена в болница в тежко състояние. Нападателят е задържан. Той е на 20-годишна възраст.Инцидентът е станал снощи край Стара Загора. Повече от три  часа влакът е престоял на гарата в града по разпореждане на полицията. ", "date": "2019.11.24", "title": "Младеж намушка 21-година във влак"}
{"url": "https://www.novinite.bg/articles/182831/Lekari-i-sestri-ot-ES-masovo-se-otkazvat-ot-britanskata-zdravna-sistema", "text": "Повече от 10 000 граждани от ЕС са напуснали британското здравеопазване след референдума за Брекзит, 5 000 от които са медицински сестри. Новите данни са публикувани днес в „Обзървър“от Либералдемократическата партия, предаде БНР.Данните, получени по закона за свобода на информацията, показват, че 11 600 европейци са напуснали системата на британското здравеопазване. Най-сериозно са засегнати болниците в Северозападен Лондон и университетските болници в Оксфорд и Бристол. Данните показват още, че колкото повече здравни работници напускат, толкова по-малко медицински сестри пристигат. Броят на медицинските сестри от ЕС е намалял с 87 процента - от 6382 през 2016-2017 година до 805 през 2017-2018 година. От изнесената информация става ясно, че сред болниците, изразили загриженост от напускането на европейците са и тези в избирателния район на премиера Борис Джонсън.Лусиана Бърджър от Либералдемократическата партия е цитирана днес от вестник „Обзървър“ да казва, че тези данни показват каква голяма заплаха представлява Брекзит за националното здравеопазване, дори в „задния двор на Борис Джонсън“, както се изразява, където европейският персонал е загрижен за бъдещето си. ", "date": "2019.11.24", "title": "Лекари и сестри от ЕС масово се отказват от британската здравна система"}
{"url": "https://www.novinite.bg/articles/182835/Napusna-ni-kompozitorat-Aleksandar-Mihajlov", "text": "На 71-годишна възраст след боледуване почина композиторът Александър Михайлов, съобщиха негови близки, предаде БНР.Той е автор на оперна, хорова, театрална и забавна музика. Има много записи за Българското национално радио. Занимавал се е с организирането на филмови и музикални фестивали.Александър Михайлов е роден на 17 април 1948 г. в Новохоперск, Русия. Възпитаник на музикалното Санкт-Петербургското училище \"Николай Андреевич Римски-Корсаков\", а след това и на държавната консерватория \"Николай Андреевич Римски-Корсаков\", която завършва през 1975 г. със специалност композиция.", "date": "2019.11.24", "title": "Напусна ни композиторът Александър Михайлов"}
{"url": "https://www.novinite.bg/articles/182813/Nominaciyata-za-cacarov-za-KPONPI-be-podkrepena-ot-Geshev", "text": "Избраният за нов главен прокурор Иван Гешев подкрепи кандидатурата на настоящия обвинител номер едно Сотир Цацаров за председател на Антикорупционната комисия (КПКОНПИ), предаде БГНЕС.По време на акция на Асоциацията на прокурорите по залесяване на Тревненския балкан Гешев заяви, че няма притеснения относно процедурата по избор на нов главен прокурор, въпреки че кандидатурата му беше върната веднъж от държавния глава.Иван Гешев изрази увереност, че президентът ще спази конституцията, но не се ангажира със срок, в който очаква да бъде подписан Указа за неговото официално назначаване.„Сигурен съм, че президентът ще спази българската Конституция, а вече какви са хипотезите, като времеви отрязък на всичко, не мога да кажа и ако кажа ще е спекулация”, заяви Иван Гешев, цитиран от Нова телевизия.Бъдещият обвинител номер едно в държавата, каза, че прокуратурата и сега работи в добра координация с антикорупционната комисия.“Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Гешев. ", "date": "2019.11.24", "title": "Номинацията за цацаров за КПОНПИ бе подкрепена от Гешев"}
{"url": "https://www.novinite.bg/articles/182818/Parviyat-ekip-ot-novite-ni-polyarnici-veche-e-v-bazata-v-Anktartida", "text": "Първата група полярници от 28-та Национална антарктическа експедиция, заедно с всичкия багаж, успешно пристигна на остров Ливингстън, съобщи ръководителят на експедицията проф. Христо Пимпирев, предаде БГНЕС.“Toку-що, в 07:30 часа българско време, по сателитния телефон “Иридиум”, командирът на базата ни в Антарктика “Св. Кл. Охридски” Драгомир Матеев, съобщи, че след четиридневно плаване през бурния проток Дрейк с бразилския военен кораб “Аlmirante Ary Rongel, въпреки силното вълнение и вятър, първата група на 28-та Национална антарктическа експедиция, заедно с всичкия багаж, успешно са дебаркирали с надувни гумени лодки “Зодиак” на о-в Ливингстън”, съобщи проф. Пимпирев.“Приятна изненада е било, че за разлика от последните нялолко години, базата не е затрупана със сняг и групата може веднага да започне изпълнението на многобройните задачи, които предстоят за реализиране”, каза още професорът.Първата група полярници е в състав: командирът базата ни „Св. Кл. Охридски” на о-в Ливингстън Драгомир Матеев, лекарката д-р Венета Комитска, геологът доц. д-р Димо Димов, геодезистът доц. д-р Борислав Александров, енергетиците инж. Йордан Йорданов, инж. Петър Сапунджиев, Константин Недев и Петър Тризлинцев, логистиците Николай Чальов и Павел Григоров и готвачката Уляна Яркова.БГНЕС припомня, че 28-ата поред експедиция ще работи по 8 програми – 5 проекта от биоложки науки, ще се изследва прилежащата акватория на Южния океан на нашата база.Най-важната мисия пред полярниците е изграждането на нова българска микролаборатория на ледения континент. Обектът трябва да е готов до 3 години. Лабораторията е нужна, защото намерените биоложки образци трябва да се обработват бързо, вместо да се пренасят по цяла седмица в други лаборатории. Вероятността да се похабят е голяма.  ", "date": "2019.11.24", "title": "Първият екип от новите ни полярници вече е в базата в Анктартида"}
{"url": "https://www.novinite.bg/articles/182825/Naj-malko-16-zaginali-sled-samoletna-katastrofa-v-DR-Kongo", "text": "Самолет с най-малко 16 пасажери и двама души екипаж се вряза в къщи в източния град Гома, Демократична република Конго, предаде БНР, позовавайки се на АФП.Местните власти съобщиха, че в катастрофата има жертви.Машината се е разбила в къщите, след като „изтървала“ пистата минута след излитане от международното летище в града.Самолетът Dornier-228 е собственост на частна компания. Полетът е бил за град Бени, на около 350 км северно от Гома.", "date": "2019.11.24", "title": "Най-малко 16 загинали след самолетна катастрофа в ДР Конго"}
{"url": "https://www.novinite.bg/articles/182819/Hongkong-izbira-novi-mestni-vlasti-na-fona-na-razmiricite", "text": "Дълги опашки се извиха пред избирателните секции при изборите за съвети на градските квартали на Хонконг, съобщи РИА Новости, предаде БГНЕС.Днес започнаха директни избори за съвети на 18 градски области в Хонконг, като 1090 кандидати се кандидатираха за 452 места. Областните съвети се занимават с въпроси на областно ниво, като транспорт и комунални услуги. Рекордни 4,1 милиона души са регистрирани като избиратели.Повече от 600 избирателни секции ще работят между 7.30 – 23.30 местно време.Медиите съобщават, че към 8.30 ч. вече са гласували около 158 хиляди регистрирани избиратели, което е 3.82% от общия брой.Избирателната активност в първия час след началото на гласуването беше три пъти по-висока, отколкото при подобни избори през 2015 г. Това се случи на фона на слуховете в мрежата, че секциите могат да се затворят в 10.30 поради „извънредното положение“. Местната избирателна комисия обаче бързо излезе с изявление, изяснявайки, че в случай на извънредна ситуация гласуването на определена избирателна секция ще бъде възобновено в рамките на 90 минути или разсрочено за 1 декември. Въпреки това, много избиратели, предимно млади хора, искат да гласуват възможно най-скоро.Изборите, които се провеждат на фона на шестия месец на антиправителствените протести, се считат като барометър за подкрепата на антиправителственото движение и властта на ръководителя на администрацията на Хонконг Кари Лам.Резултатите от изборите ще имат пряко въздействие върху предстоящата следваща година от работата на законодателна асамблея в Хонконг, в която ще участват избраните кандидати за областни съвети.Според вестник South China Morning Post, за да се гарантира безопасността на изборите, полицията е мобилизирала почти всички 31 хиляди служители. ", "date": "2019.11.24", "title": "Хонгконг избира нови местни власти на фона на размириците"}
{"url": "https://www.novinite.bg/articles/182822/Za-chasove-digata-na-Centralniya-plaj-v-Stariya-Sozopol-pochti-izchezna", "text": "Почти премахната е вече пясъчната дига на Централния плаж в старата част на Созопол. Само часове след като министър Николина Ангелкова разпореди съоръжението да бъде съборено, концесионерът започна действия.Вчера министърът на туризма бе в Созопол, за да разговаря с местните хора, подали сигнал срещу изграждането на дигата. Винаги търсим обратна връзка с хората, ако има проблеми - решаваме ги заедно с консенсус и това ще продължи и в бъдеще, каза министърът пред гражданите на Созопол.Разпоредената от нея спешна проверка установи, че има разминаване с уведомлението от концесионера, изпратено на 28 октомври до Министерството на туризма, Басейнова дирекция и общината. Инспекцията показа, че при изграждане на дигата в Созопол е изземван пясък от заливаемата площ. Затова министърът разпореди възстановяване на съществуващото положение на плажа и неустойка по договора от 6900 лв.В същото време дигите са изключително важни защитни съоръжения и не бива да бъдат отричани, те се ползват за защита на ивиците и инфраструктурата от морски бури навсякъде по света.    ", "date": "2019.11.24", "title": "За часове дигата на Централния плаж в Стария Созопол почти изчезна"}
{"url": "https://www.novinite.bg/articles/182816/Zapochna-balotajat-na-prezidentskite-izbori-v-Rumaniya", "text": "Днес в Румъния се провежда втори тур на президентските избори. На балотаж се явяват Клаус Йоханис и бившият премиер Виорика Дънчила, предаде БГНЕС.60-годишният центристки либерал получи около 36% подкрепа на първия тур на 10 ноември, а лидерът на социалдемократите (ПСД) Виорика Дънчила беше на второ място с 24%.Йоханис, създател на анти-корупционни политики, който спечели похвали на Запад за своята ангажираност към върховенството на закона, се счита за печеливш на утрешния балотаж.Дънчила беше министър-председател до миналия месец, когато ПСД беше свалена от власт с вот на недоверие заради обвинения в корупция. Парламентът одобри ново правителство на преходното малцинство на новия премиер Людовик Орбан от центристката Националнолиберална партия. Орбан ще насрочи общи избори догодина.Румънската президентска институция има повече от церемониална роля. Президентът е главнокомандващ на въоръжените сили, номинира премиер – който има изпълнителни правомощия – и може да налага вето на законите, приети от парламента.Наблюдатели казаха, че победата за Йоханис може да увеличи шанса на Националната либерална партия да формира по-силна коалиция след парламентарните избори през следващата година и да възстанови доверието на инвеститорите, ерозирано от няколко години заради политическа нестабилност и високи нива на публичните разходи.Румъния се сблъсква с наблюдението на Европейския съюз по отношение на напредъка в реформата на своята съдебна система от 2007 г. Но редица правителства на ПСД се опитаха да отменят някои правила за борба с корупцията през последните години, присъединявайки се към редиците на други бивши комунистически държави в блока, които понасят критика по отношение на спазването на върховенството на закона.Йоханис, който спечели първия си мандат като президент през 2014 г., оспори дискусионното преразглеждане на съдебната система и опитите за ограничаване на независимостта на магистратите.Той също инициира национален референдум, на който по-голямата част от румънците заявиха, че искат на правителството да бъде забранено да променя законодателството чрез спешни постановления, и се застъпи за национална забрана за предоставяне на амнистии и помилвания за престъпления, свързани с корупция.Днес малко над 18,2 милиона избиратели в северната ни съседка ще упражнят правото си на глас.", "date": "2019.11.24", "title": "Започна балотажът на президентските избори в Румъния"}
{"url": "https://www.novinite.bg/articles/182828/Obvinenie-v-strafik-na-hora-sreshtu-mlad-maj-zaradi-kamiona-kovcheg-kraj-London", "text": "Британските власти повдигнаха обвинения в трафик на хора срещу 23-годишен мъж, заподозрян в смъртта на 39-те виетнамски граждани, чийто тела бяха открити в хладилен камион в Есекс, съобщава АФП, предадоха БГНЕС и БНТ.Кристофър Кенеди от Северна Ирландия трябва да се изправи пред съда в понеделник. Той е обвинен в заговор за уреждане на пътуването на хора с цел експлоатация и нарушаване на британския закон за имиграцията.Младият мъж е бил задържан на магистрала западно от Лондон в петък.Телата на жертвите - 31 мъже и 8 жени, бяха открити на 23 октомври. Шофьорът на камиона, северноирландски гражданин, също е задържан. Той е обвинен в 39 непредумишлени убийства, трафик на хора и пране на пари. Същите обвинения бяха повдигнати на още един мъж и британските власти опитват да го екстрадират от Дъблин.Във Виетнам по случая бяха задържани други 10 души. ", "date": "2019.11.24", "title": "Обвинение в страфик на хора срещу млад мъж заради камиона-ковчег край Лондон"}
{"url": "https://www.novinite.bg/articles/182836/Djonsan-se-gotvi-da-pecheli-izborite-s-obeshtanie-za-barz-Brekzit", "text": "Британският премиер Борис Джонсън обяви предизборния манифест на торите, обещавайки да осъществи Брекзит до края на януари. На митинг в град Телфорд, графство Шропшир, той обеща да не вдига ДДС и данъка въху доходите и осигуровките. Сред другите му обещания са допълнителни 250 паунда бонус на година за детски надбавки и намаляване на таксите за паркинг на служителите в болниците, предадоха БГНЕС и БНТ.Манифестът от 59 страници на Консервативната партия беше обявен 18 дни преди предсрочните парламентарни избори на 12 декември.Борис Джонсън обеща да осъществи Брекзит и да свика дебат и друг вот преди Коледа по споразумението с Европейския съюз, за да позволи на Великобритания да обърне нова страница след колебанията, забавянето и разделението в последните години.Консерваторите искат депутатите от Камарата на общините да ратифицират сделката за развода между Лондон и Брюксел на премиера преди Великобритания да напусне ЕС на 31 януари.След това ще настъпи \"преходен период\", по време на който Обединеното кралство ще продължи да следва правилата на ЕС, докато двете страни се опитват да изработят постоянна търговска сделка. ", "date": "2019.11.24", "title": "Джонсън се готви да печели изборите с обещание за бърз Брекзит"}
{"url": "https://www.novinite.bg/articles/182833/Pet-koli-se-nanizaha-na-patya-Kazanlak-Stara-Zagora-jena-postrada", "text": "Верижна катастрофа между 5 леки автомобила е станала около 12:30 ч днес на пътя Казанлък – Стара Загора в района на с. Змеево, предадоха „Фокус“ и БНТ. Една жена е пострадала леко при инцидента. Пътят е бил затворен за кратко с обходен маршрут през село Пряпорец. ", "date": "2019.11.24", "title": "Пет коли се нанизаха на пътя Казанлък-Стара Загора, жена пострада"}
{"url": "https://www.novinite.bg/articles/182815/Zaradi-naprejenieto-Kolumbijskiyat-prezident-zapochva-pregovori", "text": "Президентът на Колумбия Иван Дюк заяви, че в неделя ще започне “национален разговор” в отговор на протестите срещу правителството му в цялата страна, предаде БГНЕС.“С кметове и управители, избрани от цялата страна, ще започнем национални преговори”, написа лидерът на консерваторите в Туитър. Диалозите с “различни социални сектори” ще се проведат следващата седмица, каза Дюк. ", "date": "2019.11.24", "title": "Заради напрежението: Колумбийският президент започва преговори"}
{"url": "https://www.novinite.bg/articles/182829/Papa-Francisk-ot-Hiroshima-Sprete-yadrenite-orajiya-te-sa-prestapni", "text": "Папа Франциск, който е на посещение в Япония – част от азиатската му обиколка, описа атомните бомби като „престъпление“, по време на среща с оцелели при ядрените бомбардировки над Хирошима, съобщава АФП, предаде БГНЕС.Светият отец пристигна в Хирошима след изключително символично посещение в Нагасаки – другият японски град, пострадали от американските ядрени бомбардировки. Той отправи послание срещу ядрените оръжия, включително срещу употребата им като възпиращо средство.Най-малко 140 000 души загинаха при пускането на атомната бомба над Хирошима през август 1945 година, и още 74 000 губят живота си при втората бомбардировка над Нагасаки три дни по-късно.„Буквално за миг всичко е погълнато от черната дупка на унищожението и смъртта. От бездната на мълчанието продължаваме всеки ден да чуване воплите на тези, които вече не са сред нас“, заяви Франциск пред Мемориала на мира в Хирошима.Преди речта си той разписа Книгата за възпоменания, заявявайки, че „ще скърби солидарно“ с жертвите, при което беше аплодиран от събралото се множество.82-годишният лидер на Римо-Католическата църква разговаря с оцелели от бомбардировките и чу техните разкази за тъжните събития в самия край на Втората световна война.Франциск направи призива си за свят без ядрени оръжия централна тема по време на 4-дневната си визита в Япония, започвайки посещението си от двата града, превърнали се в синоним на ужасите на атомната бомба.Аржентинският папа изпълни своя дългогодишна мечта с идването си в Страната на изгряващото слънце, която искал да посети като млад мисионер. Подобно на Тайланд, където Франциск започна азиатската си обиколка, католиците са малцинство. Повечето хора следват смесица от шинтоистки и будистки вярвания, като в страната има едва 440 000 католици. ", "date": "2019.11.24", "title": "Папа Франциск от Хирошима: Спрете ядрените оръжия, те са престъпни"}
{"url": "https://www.novinite.bg/articles/182826/Utre-stava-yasno-koj-shte-ni-predstavya-na-Evroviziya", "text": "Утре ще бъде обявено кой е българският участник в \"Евровизия\" тази година. В студиото на БНТ музикалният журналист Георги Кушвалиев и композиторът и музикант Дани Милев.“Този конкурс се роди в епицентъра на \"Големия музикален взрив\", който определи посоката в миналия век и продължава да я диктува в този”, каза Кушвалиев. Той добави, че за него музикантите трябва да могат да свирят и певците - да пеят, и това е напълно достатъчно.Според Дани Милев е важно песента, която ще изпълни нашият участник, да представя България. “За мен музиката трябва да е вдъхновение, а песента трябва да е хубава. Иска ми се песента да бъде достатъчно хубава. Иска ми се песента да ни представи като България. Да не бъде като Риана и на Бионсе, а ако може и да бъде на български език”, подчертава музикантът.И допълва, че има доказателства през годините как много от държавите, които си пеят на родния език, успяват да спечелят. “Не е задължително да пееш на чужд език, за да успееш”, добави Милев.Няма печеливш жанр, потвърдиха и двамата събеседници.", "date": "2019.11.24", "title": "Утре става ясно кой ще ни представя на „Евровизия“"}
{"url": "https://www.novinite.bg/articles/182838/Garciya-vdigat-protesti-na-granicata-s-Turciya-zaradi-nespirashtiya-potok-migranti", "text": "Като реакция на трансфера на мигранти от гръцките острови към вътрешността на страната местните хора в Северна Гърция също недоволстват от увеличения брой мигранти от Турция, пресичащи река Марица, съобщава в. „Катимерини“, предаде БГНЕС.Граждански организации от североизточните градове Комотини, Александруполис и Димотика, в Беломорска Тракия, планират протести в понеделник на ГКПП „Кипи“ на гръцко-турската граница.Организаторите на демонстрацията обявиха, че ще блокират пункта с жива верига.Според местни медии най-новият наплив на мигранти в района се дължи на желанието на бежанците да прекосят река Марица преди началото на зимата и повишаването на нивото на реката.Най-новите данни показват, че само за миналия месец на гръцка територия са влезли 1525 мигранти и са арестувани 72 трафиканти на хора в Тракия.Бежанците, успели да прекосят гръцко-турската граница се придвижват на групи от трима, петима и дори 10 души, пътуват през нощта в поска Солун – пеша, в камиони на трафиканти или по же пе релсите.Източници на в. „Катимерини“ твърдят, че международни банди за трафик на хора са се струпали на границата с Турция и наемат български, молдовски, иракски, сирийски, марокански и дори гръцки и македонски трафиканти за трансфера на мигранти и бежанци към вътрешността на страната. ", "date": "2019.11.24", "title": "Гърция вдигат протести на границата с Турция заради неспиращия поток мигранти"}
{"url": "https://www.novinite.bg/articles/182837/Turistite-ne-spirat-da-idvat-vav-Veneciya-vapreki-navodneniyata", "text": "Втора седмица Венеция продължава да е под вода. Въпреки природното бедствие обаче, хора от цял свят прииждат в града, за да се насладят на красотата му, предаде БНТ. На емблематичния площад \"Сан Марко\", който също е наводнен, туристите газят във водата с гумени ботуши и разглеждат историческите сгради, както и артикули в кокетните магазинчета из страничните улички.Италианската перла в лагуната на Адриатическо море се бори с критично високите нива на прилива, който заля всички забележителности и исторически богатства в града.Тази сутрин нивото на водата достигна 130 см, доста по-малко от 187-те, отчетени на 12 ноември при историческото наводнение, невиждано от 53 години. ", "date": "2019.11.24", "title": "Туристите не спират да идват във Венеция въпреки наводненията"}
{"url": "https://www.novinite.bg/articles/182832/Dve-jertvi-i-izcheznal-sled-porojnite-dajdove-vav-Franciya", "text": "Двама души загинаха, а един човек се издирва, след като мощните порои, ударили Южна Франция, предизвикаха мащабни наводнения, съобщава АФП, предават БГНЕС и БНТ.Тялото на едната жертва е открито в селце в региона Вар на Средиземноморското крайбрежие на страната. Второ тяло – на мъж на около 50-годишна възраст, е било открито в колата му, която била отнесена от придошлите води в селцето Кабас.Мъж на около 70 години беше обявен за изчезнал в селцето Сен Антоан дю Вар, след като излязъл от дома си посред нощ в най-големия порой.От петък департаментите Алп Маритим и Вар са тежко засегнати от проливни дъждове и бури, които причиниха високи приливни вълни в крайбрежните райони. Според местните власти дъждовете са били с „исторически“ интензитет и нанесените от тях щети ще са „значителни“.В някои части на департамента Вар само за денонощие е паднало количество дъжд равно на три месеца валежи.", "date": "2019.11.24", "title": "Две жертви и изчезнал след поройните дъждове във Франция"}
{"url": "https://www.novinite.bg/articles/182830/Darvo-padna-v-park-v-Plovdiv-za-shtastie-nyama-postradali", "text": "Голямо дърво падна тази сутрин в Цар-Симеоновата градина в Пловдив - една от най-посещаваните зони за отдих в града, съобщава БНТ.Дървото е паднало напречно на една от пешеходните алеи в градината. За щастие няма пострадали заради ранния час.Това не е първият подобен случай, в който без видими причини и при нормални метеорологични условия, големи дървета падат и създават сериозна опасност за минувачите. ", "date": "2019.11.24", "title": "Дърво падна в парк в Пловдив, за щастие няма пострадали"}
{"url": "https://www.novinite.bg/articles/182812/Pravoslavnite-otbelyazvat-denya-na-sv-Ekaterina", "text": "Света великомъченица Екатерина е християнска светица и мъченица, една от най-образованите жени на своето време. Православната църква я почита като великомъченица, припомня БГНЕС.Според преданието Екатерина била дъщеря на Конт, управител на Александрия, Египет по времето на император Максимиан. Живеейки в столицата, Екатерина получава блестящо образование, изучавайки работите на най-видните философи и учени. Тя заявява на родителите си, че ще стъпи в брак с онзи, който я превъзхожда по слава, богатство, красота и мъдрост. Младежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, тайно изповядвала християнството, я изпраща при един отшелник, който я посвещава във вярата.Преданието разказва, как Екатерина се е срещнала с тогавашния император (вероятно Максимиан, Максимин II, или Максенций). Тя се е опитала да го убеди, че извършва грешка като преследва християните. Екатерина успява да привлече към християнската вяра жената на императора и много мъдреци, изпратени от императора да я върнат към езичеството, впоследствие убити и обявени за мъченици. Императорът заповядва да я вкарат в затвора, където тя въвежда в християнството всички, които я посещават. Поради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват през 305 година.В преданието се разказва как ангели отнасят тялото ѝ в планината Синай, където през VI век византийският император Юстиниан I основава Синайския манастир. Манастирът оцелява през вековете, като остава хранилище на безценни произведения на раннохристиянското изкуство, архитектура и илюстровани ръкописни книги.Главен символ на света Екатерина е колелото с шипове, което е известно като “колелото на Екатерина”.В традиционната българска народна култура денят на св. Екатерина (познат като “Света Катерина”, 24 ноември) се почита най-вече в Южна България. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива “за Баба Шарка”.В Родопската област (Средни Родопи) светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне.В Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да “замажат и затворят очите” на мишките.", "date": "2019.11.24", "title": "Православните отбелязват деня на св. Екатерина"}
{"url": "https://www.novinite.bg/articles/182811/Nad-po-golyamata-chast-ot-stranata-shte-e-slanchevo", "text": "Днес над по-голямата част от страната ще се задържи предимно облачно, с по-съществени разкъсвания на облачността над Югозападна България. На отделни места в източната половина от страната ще превалява дъжд. В равнините и котловините видимостта ще е намалена, на места с мъгли и ръмежи. Ще духа слаб североизточен, в Югозападна България - югоизточен вятър. Максималните температури в Северна България ще са между 3 и 8 градуса, в Южна - между 8 и 13, за София - около 10, прогнозират синоптиците от НИМХ.Атмосферното налягане е близко до средното за месеца, бавно ще се понижава.Над планините ще е предимно облачно, с временни разкъсвания на облачността над масивите от Югозападна България. На отделни места ще има слаби превалявания от дъжд, над 1700 метра – от сняг. Ще духа слаб до умерен юг-югозападен вятър. Максимална температура на височина 1200 метра - около 8 градуса, на 2000 метра – около 2.По Черноморието ще е предимно облачно и на места главно в часовете преди обяд ще превалява дъжд. Ще духа слаб североизточен вятър. Максималните температури на въздуха ще са между 12 и 14 градуса. Температурата на морската вода е около 16. Вълнението на морето ще бъде 3-4 бала.", "date": "2019.11.24", "title": "Над по-голямата част от страната ще е слънчево"}
{"url": "https://www.novinite.bg/articles/182823/KNSB-i-Podkrepa-s-obshta-poziciya-po-temata-za-bolnichnite", "text": "Ръководствата на КНСБ и КТ „Подкрепа“ категорично заявяват, че няма да допуснат с цената на всички допустими от закона средства да се орязват правата на работниците и служителите, когато техните работодатели не са изпълнили задължението си по закон да внесат дължимите осигурителни вноски и данъци.Те декларират това във връзка с продължаващото напрежение и споровете около плащането на първите три дни от временната неработоспособност на работещите, както и в контекста на появяващите се нови и все по-обхватни предложения на работодателските организации, в които се засягат правата на работещите. Макар че експертите на двата синдиката не допускат тази идея да се възприеме от страна на правителството или на Народното събрание, тъй като подобна практика няма никъде, все пак алармират за позицията си по този конкретен въпрос.Ползването на аргументи, произтичащи от задълженията на т.н. самоосигуряващи се лица са не само непрофесионални, но и крайно алогични, тъй като при тях става дума за личен ангажимент, ясно описан в КСО, тъй като те нямат работодател. И в този случай практиката по света е еднозначна – самонаетите/самоосигуряващи се лица изпълняват всички задължения по собственото си осигуряване и сами внасят за себе си съответните осигурителни вноски, дължими по закон. Поради това неизпълнението на задълженията за внасяне на осигурителните вноски при самоосигуряващите се влече санкция за самите тях. А нарушенията по отношение задълженията, свързани с осигуряването на работниците и служителите пораждат санкции за работодателите им.В контекста на тази динамична обстановка и като взеха предвид внесените между първо и второ четене на ЗБДОО предложения за спешен анализ на ситуацията с болничните листове и ползването на обезщетения, КНСБ и КТ „Подкрепа“ сформираха обща експертна работна група, която започва работа още от понеделник, за да направи собствено изследване и анализ на информацията и данните по темата в НОИ, НАП и НЗОК и да излезе със собствени заключения и препоръки по достъпа до обезщетения, документацията и контрола за установяване истинността на настъпването на риска временна неработоспособност.", "date": "2019.11.24", "title": "КНСБ и \"Подкрепа\" с обща позиция по темата за болничните"}
{"url": "https://www.novinite.bg/articles/182817/Topeneto-na-Balgariya-varvi-sas-skorost-1-2-hil-bebeta-po-malko-vsyaka-godina", "text": "Между 105 и 108 момчета се раждат на 100 момичета. Това показва статистиката на ражданията у нас. Този феномен обаче не е само в България, а и по света. Това заяви в интервю за БГНЕС директорът на Дирекция „Демографска и социална статистика“ в Националния статистически институт Магдалена Костова.„Като цяло откакто имаме статистика от 1880 г. винаги са се раждали повече момченца, отколкото момиченца. Няма научно обосновано изследване, което да е дало причини за този феномен“, заявява Костова.Според доц. Елица Димитрова от Института за изследване на населението и човека при Българската академия на науките тази закономерност въвежда един естествен баланс между двата пола.„В първата година на живота имаме по-висока детска смъртност при момчетата, вследствие на което се балансира съотношението между половете. До 40-45 годишна възраст няма големи разлики в преживяемостта на двата пола. След тези години обаче се наблюдава увеличение на смъртността при мъжете и появата на един феномен, известен като мъжка свръх смъртност. Тя е в резултат на сърдечно-съдови заболявания“, обяснява Димитрова и добавя, че именно на това се дължи и различието в продължителност на живота при мъжете и жените.„Имаме около 7 години разлика в продължителността на живота при мъжете и жените. Т.е. жените живеят седем години по-дълго от мъжете. България е една от страните, в които имаме най-големите разлики в преживяемостта между двата пола“, коментира още тя.От думите на Магдалена Костова от НСИ става ясно, че жените живеят средно 78.4 г., а мъжете 71.4 г.Доц. Елица Димитрова посочва, че през 2018 г. са се родили общо 62 576 деца като 32 346 са момчетата, а 30 230 са момичетата.„358 са децата, починали до една година. От тях 200 момчета и 158 момичета“, изнася данните Димитрова и добавя, че независимо от факта, че през последните години у нас се наблюдава намаляване на детската смъртност, България продължава да е една от страните с най-висока смъртност при децата в ЕС и единствено Румъния е с по-високи стойности от нас.На този фон в България всяка година се раждат между 1000 и 2000 бебета по-малко всяка година, добавя Костова и припомня, че в годините между 2003 и 2008 г. е имало увеличение на живородените, но тогава се е наблюдавал икономически растеж.И въпреки това се оказва, че стойността на общия показател за раждаемостта в България е малко под средната за Европа. У нас тя е 8.9, а в Европа 9.8.„Другият показател за средния брой деца, който една жена може да роди, е 1.56 миналата година. Проблемът тук е, че имаме емиграционни процеси. Всяка година напускат страната много млади хора. 50% от тях са на възраст между 20 и 39 години“, коментира Костова и уточнява, че в периода от 2012 до 2018 г. 66 000 души са напуснали страната ни, като това прави по близо 15 000 всяка година. Само през миналата година 33 225 са напуснали България като близо 16 000 от тях са на възраст 20-39 г.„Ниската раждаемост е обусловена от това, че жените, които остават и раждат у нас са малко. 1.56 не е достатъчно за възпроизвеждане. Трябват 2.1 деца, т.е. всеки двама родители трябва да родят над 2 деца, за да може нормално да се възпроизвежда населението“, подчертава Костова и добавя, че в големите градове като София, Пловдив, Варна и в някои области като Сливен тези показатели са много близки до европейските, но в Северозападна България и Родопите, по граничните райони те са много влошени. Именно този дисбаланс извежда стойности, които са много под средното за другите страни.Наред с това населението ни е намаляло с над 350 000 души през последните 7 години. ", "date": "2019.11.24", "title": "Топенето на България върви със скорост 1-2 хил. бебета по-малко всяка година"}
