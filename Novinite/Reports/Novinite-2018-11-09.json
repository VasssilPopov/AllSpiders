{"url": "https://www.novinite.bg/articles/167107/Otnovo-zemetresenie-na-ostrov-Zakintos", "text": "Земетресение с магнитуд 4,2 по Рихтер отново разтърси гръцкия остров Закинтос тази нощ, съобщи агенция АНА, предаде БНТ. Трусът е станал 46 минути след полунощ в Йонийско море, на 41 км югозападно от Закинтос.След труса с магнитуд 6,4 по Рихтер, който беше регистриран на Закинтос на 26 октомври, на острова бяха регистрирани множество вторични земетресения.", "date": "2018.11.09", "title": "Отново земетресение на остров Закинтос"}
{"url": "https://www.novinite.bg/articles/167082/Kraj-Burgas-zapochva-voennomorskoto-uchenie-Posejdon-2018", "text": "Българските Военноморски сили и град Бургас ще бъдат домакини на българо-румънското противоминно учение „Посейдон 2018”. То ще се проведе в периода 9-17 ноември 2018 г. в териториалното море и прилежащата зона на Република България, в обявените полигони. Учението е планирано и ще се ръководи съгласно стандартите и процедурите на НАТО. „Посейдон 2018“ е насочено към усъвършенстване на нивото на подготовката на личния състав от ВМС по планиране и провеждане на противоминни действия в коалиционен формат. В него ще участват фрегата „Смели“, минният ловец „Цибър“, базовият миночистач „Прибой“, рейдовите миночистачи „Капитан-лейтенант Кирил Минков“, „Капитан-лейтенант Евстати Винаров“, хидрограните катери „Контраадмирал Сава Иванов“ и „Капитан I Ранг Борис Рогев“ от състава на българските Военноморските сили, миночистачът „D.Nicolescu“ от Румънските ВМС, миночистачът „Evropi“ от гръцките ВМС както и корабите от състава на Втората постоянна противоминна група на НАТО (SNMCMG 2) в Средиземно море. В групата освен българският миночистач „Цибър“ участват флагманът FGS „Rhein“ от германските ВМС, испанският миночистач SPS „Turia“, и турският миночистач TCG „Erdemli“.Щабът за контрол на учението ще се развърне в Пункта за базиране Бургас на Флотилия бойни и спомагателни кораби – ВМС. На 10 ноември от 13.00 часа до 15.00 часа в района на Морска гара – Бургас корабите, участващи в учението, ще бъдат отворени за посещение от граждани и гости на града.На 12 ноември от 10.00 часа в зала „Петя Дубарова” на Културен център „Морско казино” в гр. Бургас ще се проведе пресконференция на командира на Втората постоянна противоминна група на НАТО и командирите на кораби, участващи в учението.", "date": "2018.11.09", "title": "Край Бургас започва военноморското учение „Посейдон 2018“"}
{"url": "https://www.novinite.bg/articles/167091/Radev-v-Parij-za-100-godini-ot-kraya-na-Parvata-svetovna", "text": "Държавният глава Румен Радев ще бъде на посещение във Френската република по покана на президента Еманюел Макрон на 10 и 11 ноември за участие в Парижкия форум за мир и отбелязването на 100 години от края на Първата световна война.В мащабната възпоменателна церемония в Париж на 11 ноември ще участват ръководители на международни организации и държавни и правителствени ръководители от над 80 държави от цял свят, сред които генералният секретар на ООН Антонио Гутериш, генералният директор на ЮНЕСКО Одри Азуле, председателят на Европейския парламент Антонио Таяни, президентът на САЩ Доналд Тръмп, президентът на Руската федерация Владимир Путин, канцлерът на Федерална република Германия Ангела Меркел и много други.В рамките на участието си в Парижкия форум за мир - инициатива, която има за цел да насърчи международното сътрудничество и подобряване на управлението, президентът Румен Радев ще направи изказване, посветено на потенциала на новите технологии да бъдат фактор за задълбочаване на политическия диалог, икономическия растеж и социалното сближаване.Държавните и правителствени ръководители ще разгледат изложбата “Picasso Bleu et Rose” в Музей д’Орсе в Париж и ще бъдат приети в Елисейския дворец от президента на Френската република Еманюел Макрон и съпругата му Бриджит Макрон. В рамките на посещението си в Париж държавният глава Румен Радев ще бъде придружаван от съпругата си Десислава Радева. ", "date": "2018.11.09", "title": "Радев в Париж за 100 години от края на Първата световна"}
{"url": "https://www.novinite.bg/articles/167083/Izsledvane-za-evrejskata-emigraciya-pokazva-patya-za-spasenie-na-hilyadi-prez-i-ot-Balgariya", "text": "Фондация „Българска памет“ и Държавна агенция „Архиви“ (ДАА) представиха резултатите от финализирането на първия етап от своя съвместен проект „Изследване на еврейската емиграция през и от България и Балканите в годините на Втората световна война (1939-1945)“.Проектът бе представен на пресконференция от екипа, осъществил изследването в лицето на доц. д-р Върбан Тодоров (ДАА), Иванка Гезенко (ДАА), Димитър Григоров (СУ „Св. Климент Охридски“), както и от човека, инициирал и финансирал научното изследване, д-р Милен Врабевски, председател на Фондация „Българска памет“.Изследването представя задълбочен анализ на механизмите на преминаване на бежанските потоци от евреи, спасяващи се от континентална Европа през и от България и Балканите. То поставя акцент не само върху усилията на няколко български дипломати, подпомогнали преминаването на евреи през България, но разкрива цялостната картина на преминаване на еврейски бежанци през страната ни в годините на Войната.Доц. д-р Върбан Тодоров подчерта, че България не само не изостава от новите тенденции за разглеждане на съдбата на евреите в транснационален и трансграничен контекст, включващ опитите за преминаване на евреи-бежанци групово или поединично от Европа през територията на всяка страна, а че се очертава като една от водещите държави в усилията за изследване на тези процеси.  Извличането на данни от визовите документи на евреи, опитали се да преминат през територията на България, води учените до идеята за създаване на  за еврейската емиграция през и от България и Балканите както и  на всички лица от еврейски произход, които са правили опит да преминат през страната ни, независимо дали им е била разрешена виза за влизане или не. Към момента на сайта са качени над 9000 сканирани изображения на документи, а броят им постоянно нараства.Това е от огромно значение за всички пръснати по света хора, които искат да проследят откъде и как са минали техните роднини и предшественици по пътя на своето спасение и да реконструират историята на отделните човешки съдби. Списъкът е достъпен . „Негласното затваряне на очи от страна на българската държава означава спасяване на човешки животи. И тук говорим за хиляди. Дори там където няма официална държавна политика има неофициално откриване на пътища, с които да се заобиколи нещо, с което не можем да се справим, в името на това да се спаси нечий човешки живот. Това е емблематично за българската държава. Искаме това да се запомни. Това виждам аз като резултат от изследването. Предстои обаче да се изкажем окончателно през януари месец, когато ще представим финалните резултати и анализите от всички проучени документи“, заяви на пресконференцията д-р Милен Врабевски.Поради ценността на изследването на българските учени, проектът предстои да придобие още по-значимо международно измерение, тъй като към него са проявили сериозен интерес за научно сътрудничество от Мемориалния център на Холокоста, Будапеща.Направеното проучване е резултат от дългогодишни дирения в българските архивохранилища, допълнени със сравнителен материал от архивите на Югославия, Румъния, Унгария, Израел, Яд Вашем и Турските републикански архиви. Значителна част от изследваните документи от български и чуждестранни архиви за първи път влизат в научно обръщение.  ", "date": "2018.11.09", "title": "Изследване за еврейската емиграция показва пътя за спасение на хиляди през и от България"}
{"url": "https://www.novinite.bg/articles/167088/Elektrorazpredelenie-Yug-startira-dualno-obuchenie-v-6-uchilishta-prez-uchebnata-2018-19", "text": " Електроразпределение Юг (част от EVN България) стартира инициатива за дуално обучение в паралелки в 6 училища в Югоизточна България през учебната 2018/19 г. Целта е в рамките на сътрудничеството между Електроразпределение Юг и училищата да бъдат подготвени кадри за професионалното им развитие в сферата на електротехниката.Дружеството си партнира с общо 6 професионални гимназии в различни градове:- Смолян, ПГ по техника и технологии „Христо Ботев“ – 9 бр. ученици- Кърджали, ПГ по електротехника и електроника „Капитан Петко Войвода“ - 10 бр. ученици- Стара Загора, ПГ по електротехника „Г.С.Раковски“ – 8 бр. ученици- Бургас, ПГ по механоелектротехника и електроника – 14 бр. ученици- Ямбол, ПТГ „Иван Райнов“ – 7 бр. ученици- Пловдив, ПГ по електротехника и електроника – 13 бр. ученициФормата на обучение включва общообразователни часове в училищата от 8-ми до 10-ти клас и практика в реална работна среда  в 11-ти и 12-ти клас. Учениците от 8-ми до 10-ти клас имат възможност да получават стипендии за успех от Електроразпределение Юг. В 11-ти клас учениците имат 3 учебни дни и 2 дни на практика, а в 12-ти клас са 2 учебни дни и 3 дни на практика в дружеството. За проведената практика в 11-ти и 12-ти клас учениците ще получават заплащане.  Инициативата на дружеството стъпва на изграден през годините опит от съвместна работа с професионалните гимназии - в Бургас, Ямбол и Пловдив, където от години Електроразпределение Юг си сътрудничи с тези училища. Развитието на това партньорство до прилагане на дуалното обучение е поредна стъпка в подкрепа на образованието и подкрепа за учениците, учителите и училищата за още по-добрата техническа подготовка на децата. Общо 61 деца имат възможност от тази година да използват добрите практики на дуалното обучение – едновременно обучение и работа в реална професионална среда.Целта е изграждане на професионални умения в реална бизнес среда у учениците. Тези умения ще им дадат възможност за професионално развитие на младежите в сферата на електротехниката и енергетиката.", "date": "2018.11.09", "title": "Електроразпределение Юг стартира дуално обучение в 6 училища през учебната 2018/19"}
{"url": "https://www.novinite.bg/articles/167092/Folklorni-grupi-ot-chitalishte-Priroda-i-znanie-s-koncert-v-kulturen-dom-Krasno-selo", "text": "Тази вечер фолклорни групи от Народно читалище „Природа и знание” ще изнесат спектакъл в столицата. Той ще се проведе от 18:30 ч. в Общинския културен институт „Красно село“ на бул. „Цар Борис III”.", "date": "2018.11.09", "title": "Фолклорни групи от читалище „Природа и знание“ с концерт в културен дом „Красно село“"}
{"url": "https://www.novinite.bg/articles/167100/Evrokomisar-Benkovska-otkriva-konferenciya-za-sigurnostta-i-sblijavaneto-v-Sofiya", "text": "На 12 ноември (понеделник) комисарят по вътрешен пазар, промишленост, предприемачество и МСП Елжбета Бенковска ще посети България. Тя ще участва в конференция на тема \"Търсене на сближаване на сигурността за растеж и просперитет - стълб за стабилността на Европа\", която ще се проведе в София Хотел Балкан.Събитието има за цел да се обсъди дневния ред на Европейския съюз по важни въпроси като колективната сигурност и икономическото и политическо сближаване между неговите северни, южни и източни държави-членки, опита на различни европейски региони в области като иновациите и инвестициите, ролята на отбранителната промишленост за стабилна, обединена и просперираща Европа.По време на посещението си в София комисар Бенковска ще проведе срещи с министър-председателя Бойко Борисов, със заместник министър-председателя по правосъдната реформа и министър на външните работи Екатерина Захариева и със заместник-министъра на отбраната Атанас Запрянов.", "date": "2018.11.09", "title": "Еврокомисар Бенковска открива конференция за сигурността и сближаването в София"}
{"url": "https://www.novinite.bg/articles/167080/Kmetove-na-protest-v-Kalofer", "text": "Кметове от цялата страна се събират отново в Калофер на мълчалив протест, съобщава бТВ, предаде БГНЕС. Преди месец те излязоха на улицата, за да поискат законодателни промени, с които да им се гарантира получаването на дължимите парични средства от големите общини. Кметовете тогава разказаха, че въпреки че общинските съвети гласуват бюджетите им, пари постъпват рядко и по малко. Затова са принудени да плащат за всичко с лични средства. Кметовете дадоха едномесечен срок на държавата да подготви промени в законите. До този момент това не е се е случило, затова в събота се готви мащабен протест под прозорците на Министерски съвет.", "date": "2018.11.09", "title": "Кметове на протест в Калофер"}
{"url": "https://www.novinite.bg/articles/167076/Slanchev-petak-s-temperaturi-do-18-gradusa", "text": "Днес преди обяд на места в Източна България ще има ниска слоеста облачност или мъгла. Над останалата част от страната ще бъде предимно слънчево. Около и след обяд и над източните райони облачността ще се разкъса и намалее до предимно слънчево време. Ще духа слаб североизточен вятър. Максимални температури между 13 и 18 градуса.Атмосферното налягане е малко по-високо от средното за ноември - слабо ще се понижи.Над планините ще преобладава слънчево време, преди обяд с временни увеличения на облачността. Ще духа слаб до умерен вятър, предимно от североизток. Максимална температура на височина 1200 метра – около 12 градуса, на 2000 метра – около 6.Над Черноморието преди обяд ще има ниска облачност или мъгла. След обяд облачността ще намалее до предимно слънчево време. Ще духа слаб до умерен вятър от север-североизток. Максимални температури на въздуха: 14-15 градуса. Температурата на морската вода е 15-16. Вълнението на морето ще е около 2 бала.", "date": "2018.11.09", "title": "Слънчев петък с температури до 18 градуса"}
{"url": "https://www.novinite.bg/articles/167108/Katastrofa-s-korteja-na-britanskiya-i-belgijskiya-premieri-v-Bryuksel", "text": "Два полицейски мотоциклета в конвоя с премиерите на Великобритания и Белгия в Брюксел бяха повалени днес от ударила ги кола. Не става дума обаче за опит за покушение, а за инцидент, предаде БНР, позовавайки се на Ройтерс.В болница са откарани двамата мотоциклетисти, ескортиращи Тереза Мей и Шарл Мишел след церемонията по полагане на венци на гробове на британски войници от Първата световна война, съобщи „Либр Белжик“.„Де Стандаард“ цитира говорител на белгийския премиер, който описал станалото като „злощастен инцидент“.Тереза Мей е в Белгия за отбелязването на 100-годишнината от края на Първата световна война (1914-1918) в неделя, като след това ще пътува за подобна церемония в Париж.", "date": "2018.11.09", "title": "Катастрофа с кортежа на британския и белгийския премиери в Брюксел"}
{"url": "https://www.novinite.bg/articles/167096/Manolova-poiska-po-visoko-obezshtetenie-za-slujiteli-na-falirali-predpriyatiya", "text": "Омбудсманът Мая Манолова поиска обезщетението, което Фондът за гарантирани вземания на работниците и служителите при несъстоятелност на работодателя отпуска, да се увеличи от две и половина минимални работни заплати на три и половина. В писмо до Народното събрание общественият защитник аргументира исканото увеличение от 1 400 лв. на 1 960 лв. максимален месечен размер с жалби на граждани, които са получавали по-високи възнаграждения, но заради сега действащия и заложен за 2019 г. „таван“, на практика не могат да бъдат адекватно и справедливо компенсирани.„Типичен, но не изолиран, е случаят със служителите на дружеството „Ер Виа” ООД, които са с прекратени правоотношения и с неизплатени трудови възнаграждения и обезщетения от бившия си работодател. Отнася се за служители – пилоти, стюардеси, инженери, технически персонал за поддръжка на самолети, хора, които полагат висококвалифициран труд и съответно са наети с високи по размер трудови възнаграждения“, дава пример Манолова. В писмото си до депутатите тя прилага и подписка от служителите на фирмата, която е в процедура по обявяване в несъстоятелност.Мая Манолова изрично подчертава, че предложеното от нея увеличение по никакъв начин няма да повлияе или засегне бюджета на държавното обществено осигуряване, тъй като сумите във Фонда за гарантирани вземания на работниците и служителите не се формират от държавния бюджет, а са набирани солидарно от работодателите до 2010 г. Тя предупреждава, че увеличението няма да „натовари“ и работодателите, тъй като и през следващата година не се предвиждат вноски от тяхна страна, заради внушителния ресурс във Фонда.Омбудсманът припомня, че „във Фонда за гарантирани вземания на работниците и служителите има събрани 257 милиона лв., от които през 2017 г., преди направените по инициатива на институцията на омбудсмана законодателни изменения, са изплатени на работници и служители около 800 хиляди лв. За 2018 г., след промяната, изплатените суми са за над 7 милиона лв.“Мая Манолова е категорична, че предлаганото увеличение ще осигури по-адекватно и по-справедливо компенсиране на работници и служители от фалирали предприятия с по-високи по размер трудови възнаграждения, неполучили отработените си заплати и обезщетения от некоректен работодател.Писмото до Народното събрание тук:  ", "date": "2018.11.09", "title": "Манолова поиска по-високо обезщетение за служители на фалирали предприятия"}
{"url": "https://www.novinite.bg/articles/167077/Sazdavat-pul-po-patna-bezopasnost-v-Sofiya", "text": "Oт 11:30 часа днес в зала 1 на Столична община ул. \"Московска\" №33 г-жа Йорданка Фандъкова - кмет на град София и 11 неправителствени организации  ще  представят създаването на пул от експерти в пътната безопасност.  За прав път се създава институционален механизъм за извън системен контрол върху дейността, касаеща пътната безопасност в град София.Организациите, които участват са:Сдружение „Велоеволюция“- представител Петя ДоневаСъюз на урбанистите в България- представител Ангел БуровСдружение „Спаси София“- представител Андрей ЗографскиФондация „Безопасни улици от Валя“- представител Ева ПоповаСъюз на българските автомобилисти- представител Малинка БондаренкоБългарски червен кръст- представител Живка ДимитроваБългарска федерация автомобилни спортове- представител Владимир ИлиевСдружение „Градски транспорт и инфраструктура“- представител Виктор ЧаушевИнститут за пътна безопасност- представител Богдан Милчев Българска асоциация за рекреация, интеграция и спорт (БАРИС) – представител Павел СавовОбществен съвет по пътна безопасност –  представител Диана Русинова ", "date": "2018.11.09", "title": "Създават пул по пътна безопасност в София"}
{"url": "https://www.novinite.bg/articles/167094/Kmetove-ot-stranata-na-protest-pred-Ministerski-savet-utre", "text": "Кметове от цялата страна излизат на протест утре пред сградата на Министерския съвет. Те настояват за финансова независимост от общините, както и за връщане на прага за избор на кметове да става със 100 души по постоянен адрес, предаде БНТ. Преди месец кметовете дадоха едномесечен срок на правителството да бъдат направени законодателни промени, но до момента няма реакция на държавата.", "date": "2018.11.09", "title": "Кметове от страната на протест пред Министерски съвет утре"}
{"url": "https://www.novinite.bg/articles/167089/Balgariya-zove-za-merki-sreshtu-nelegalnata-targoviya-s-veshtestvata-koito-rushat-ozonoviya-sloj", "text": "По време на 30-та среща на страните по Монреалския протокол за веществата, които нарушават озоновия слой (5-9 ноември 2018 г.) в град Кито, Еквадор, българската делегация представи информация за засилен натиск от нелегалната търговия с флуоровъглеводороди (HFC) от държавите, които не са ратифицирали Изменението от Кигали на протокола. Беше посочено, че в резултат на доброто взаимодействие между МОСВ и Агенция „Митници“ от началото на годината в България са задържани над 7 тона HFC.Зам.-министърът на околната среда и водите Атанаска Николова призова ЕК да предприеме действия за подпомагане на държавите кандидат-членки в прилагането на европейски стандарти и добри практики за контрол на търговията с HFC, както и да подпомогне бързата ратификация на Изменението от Кигали. „Необходима е засилена координация и съвместна дейност за борба с нелегалната търговия“, подчерта зам.-министър Николова.На форума беше изтъкнат значителният принос на Монреалския протокол за ефективното намаляване на употребата и производството на озоноразрушаващите вещества (с 98% спрямо 1987 г.) като важен фактор за намаляване на негативните ефекти върху околната среда и човешкото здраве.Сред основните теми на срещата бяха още предстоящото от 01 януари 2019 г. влизане в сила на Изменението от Кигали и подпомагане на развиващите се държави за предприемане на ранни действия с цел намаляване употребата на HFC. Участниците обсъдиха и прилагането на иновативни енергийноефективни решения за преход към хладилни агенти с нисък или нулев потенциал на глобално затопляне. Форумът постави темата за иницииране на съвместни действия на страните за преустановяване случаите на нелегално производство и употреба на контролираните вещества.Монреалският протокол се счита за един от най-успешните модели на международни споразумения за опазване на околната среда. Прилагането му има положително въздействие върху здравето на хората, премахването на бедността, изменението на климата и защитата на хранителната верига. На 01.05.2018 г. България ратифицира последното изменение на протокола (Изменението от Кигали), с което потвърди своя ангажимент (поет с европейското законодателство от 2014 г. – Регламент (ЕС) 517/2014 за флуорсъдържащи парникови газове) да намали употребата на флуоровъглеводороди (HFC) и по този начин да допринесе значително за защитата на климата. ", "date": "2018.11.09", "title": "България зове за мерки срещу нелегалната търговия с веществата, които рушат озоновия слой"}
{"url": "https://www.novinite.bg/articles/167099/Protest-na-kmetovete-v-Sofiya-nyama-da-ima-Borisov-reshi-da-gi-prieme", "text": "Насроченият за утре в София протест на кметовете на малки населени места се отменя. Те са поканени от премиера Бойко Борисов на среща в понеделник, за да обсъдят исканията им, съобщи БНР.Кметовете настояват всяко населено място да има самостоятелен бюджет, а общинските кметове да са задължени със закон да ги спазват. Председателят на Националното сдружение на кметовете на кметства Румен Стоянов обясни:\"Държавата си дава парите на общините, но не я интересува от там надолу какво се случва и дерибеите - големите кметове, избирателно наливат там, където те пожелаят, без да има никакви санкции, без да има абсолютно никакво право малкият кмет да си потърси правата и средствата. Има доста населени места в България, които нямат една стотинка през целият мандат, нищо вложено там и просто страда населението\".Преди месец кметовете излязоха на улицата, за да поискат законодателни промени, с които да им се гарантира получаването на дължимите парични средства от големите общини. Тогава те също разказаха, че въпреки че общинските съвети гласуват бюджетите им, пари постъпват рядко и по малко. Затова са принудени да плащат за всичко с лични средства. ", "date": "2018.11.09", "title": "Протест на кметовете в София няма да има, Борисов реши да ги приеме"}
{"url": "https://www.novinite.bg/articles/167105/Nashi-studenti-se-probraha-s-bronz-ot-svetovnoto-sastezanie-po-sintetichna-biologiya", "text": "Българският студентски отбор iGEM Bulgaria се завърна от финала на световното състезание по синтетична биология в Бостън, САЩ, с бронзово отличие. Младите ни учени - Микаела Станчева, Ася Николова и Славена Тодорова, студентки в Софийския университет, факултет „Биология“,  спечелиха отличието в оспорвана надпревара с над 350 отбора от учебни заведения от цял свят, като представиха пред международното жури своя  иновативна идейна разработка на бърз, евтин и широко достъпен тест за диагностициране на заболяването муковисцидоза. Това е третото поред участие на iGEM Bulgaria в престижното състезание iGEM, като досега има спечелени още един бронзов и един сребърен медал. Тази година разработката на отбора е в областта на медицината и здравеопазването. Идеята за нея възникнала след като научили за дарителска кампания в подкрепа на тяхна състудентка, страдаща от муковисцидоза. „Това силно ни мотивира да се опитаме да помогнем за бързото диагностициране на болестта“, заяви Микаела Станчева от отбора по време на представянето на проекта им в София Тех Парк. Иновативното в проекта е планираният метод на изследване, основан на естествените реакции на специална бактерия, която открива генните мутации в кръвта, причина за проявите на заболяването. „Смятаме, че нашият проект има потенциал да се превърне в нещо, което ще е от полза за много хора. Опростеният дизайн, базиран на теста за кръвна захар, който диабетиците използват в домашни условия, дава възможността всеки да може да се изследва. Това би довело до навременна диагностика на заболяването, което е проблем в световен мащаб“, смятат от iGEM Bulgaria. „Караме нещо вече налично в природата да работи в наша полза. Наличието на подобна система за тестване би повишило продължителността и подобрило качеството на живот на страдащите от това заболяване“, коментира Ася Николова. Студентите уточниха, че установяването на мутация у даден човек ще даде възможност за взимане на информирано решение при желание за създаване на семейство, тъй като носителите на мутацията нямат проявление на болестта, но вероятността децата им да страдат от нея е в пъти по-голяма, ако и двама родители са носители. Съществуващите тестове са или финансово неизгодни или сравнително неточни.Отборът вече е приключил с научно-теоретичната част по проекта за теста. „Остава ни да проведем клинични изследвания. Водят се преговори с Медицинския университет в София с цел да бъдат осигурени нужните генетични проби. „Освен ДНК проби, обаче, ще ни е необходимо и финансиране. В момента сме в търсене на подкрепа, за да можем да напреднем още в своята научна дейност и да достигнем до финален резултат“, коментираха от отбора. „Ще се радваме много и ако държавата намери начини да подпомогне отбора, който представя България достойна на световната научно сцена“, коментира д-р Борис Киров от лаборатория „Биоинфотех“ на София Тех Парк. Той поясни, че отборът тази година е в намален състав поради липса на достатъчно финансиране за явяване на финала, но е постигнат солиден резултат. „Бронзът не е крачка назад, защото всяка година критериите са повишават, а и конкуренцията се засилва. Дори само участието в подобен формат е успех“, каза д-р Киров.Младите учени от iGEM Bulgaria се готвят за състезанието за трета поредна година в лабораторията на научно-технологичния парк, която им е предоставена за използване безвъзмездно. „Ще продължим да помагаме на отбора и ще направи всичко възможно да им съдействаме да получат всякаква друга подкрепа, за да могат спокойно да работят върху научните си идеи“, заяви изпълнителният директор на „София Тех Парк“ АД Тодор Младенов. Младите учени благодариха за оказаната помощ и на Студентския съвет към Софийския университет, компаниите Куестърс (Questers), Промега (Promega), IVD, IDT, New England Biolabs.Българският отбор iGEM участва и в инициативи за популяризиране на науката - събития, конгреси, семинари, Софийски фестивал на науката и Европейска нощ на учените, които се провеждат в София Тех Парк. По тяхна инициатива беше проведен конкурс за детска рисунка, свързан с муковисцидозата - „65 Синтетични Рози“, в който се включиха деца от различни възрасти.", "date": "2018.11.09", "title": "Наши студенти се пробраха с бронз от световното състезание по синтетична биология"}
{"url": "https://www.novinite.bg/articles/167085/V-separatistkata-LNR-shte-glasuvat-za-prezident-i-parlament", "text": "В самопровъзгласилата се Луганска народна република (ЛНР) започна предварителното гласуване за президент и парламент, предаде БГНЕС, позовавайки се на ТАСС. Избирателните секции са отворили в 8:00 часа (7:00 часа българско време). Решението за провеждане на избори за държавен глава и депутати в Народния съвет е на основание постановление, прието от парламента през септември.Президент и народни представители ще бъдат избирани чрез пряк таен вот. Предварителното гласуване ще продължи днес и утре и е предназначено за лицата, които няма да могат да отидат до секциите на 11 ноември, за когато е насрочен редовният вот. Основното гласуване започва в неделя от 8:00 часа и ще продължи до 20:00.Киев и редица западни държави призоваха Москва да не допуска провеждането на изборите. Те не признават правото на самопровъзгласилите се републики да организират вот за президент и депутати, тъй като това според тях противоречи на Минските договорености. Москва смята, че споразуменията не са нарушени, тъй като в тях има ограничения единствено за организирането на общински избори.За поста президент на ЛНР се съревновават четирима кандидати. С най-големи шансове е Леонид Пасечник, бивш офицер от Въоръжените сили на Украйна, който в момента е и.д. държавен глава. Предишните общи избори в ЛНР се проведоха на 2 ноември 2014 година. Тогава за поста президент на непризнатата република се пребори Игор Плотницки. По данни на ЦИК за него гласуваха близо 445 хил. души от всички 705 хил. участвали в изборите. Активността беше 68,70%.", "date": "2018.11.09", "title": "В сепаратистката ЛНР ще гласуват за президент и парламент"}
{"url": "https://www.novinite.bg/articles/167102/Zeleniteizraziha-podkrepata-si-kam-majkite-na-deca-s-uvrejdaniya", "text": "Зелените категорично подкрепяме справедливия протест на родителите на деца с увреждания, който продължава вече над четири месеца и настоява за приемане на адекватни политики по отношение на хората с увреждания. Това съобщиха от партията на природозащитниците.„Системата ни убива“ е напълно подходящ надслов за случващото в страна, в която родители са принудени да плащат сами скъпите лекарства и помощни средства, все по-недостъпната препоръчителна храна и специализираните грижи и услуги за децата с увреждания. Т. нар. „инвалидна пенсия” варира между 100 и 200 лв. на месец и не може да покрие дори основните нужди на хората с увреждания в България. Не се осигуряват необходимите технически средства за подпомагане на хората с двигателни проблеми, на незрящите, глухите и т.н. Тези хора „изпадат“ от системата за социални грижи след навършване на пълнолетие и са принудени да се справят напълно сами.Единственото още по-унизително за тях нещо e наглото отношение на вицепремиера Валери Симеонов, който си позволи скандален език и обидни квалификации по отношение на протестиращите в София жени. Подобно отношение е недопустимо не само за представител на публичната власт, но за всеки човек, който претендира да бъде част от едно цивилизовано европейско общество. Неадекватното и страхливото поведение на министър-председателя също показа, че правителството няма намерение да реши проблемите на хората с увреждания, които са една от най-уязвимите социални групи у нас.Неадекватната и нехуманна политика на българското правителство спрямо хората с увреждания повтаря грешките на тоталитарните системи, като не предоставя на тази социална група поле за културна, професионална и обществена изява. Дори напротив - тези хора умишлено се гетоизират и така се потъпкват техните права за пълноценен живот. Поради мизерните условия на съществуване техните близки също биват отхвърляни от обществото и често са принудени да се откажат от професията си и личния си живот. Тревожно е, че при тези семейства често се наблюдават конфликти и разпадане на семейните връзки поради непосилно тежките условия на съществуване.Зелените настояваме България да ратифицира Допълнителния протокол към Конвенцията за правата на хората с увреждания на ООН, който е подписала преди 10 години. Той създава възможности за сезиране на комитета към Конвенцията за евентуални нарушения на самата конвенция в дадена страна членка. Фактът, че този протокол все още не е ратифициран е в нарушение и на решението на Министерския съвет от 2015, според което Допълнителният протокол следваше да бъде ратифициран до 2017 година.Зелените категорично подкрепяме исканията на протеста за цялостна промяна в политиката към хората с увреждания, както и искането за незабавна оставка на заместник министър-председателя по икономическа и социална политика Валери Симеонов. Призоваваме нашите симпатизанти да подкрепят активно „протеста на майките“ и да изразят обществена нетърпимост към поведението на правителството.", "date": "2018.11.09", "title": "„Зелените“ изразиха подкрепата си към майките на деца с увреждания"}
{"url": "https://www.novinite.bg/articles/167101/Islyamska-darjava-Napadatelyat-ot-Melbarn-e-nash-chovek", "text": "Терористичната групировка „Ислямска държава“ пое отговорност за днешното нападение в Мелбърн. Това съобщава пропагандната агенция Амак, предаде БНР. „Извършителят на операцията… в Мелбърн… бе боец на „Ислямска държава\". Той извърши операция, чиято мишена са граждани на страни в коалицията, воюваща срещу „ИД“, се посочва още в съобщението.Мъж с нож уби един човек и рани двама при атака днес в австралийския град Мелбърн, която полицията разглежда като терористична, предадоха световните агенции. Нападателят, който според полицията е от Сомалия и е известен на службите за сигурност, почина в болница от огнестрелна рана в гърдите, нанесена му от полицаи.„Двамата ранени в нападението са в стабилно състояние“, заяви Дейвид Клейтън, началник на полицията в щата Виктория.При пристигането си полицаите, повикани заради горящ автомобил в центъра на Мелбърн, са се сблъскали с мъж, който ги заплашил с нож. Минувачи им съобщили, че има ранени с нож хора. Сапьорски екип проверява мястото на инцидента за бомби.", "date": "2018.11.09", "title": "\"Ислямска държава\": Нападателят от Мелбърн е наш човек"}
{"url": "https://www.novinite.bg/articles/167095/Marin-Lo-Pen-pristiga-v-Sofiya-drugata-sedmica", "text": "Лидерката на френската крайна десница Марин Льо Пен ще посети София на 16 ноември, за да се срещне с националистически и популистки съюзници от Източна Европа във връзка с предстоящите през май догодина избори за Европейски парламент, предаде БНТ, позовавайки се на Франс прес.В българската столица председателката на партията \"Национален сбор\" ще участва в конференция под надслов \"Европа на нациите и на свободата, нов модел за европейските граждани\". На форума на крайнодесни формации тя ще се срещне с председателя на българската партия \"Воля\" Веселин Марешки, наричан \"българският Тръмп\", председателя на чешката партия \"Свобода и пряка демокрация\" Тамио Окамура, с бившия лидер на белгийската фламандска партия \"Влаамс беланг\" и настоящ лидер на Движението за Европа на нациите и свободата /ДЕНС/ Херолф Анеманс, както и с представител на Австрийската партия на свободата, съобщи ДЕНС вчера в Туитър.В Европейския парламент то е представено от политическата група \"Европа на нациите и свободата\", част от която са \"Национален сбор\", италианската партия \"Лига\" и Австрийската партия на свободата.На 1 май във френският град Ница вече се състоя среща на тези политици, организирана от Движението за Европа на нациите и свободата, където те защитиха \"идентичността\" на нациите и гръко-християнския произход на европейската \"цивилизация\", припомня АФП.Това е второто посещение на Марин Льо Пен в чужбина във връзка с предстоящите европейски избори през май. На 8 октомври тя се срещна в Рим със своя италиански съюзник Матео Салвини, председател на партията \"Лига\". Двамата заедно отправиха нападки срещу \"бункера Брюксел\". Тези срещи се вписват в стратегията на \"Национален сбор\" за създаване на съюзи във Франция и Европа, отбелязва агенцията.", "date": "2018.11.09", "title": "Марин Льо Пен пристига в София другата седмица"}
{"url": "https://www.novinite.bg/articles/167087/Bivsh-avstrijski-voenen-shpioniral-za-Moskva-desetiletiya", "text": "Пенсиониран полковник от австрийската армия е подозиран, че е шпионирал за Русия няколко десетилетия, заяви канцлерът Себастиан Курц на пресконференция, предаде БГНЕС.Той заяви, че полковникът е заподозрян, че е започнал да работи за руското разузнаване през 90-те години на миналия век и е продължил да го прави до 2018 г. Външният министър Карин Кнайсъл привика руския посланик във връзка с този въпрос и отмени предстоящото си пътуване до Русия, допълни Курц.", "date": "2018.11.09", "title": "Бивш австрийски военен шпионирал за Москва десетилетия"}
{"url": "https://www.novinite.bg/articles/167098/Mariya-Gabriel-Cifroviziraneto-na-bibliotechnite-resursi-shte-pozvoli-mnogo-po-shirok-i-barz-dostap-do-kulturnoto-ni-nasledstvo", "text": "Съвременните библиотеки като субект и обект на цифровата трансформация бяха във фокуса на третото издание на Националния форум „Библиотеките днес“ 2018, организиран от Фондация „Глобални библиотеки – България“ под патронажа на комисаря по цифровата икономика и общество Мария Габриел. Конференцията събра лектори и участници от България, Европа и САЩ за дебат относно предизвикателствата пред обществените библиотеки, опазването и достъпа до културното наследство в XXI век, новите технологии и програми в библиотеките, медийната грамотност и цифровите умения.„Неотменна е ролята на библиотеките за съхраняване на нашето културно-историческо богатство и предаването му на поколенията. Твърдя го не само като комисар по цифровата икономика и общество, но и като привърженик на историята и културното наследство, познанието, автентичното съдържание. И истински вярвам в силата на цифровизацията да съхрани всичко това. Съществува огромна възможност цифровизираното познание да достигне чрез един клик до нашите граждани, така че те да се ползват от по-голям достъп до културно съдържание, без значение от времето, пространството или физическите ограничения“, заяви комисар Мария Габриел, която обобщи дискусиите в двудневния форум. Тя отбеляза също, че възможностите не са само за гражданите, но също така и за библиотеките - истински да изпълнят мисията си да осигуряват качествени ресурси, за да стимулират креативността, интелектуалното любопитство и да улесняват обучението през целия живот и изследванията във всички общности. Комисарят отбеляза и трудностите, пред които библиотеките са изправени, що се отнася до цифровизирането на библиотечните ресурси. То може да бъде скъпо и изискващо голям човешки ресурс, особено за по-малките и регионалните библиотеки. Не винаги те имат достатъчни бюджет и персонал, за да могат да се справят с тези предизвикателства. Мария Габриел представи редица действия на Европейската комисия, които могат да дадат решения на библиотеките. Така например по Програмата за изследвания и иновации са подкрепени 50 изследователски проекта с общ бюджет от 195 милиона евро за културно наследство, цифрови библиотеки, включително изследвания, свързани с триизмерните технологии, виртуалната и добавена реалност. И в момента текат няколко проекта, които използват тези технологии, като Pluggable social platform for heritage awareness and participation и NewsEye. Тези проекти свързват в партньорство библиотеки, музеи и университети с предприятия за информационни и комуникационни технологии от девет различни държави членки.„Говорейки за цифровизацията и библиотеките обаче трябва да обърнем поглед към темата за цифровите умения. Каквито и стратегии да изработваме, каквито и мерки да предлагаме, ако хората не разполагат с нужните умения да търсят и работят с библиотечните ресурси онлайн, то цифровизирането на тези ресурси няма да постигне търсените резултати. Горда съм, че българските библиотеки оценяват в пълна степен важността на цифровите умения и организират дейности, с които да помогнат на хората от своите общности за придобиването на такива. В тазгодишното издание на Европейската седмица на програмирането например библиотеките проведоха десетки инициативи за първи стъпки в програмирането. Библиотеките са обществени пространства, в които хората имат доверие. Цифровите услуги на библиотеките са от съществена важност за онлайн аудиторията. Ние също така се нуждаем от библиотеките като надеждни посредници в нашите общности, за да имаме информирани граждани с критично мислене, които знаят да боравят с информация и в същото време са способни да различават дезинформацията“, заключи комисарят по цифровата икономика и общество Мария Габриел.", "date": "2018.11.09", "title": "Мария Габриел: Цифровизирането на библиотечните ресурси ще позволи много по-широк и бърз достъп до културното ни наследство"}
{"url": "https://www.novinite.bg/articles/167079/Dneven-horoskop-za-petak", "text": "Вашите комуникационни умения ще ви изумят днес. Ще завържете разговор с човек, с когото обикновено не бихте разменили нито една дума. Тази промяна във вас е положителна и ефектът ще продължи дълго.Ще постигнете голям напредък днес. Заслужавате всичко, което ще получите, тъй като сте се трудили много, за да стигнете до тук. Когато всичко вече е факт, отпуснете се и се радвайте на успеха.Обикновено не отказвате големи проекти и неща, които са полезни за вас и бъдещето ви. Преди да го направете, уверете се, че това е правилното решение, за да не съжалявате по-късно.Представителите на останалите зодиакални знаци могат да намерят дневния си хороскоп  ", "date": "2018.11.09", "title": "Дневен хороскоп за петък"}
{"url": "https://www.novinite.bg/articles/167109/API-otkri-obshtestvena-porachka-za-rehabilitaciyata-na-126-km-patishta-za-84-mln-lv", "text": "Агенция „Пътна инфраструктура“ стартира обществена поръчка за избор на изпълнители при рехабилитацията на 126 км второкласни и третокласни пътища. Ще бъдат основно ремонтирани близо 47 км от път II-23 Русе – Кубрат, около 27 км от път II-53 Поликраище - Елена – Сливен, над 23 км от път III-559 Полски градец – Тополовград – с. Устрем, близо 10 км от път III-2077 Каблешково – Межден и около 19 км от път III-9004 Варна – Житница. Общата индикативна стойност на поръчката е близо 84 млн. лв. без ДДС.Обществената поръчка е в 6 обособени позиции:-Обособена позиция 1 - Лот 31 Път II-53 Поликраище - Елена - Сливен от км 34+400 до км 46+290 и от км 72+200 до км 87+301, с обща дължина 26,991 км, области Сливен и Велико Търново. Индикативната стойност е 20 143 077 лв. без ДДС;-Обособена позиция 2 - Лот 32 Път II-23 Русе - Кубрат от км 0+030 до км 21+550, с обща дължина 21,520 км, област Русе. Индикативната стойност е 16 648 208 лв. без ДДС;-Обособена позиция 3 - Лот 33 Път II-23 Русе - Кубрат от км 21+550 до км 46+771, с обща дължина 25,221 км, области Русе и Разград. Индикативната стойност е 16 993 753 лв. без ДДС;-Обособена позиция 4 - Лот 34 Път III-559 Полски градец – Тополовград – с. Устрем от км 4+500 до км 23+520 и от км 35+060 до км 39+450, с обща дължина 23,410 км, област Хасково. Индикативната стойност е 14 010 107 лв. без ДДС;-Обособена позиция 5 - Лот 35 Път III-2077 Каблешково - Межден от км 11+000 до км 20+564.83, с обща дължина 9,565 км, област Силистра. Индикативната стойност е 4 775 522 лв. без ДДС;-Обособена позиция 6 - Лот 36 Път III-9004 Варна – Белослав – Разделна – Падина – Житница от км 18+212 до км 21+176, от км 24+169 до км 25+604 и от км 27+400 до км 41+839, с обща дължина 18,838 км, област Варна. Индикативната стойност е 11 152 371 лв. без ДДС.Проектите ще кандидатстват за финансиране от ОП „Региони в растеж“ 2014-2020 г., при спестен финансов ресурс по програмата. Срокът за изпълнение на строителните дейности е 10 месеца.Кандидатите могат да подават офертите си до 17:30 ч. на 20 декември 2018 г.", "date": "2018.11.09", "title": "АПИ откри обществена поръчка за рехабилитацията на 126 км пътища за 84 млн. лв."}
{"url": "https://www.novinite.bg/articles/167081/Vseki-mesec-iznasyame-produkciya-za-300-mln-evro-za-Germaniya", "text": "Средно по 300 млн. евро на месец е българският експорт за Германия. Статистиката на двустранния ни стокообмен през последните години подобрява рекордите в историята на икономическите ни отношения. Това стана ясно по време на среща на заместник-министъра на икономиката на Република България Александър Манолев и държавния секретар на Федералното министерство на икономиката и енергетиката на Германия Оливер Витке в Берлин.Двамата се договориха България и Германия да обменят опит в областта на политиките и мерките за регулиране, регистриране и контрол на горивата. Зам.- министър Манолев представи законодателните промени, които бяха приети това лято в нашата страна и акцентира, че за страната ни е приоритет повишаването контрола, но без допълнителни рестрикции за малкия и средния бизнес. От своя страна държавният секретар Витке разясни регулационните режими на федерално и регионално ниво. Взето бе решение диалогът да се продължи на експертно ниво, за да се проучат и приложат добрите германски практики в тази област.„Германските компании се чувстват добре в нашата страна и разширяват своите инвестиции“, посочи Александър Манолев. Той цитира и данни на Българо-германската търговска камара, според които около 90% от опериращите германски компании в страната ни биха инвестирали в България, ако трябва да вземат отново това решение. „За нас ще бъде много ценно, ако имаме възможност да участваме в повече събития на федерално и в отделните провинции, за да представяме възможностите за бизнес, които България може да предложи“, допълни българският заместник-министър.Впечатлени сме от икономическите резултати, които България постига и сме готови да ви подкрепим в привличането на повече германски инвестиции, подчерта държавният секретар Витке. Тема на разговора бе и задълбочаване на сътрудничеството и обмяна на опит при обучението на кадри и застъпването на дуалното обучение в България. Поет бе ангажимент от германска страна да се проучи възможността за дългосрочно командироване на няколко експерта, които на място в страната ни да участват в разработването на концепция в тази област.Германия се утвърждава като все по-важен икономически партньор за България. През 2017 г. износът ни надхвърля 3,5 млрд. евро, а вносът е близо 3,7 млрд. евро. Още по-позитивна е статистиката за 2018 г. като за първите 6 месеца, като експорта ни бележи ръст от 20%, а вносът се увеличава с 12%, стана ясно по време на срещата.Заместник-министър Манолев е на посещение в Германия за участие в Източно-германския икономически форум – едно от най-значимите и авторитетни събития в региона. То е място за среща на най-значимите компании на Източна Германия, а по време на него ще бъде представена България като атрактивна дестинация за инвестиции.", "date": "2018.11.09", "title": "Всеки месец изнасяме продукция за 300 млн. евро за Германия"}
{"url": "https://www.novinite.bg/articles/167078/Stolicata-ni-domakinstva-kongres-na-svetovnite-civilizacii", "text": "България ще бъде домакин на втория „Международен конгрес на световните цивилизации и историческите маршрути“, организиран от Световната организация по туризъм (СОТ). Събитието ще се проведе на 15-16 ноември в София, за участие са се регистрирали над 500 делегати.Конгресът ще събере министри на туризма и заинтересовани страни от публичния и частния туристически сектор от цял свят, както и международно признати професионалисти в областта на културата и културния туризъм. По време на панелите ще бъдат обсъдени общи инициативи за развитие на културно-историческия туризъм, както и мерки за опазването и популяризирането на древното материално и нематериално културно наследство. Ще бъдат дискутирани възможностите за развитие на туристически проекти, свързани с културните маршрути.Това ще е второ издание на международния форум. Първият конгрес на световните цивилизации, организиран от Световната организация за туризъм, бе проведен също в България през ноември 2016 г.", "date": "2018.11.09", "title": "Столицата ни домакинства конгрес на световните цивилизации"}
{"url": "https://www.novinite.bg/articles/167103/Do-nedelya-shte-priklyuchi-obnovyavaneto-na-markirovkata-na-patya-Elisejna-Svoge-Novi-Iskar", "text": "До неделя се предвижда да завърши обновяването на хоризонталната маркировката на път II-16 Елисейна - Своге - Нови Искър. Подновена е осевата линия в участъка между Своге и Нови Искър, а днес и утре ще се полагат крайните ленти. Необходимо е шофьорите да карат внимателно и да спазват пътната сигнализация. За подобряване видимостта на шофьорите и повишаване безопасността на движение е премахната крайпътната растителност в участъка от пътя между Своге и Нови Искър, а в момента се отстраняват и храстите в отсечката между Елисейна и Своге. Извършваните дейности са част от мерките, които АПИ предприема за подготовката на пътната мрежа за зимата.Подменени са и увредените ограничителни системи по второкласния път. Не е сменена единствено мантинелата в района на пътния инцидент край Своге. Според Правилника за прилагане на Закона за пътищата - чл. 48, т. 1, буква „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в населените места.", "date": "2018.11.09", "title": "До неделя ще приключи обновяването на маркировката на пътя Елисейна-Своге-Нови Искър"}
{"url": "https://www.novinite.bg/articles/167086/Plajovete-s-ISO-za-dostap-na-hora-s-uvrejdaniya", "text": "При откриване на новите процедури за концесия на морски плажове вече ще поставяме като условие за допустимост участниците да представят писмено доказателство, че притежават сертификат ISO 13009:2015. Това заяви министърът на туризма Николина Ангелкова в сутрешния блок на bTV. Тя поясни, че става дума за въвеждане на евростандарт, който определя общите изисквания и препоръки към плажните оператори, предлагащи туристически и потребителски услуги, включително за достъп на хора в неравностойно положение.Този международен стандарт е приложим за плажове през сезона за къпане и се нарича „Туризъм и свързаните с него услуги. Изисквания и препоръки при концесия на плажове“. Той поставя акцент върху значението на съоръженията за посетители с различни потребности. Ние насърчаваме стопаните на ивиците да предлагат повече удобства за плажуващите и през това лято вече имаше 82 плажа с рампи за достъп на хора с увреждания, монтирани от стопаните там, където релефът позволява.Тя бе категорична, че през последните години българският туризъм се развива изключително успешно. Ръстът на туристическите визити на чужденци за периода януари-септември 2018 г. е 31% спрямо същия период три години по-рано, което представлява 1,9 млн. повече туристи в сравнение с 2015 г. Общо за 2017 г. чуждите туристи у нас са близо 1,8 млн. повече спрямо 2015 г., като ръстът е 25%. Министър Ангелкова изрази удовлетворението си, че резултатите бележат устойчив тренд на нарастване след създаване на Министерството на туризма като самостоятелна институция.Министърът цитира данни, според които над 7,903 млн. са туристическите посещения на чужденци в България за периода януари-септември тази година, като отчетеният ръст спрямо същия период на миналата година е в размер на 5,5%. „Нашата основна цел винаги е била разширяване крилата на сезона и създаване на повече активности за турстите. Насърчаваме активната реклама година по рано, за да насочим фокуса към зимните ни курорти”, каза министър Ангекова. Тя добави, че в Стара планина също има много добри условия за практикуване на този вид туризъм, но е необходима цялостна концепция и стратегия за развитие.В началото на януари ще бъде представена и демоверсията на Единната система за туристическа информация (ЕСТИ), която ще свърже в реално време информационните регистри на местата за настаняване с Министерството на туризма, НАП и МВР. Правим мониторинг на дейността, ще бъдем безкомпромисни както по отношение на изпълнението, така и за спазването на сроковете. Това ще и даде възможност да правим анализи на профила на туриста, както и за намаляване на административната тежест, допълни министърът.За улеснение на бизнеса ще бъде въведено и лицево разпознаване, чрез което бизнесът може да ползва електронните услуги, които министерството предоставя. Чрез тази лицева идентификация потребителите ще могат да заявяват услуга, например молба за категоризация на място за настаняване.По отношение промяната в плана на Природен парк Витоша министърът на туризма заяви, че целта на работната група, която е създадена към Министерството на младежта и спорта, е да се осигури максимален достъп до планината. „Планът трябва да се промени за да се подменят старите лифтове и влекове, за да са безопасни. Друго строителство няма да бъде допуснато. Ще има изключително строг контрол“, бе категоричен министърът.Министър Ангелкова отбеляза, че по време на международното туристическо изложение World Travel Market (WTM) в Лондон към българското Министерство на туризма е била отправена и покана за разписване на добри практики в туризма.", "date": "2018.11.09", "title": "Плажовете с ISO за достъп на хора с увреждания"}
{"url": "https://www.novinite.bg/articles/167090/Presyakoha-kontrabanda-na-cigari-v-kutii-ot-spageti-i-burkani-s-turshiya", "text": "11 опита за контрабанден внос на цигари в тайници разкриха митническите служители на Митнически пункт Лесово при проверки през последния месец-октомври. Иззети са 28 920 къса /1446 кутии/ цигари без български акцизен бандерол. 11 580 къса /579 кутии/ от контрабандните цигари са открити в изобретателни укрития на влизащи в страната от Турция  два леки автомобила и един товарен автомобил.3980 къса /199 кутии/ цигари са били поставени  в пластмасови буркани с туршия и в пакети със спагети, които е пренасяла българска гражданка, пътуваща с лека кола от Турция за България. Тя и шофьорът на автомобила с българска регистрация са заявили, че не внасят нищо за деклариране, но при проверката е установено, че в багажното отделение, вътре в пластмасови буркани с туршия, увити в найлон, както и в пакети със спагети, са укрити  2200 къса /110 кутии/ цигари с марка „ММ\" и 1780 къса /89 кутии/ с марка „Karelia OME\", без български акцизен бандерол. Пътничката е посочила в писмените си обяснения, че цигарите са нейна собственост. Съставен е акт за установеното митническо нарушение. Други 3600 къса /180 кутии/ цигари „Karelia Slims\", без акцизен бандерол, са открити от митническите служители в двигателя и под предния капак на влизащ в страната лек автомобил с турска регистрация. Срещу шофьора, турски гражданин, също е съставен акт за нарушение на Закона за митниците. И двата автомобила са пътували в нощни часове и при засилен туристически трафик в събота и неделя на 27 и 28 октомври. При друг случай на МП Лесово, на 17.10.2018 г., товарен автомобил с турски регистрационен номер, управляван от български гражданин, пътуващ от Турция за Румъния, е селектиран за проверка от екип на митническа мобилна група. Преди началото на проверката, шофьорът е заявил, че не пренася акцизни стоки или валутни ценности, а в товарното помещение превозва празни консервни кутии и капачки, съгласно представените за обработка документи. При последвалата митническа проверка е установено, че в кутията за пожарогасителя и до двигателя на влекача на автомобила са укрити 4000 къса /200 кутии/ цигари с марки „LM Red Label 100's\" и „Karelia OME\", всички без акцизен бандерол и с надписи „For duty free sale only\". На водача е съставен акт за митническо нарушение.486 620 къса цигари са иззети от митническите служители на МП Лесово от януари до края на октомври. Общо 26 290 555 къса цигари без български акцизен бандерол е задържала Митница Бургас през десетте месеца на годината. ", "date": "2018.11.09", "title": "Пресякоха контрабанда на цигари в кутии от спагети и буркани с туршия"}
{"url": "https://www.novinite.bg/articles/167093/Jotova-Politicite-chesto-fabrikuvat-falshivi-novini-za-da-nadviyat-oponenta-si", "text": "Битка, която се води с думи, може да бъде спечелена само с думи. С това послание вицепрезидентът Илияна Йотова откри международна конференция за фалшивите новини, която се проведе в София. Илияна Йотова призова за по-често организиране на такива дискусии, защото по-интензивното говорене по темата е първата крачка в борбата срещу разпространението на фалшиви новини.Съзнаваме ли, че боледуваме от тази болест? Кои са причините за дезинформация? Можем ли да ограничим разпространението на фалшивите новини? Това бяха основните въпроси, които вицепрезидентът постави в словото си.Трудно е да се определи обхватът на темата за фалшивите новини, тъй като засяга целия човешки и обществен сектор: от индивидуалното до международните отношения, от здравето и бизнеса – до световните конфликти. „Причините са днешната епидемия са много, но за да се стигне до нея, са необходими производител, потребител и разпространител“, отбеляза Илияна Йотова.Вицепрезидентът открои причините за разпространение на дезинформация в различните аспекти на живота. От гледна точка на технологиите скоростта на информацията и популярността на социалните мрежи са причина за разпространение на дезинформация. Липсата на адекватни решения на сложните и конфликтни процеси в обществените отношения, които пораждат несигурност, нестабилност, остър дефицит на справедливост, поляризация, недоверие, липсата на идеи са предпоставка за фалшиви новини.„Често пъти, за да надвият опонент, политиците фабрикуват фалшиви новини, защото не могат да се преборят с предложени адекватни политики“, отбеляза Илияна Йотова. Вицепрезидентът посочи, че рухването на финансовата и икономическа система преди броени години създаде плодородна почва за фалшиви новини в сферата на бизнеса.„Европейският съюз също е обект на кампании за дезинформация, които с наближаването на европейските избори ще стават по-интензивни“, заяви Илияна Йотова и добави, че непознаването на европейските механизми и документи води до изкривяването на европейските предложения. „Когато говорим за машината за производство на фалшиви новини, не трябва да гледаме само на изток. Те са във всички посоки на света“, посочи вицепрезидентът.Илияна Йотова е убедена, че няма универсален антидот срещу дезинформацията. „Въпреки че Европейската комисия полага усилия да се справи с дезинформацията, все още сме в самото начало на съпротива срещу това масово явление и можем да говорим за ограничаване на разпространението, а не за спирането му“, отбеляза вицепрезидентът.Изследвания сочат, че най-бързо се разпространяват фалшивите новини. „Едно е сигурно: необходима е ясна политическа воля на всички нива – от най-малкото кметство до Европейската комисия. Мерките трябва да се взема на ниво държави, чрез законодателни инициативи, и чрез технически решения“, заяви Илияна Йотова.Вицепрезидентът посочи, че най-голямата социална мрежа вече въведе редица технически решения за ограничаването на разпространението на фалшиви новини. Чрез регулации може да се въздейства на интернет гигантите. „Въпрос е доколко те ще искат да се съобразят с тях, като се имат предвид техните огромни печалби и влияние“, отбеляза Илияна Йотова.Вицепрезидентът каза, че компетентните органи, включително и законодателната власт, могат да вземат конкретни мерки за идентифицирането и ограничаването на сайтове за фабрикуване на фалшиви новини.„Трябва да възпитаваме у децата си добродетели, да ги учим кое е лошо и кое добро, какво е истина и какво лъжа. От решаващо значение за повишаване на устойчивостта ни към дезинформация е развитието на критично мислене“, убедена е Илияна Йотова. Според вицепрезидента е необходима по-голяма чувствителност на гражданите спрямо дезинформацията. „Не на последно място – необходима е подкрепа за качествената журналистика като съществен елемент на демократичното общество. Необходима е и обществената подкрепа за нея“, отбеляза Илияна Йотова и добави, че липсва достатъчно смелост в медиите за отвоюване на статути в конкуренцията със социалните мрежи.   ", "date": "2018.11.09", "title": "Йотова: Политиците често фабрикуват фалшиви новини, за да надвият опонента си"}
{"url": "https://www.novinite.bg/articles/167110/KFN-razyasnyava-zashto-tryabva-da-poskapne-Grajdanska-otgovornost", "text": "Във връзка с откритата процедура по обществено обсъждане на предложената от Комисията за финансов надзор (КФН) Наредба за единните изисквания за коригирането на застрахователната премия, в зависимост от поведението на водача на моторното превозно средство, покрито от застрахователен договор за задължителна застраховка „Гражданска отговорност“ на автомобилистите, по чл. 490, ал. 5 от Кодекса за застраховането се породиха някои въпроси в медийни изяви и интернет. КФН публикува разяснения по част от тези въпроси:Отговор: Защото в България задължителната застраховка Гражданска отговорност на автомобилистите се сключва във връзка с моторно превозно средство. Правният режим в България позволява дадено МПС да бъде прехвърляно на другиго само чрез нотариално заверен договор, като това не се отразява в регистрите на МВР. Автомобилът може фактически да бъде владян от лице, различно от вписания собственик, само на базата на писмено пълномощно и може да бъде управляван от всекиго само с устно разрешение. Така се създава реалната възможност множество на брой шофьори да предизвикат пътно-транспортно произшествие с едно МПС. Има страни в Европейския Съюз, където в талона на автомобила изрично се вписват всички водачи, които имат право да го управляват, и законът не позволява водачи на дадено МПС да бъдат лица, които не са вписани в талона. Такава система позволява при сключването на застраховката реално да се отчитат характеристиките на действителните водачи на автомобила.Европейското законодателство изисква изрично Гражданската отговорност да покрива отговорността на лице, което управлява кола, дори и без да е собственик. Също така трябва да се покрива отговорността на лица, които управляват съответното МПС без разрешение (например при кражба) или без валидно свидетелство за правоуправление. Това по същество налага застраховката да бъде свързана с определен автомобил. Наред с това система на чиста персонална застраховка гражданска отговорност (както при нотариуси и адвокати например), ще създаде други икономически утежнения. Да вземем за пример едно семейство, което притежава един автомобил, който се управлява от двама или повече водачи, в най-честия случай съпруг и съпруга, а и някой друг член от домакинството. Тогава за управлението на този автомобил ще трябва да се плащат повече от една застраховка.При сега съществуващата нормативна уредба не е възможно задължителната застраховка Гражданска отговорност да се сключва само на името на водача и съответно механизмът на системата „бонус-малус“ не може да отчита единствено и само поведението на даден водач.Отговор: Системата следва да остане платежоспособна и да покрива настъпилите щети от застрахователни събития и след въвеждането на „бонус-малус“. Това означава, че по-малкият приход от добросъвестните шофьори следва да се компенсира от по-голям приход от тези, които са извършили нарушения на пътя. Съгласно предоставената от МВР статистика по-голямата част от водачите са изрядни и нямат регистрирани нарушения или причинени вреди и чисто математически процентът \"бонус\" няма как да бъде по-голям от процента \"малус\". Очаква се по-голямата част от собствениците на автомобили да бъдат в бонус класовете и да имат намаление на премията. Тяхното намаление трябва да се компенсира с увеличението, плащано от по-тесен кръг хора, което обуславя и по-големия процент на увеличение.Отговор: Ако „бонус-малус“ класът на автомобилите не се запазва, системата ще бъде заобикаляна много лесно чрез формално прехвърляне на други лица без нарушения, различни от шофьора с много нарушения. Например, при натрупани много нарушения баща може да прехвърли автомобила си на своето малолетно дете или на друг близък роднина, който няма регистрирани нарушения.При покупка на автомобил се предвижда купувачът лесно и бързо да може да получи информация от Гаранционния фонд относно статуса на автомобила, който го интересува, и да прецени дали да купи тази кола или да иска отстъпка от цената, която да покрие разходите му за по-скъпата застраховка. Това ще бъде и допълнително утежнение за собственика на автомобил, който допуска много административни нарушения или причинява много вреди при управлението на автомобила, защото този собственик ще бъде затруднен да продаде автомобила си.Отговор: Тези автомобили се застраховат на базата на обществени поръчки, в които всички превозни средства се застраховат по списък, а не индивидуално и по средна цена. На практика системата „бонус-малус“ много трудно би могла да бъде съвместима с механизма на обществената поръчка. В някои от държавните ведомства дори не се обявяват индивидуални данни за МПС, за които се сключват застраховките и по този начин не може да се проследи индивидуална история за тези конкретни МПС.Отговор: Защото е приложен принципът, че човек трябва да е информиран предварително за евентуални неблагоприятни икономически последици за него от настъпването на промени в нормативната уредба. Чисто логически изрядните шофьори ще имат интерес да останат с такова поведение на пътя, а нарушителите да коригират своето поведение.", "date": "2018.11.09", "title": "КФН разяснява защо трябва да поскъпне \"Гражданска отговорност\""}
{"url": "https://www.novinite.bg/articles/167097/Do-kraya-na-dekemvri-shte-badat-prevedeni-600-700-mln-lv-ot-direktnite-plashtaniya-za-ploshti", "text": "До края на декември земеделските производители ще получат между 600 и 700 млн. лв. за базовото директно плащане на площ. До дни ще бъде платен и първия транш на подпомагането за овце и кози, а останалото- през януари, съобщи министърът на земеделието, храните и горите Румен Порожанов на среща със земеделски производители в Търговище. Преди това той откри обновените офиси на общинската земеделска служба в гр. Омуртаг и на Областната дирекция “Земеделие” в Търговище.Тази година беше спазен индикативния график на разплащателната агенция, средствата на земеделците бяха изплатени регулярно до края на май, заяви още министър Порожанов. Той увери фермерите,  че средствата за директни плащания през новия програмен период за България се запазват и дори има леко увеличение от 0,79%. Въпросът е как по-ефективно да бъде разпределен ресурсът в сектора, коментира Румен Порожанов. Според него трябва да отидат повече  пари за биологично земеделие, а не за мерки като сеитбооборот и ерозия за агроекология. Стопаните задаваха въпроси за новия закон за поземлените отношения, подпомаганото на пчеларството, наредбата за горивата, тавана на плащанията в ОСП.Новият офис на Областната дирекция “Земеделие” в Търговище е с площ от 340 кв. м и се намира на ул. “Христо Ботев”, 3. В откриването му участваха и областният управител Митко Стайков и директорът  на главна дирекция “Земеделие и регионална политика” в министерството Николай Маринов.", "date": "2018.11.09", "title": "До края на декември ще бъдат преведени 600-700 млн. лв. от директните плащания за площи"}
{"url": "https://www.novinite.bg/articles/167106/Zadarjaha-milioni-nelegalni-cigari-kraj-Sofiya", "text": "Голямо количество цигари без български акцизен бандерол задържаха митнически служители при проверка на столичен паркинг. Вечерта, на 06.11.2018 г., митническите служители от отдел „Митническо разузнаване и разследване\" извършват проверка на четири товарни автомобила, спрели на паркинг в покрайните на София, поради съмнения, че превозват нелегални акцизни стоки. В товарното помещение на единия  от камионите са открити 93 мастербокса цигари от марката „GR White\".В другият автомобил са открити още 131 мастербокса от същата марка, както и един мастербокс цигари марка „Marlboro\". Общото количество на задържаните цигари е 112 480 кутии или 2 249 600 къса цигари без български акцизен бандерол. В другите два проверени товарни автомобила са открити тайници, които към момента на проверката са били празни. Образувано е досъдебно производство по описа на Митница Столична под надзора на Софийска районна прокуратура. Работата по случая продължава.", "date": "2018.11.09", "title": "Задържаха милиони нелегални цигари край София"}
{"url": "https://www.novinite.bg/articles/167104/Gabriel-Golyama-chast-ot-dneshnite-rabotni-mesta-shte-se-transformirat-s-izkustven-intelekt", "text": "Голяма част от от сегашните работни места ще се трансформират с изкуствения интелект и виртуалната реалност, каза еврокомисарят по цифровата икономика и цифровото общество Мария Габриел, която откри конференция за виртуалната реалност и изкуствения интелект \"Бъдещето на реалността\" в \"София тех парк\", предаде Нова телевизия.Габриел изтъкна важността на продължаващи инвестиции в образование, не само в младите, но и в хората, които сега имат своите работни места. Не вярвам на крайните изследвания за изкуствения интелект. Според едни, 60 процента от работните места ще изчезнат, други казват - само 9 процента. Истината е, че голяма част от сегашните работни места ще се трансформират с изкуствения интелект, с виртуалната реалност. Затова е много важно да се работи в тази посока. Нашият отговор е ясен - нова програма \"Дигитална Европа\" за следващия бюджет на ЕК. Бюджет от 9 млрд. евро, в които имаме и средства за цифрови умения, и за изкуствен интелект, и за киберсигурност, и за дигитални иновационни хъбове, посочи Габриел. По думите й днешната конференция излъчва силен сигнал - че България има потенциала да се превърне в хъб за иновации по отношение на виртуалната и добавена реалност. В ЕК искаме до края на 2020 г. да има по един дигитален иновационен хъб във всяка област в Европа, каза еврокомисар Габриел. Нейното предложение е бюджетът, който сега е от 500 млн. евро, да достигне 1,5 млрд. за следващия период. Във връзка с темите за изкуствения интелект и роботите, Габриел посочи, че преди четири месеца е публикувана европейската стратегия за изкуствения интелект. Експертна група през декември ще публикува първата работна версия на т.нар. етични въпроси, към които трябва да се обърнем още днес. За изкуствен интелект имаме осигурен бюджет от 1,5 млрд. евро до 2020 г., като целта ни е публичните и частните инвестиции общо да достигнат 20 млрд. евро до 2020 г., но амбицията е за следващия период - 2021-2027 г. тези 20 млрд. инвестиции в изкуствен интелект да бъдат осигурявани годишно, каза Мария Габриел, като отбеляза, че това не е много на фона на правеното от партньори. Всички чувствителни социални въпроси като влиянието върху пазара на труда, защитата на личните данни, също трябва да се водят паралелно като дискусии.Много важно е да продължим са използваме потенциала на добавената и виртуалната реалност в областта на медицината, посочи Габриел като даде примери с възможни приложения в областта на хирургията. Не само тя ще стане по прецизна, но ще бъде и по-малко инвазивна за пациентите.Министърът на образованието Красимир Вълчев каза, че като общество сме изправени пред големи предизвикателства. Факт е, че информационните технологии ще променят живота ни много повече, отколкото е променен в последните 20 години, посочи Вълчев. Той даде пример с навлизането на интернет преди години, като добави, че днес броят на мрежовите устройства надвишава два и половина пъти населението на Земята, а през 2025 г. те ще бъдат 75 милиарда, и правим все повече чрез тях. Това променя образователните системи, начина, по който децата учат, както и това, за което те трябва да учат. Тук е голямото предизвикателство пред образователните системи, знаем, че светът ще претърпи мащабни дигитални трансформации през следващите десетилетия, за които ние готвим деца на пазара на труда, отбеляза образователният министър.Новите технологии са прекрасни, но внимание - те носят и риск. За повече социално изключване, за по-голяма периферизация на региони. Затова - ценности, защита на лични данни, ясна инвестиция в образованието и уменията на хората, коментира пред журналисти Мария Габриел. Тя засегна и друга тема - че самата също е била обект на фалшиви новини. Чувството е за нетърпимост, фалшивите новини не са свързани само с икономически измерения - т.нар. клик-байтове, те стигат до много дълбок политически и обществен аспект, рушейки доверие. Не говорим за изчезването им, но за намаляването на тяхната видимост, за даване на по-голяма видимост на разнообразна информация и на фактите, посочи Габриел.", "date": "2018.11.09", "title": "Габриел: Голяма част от днешните работни места ще се трансформират с изкуствен интелект"}
{"url": "https://www.novinite.bg/articles/167084/Zaginal-i-dvama-raneni-sled-napadenie-v-Melbarn", "text": "Един човек почина след нападение с нож в австралийския град Мелбърн, съобщава телевизия Ей Би Си, предаде БГНЕС. По-рано бе съобщено за трима ранени. Инцидентът стана в час пик в бизнес квартала на австралийския мегаполис. Полицията е задържала нападателя в близост до горящ автомобил.„В болницата са доставени трима души. За съжаление, единият от тях почина, а на другите двама се оказва медицинска помощ. Те са в стабилно състояние. На този етап напълно изключваме вероятността случилото се да е терористичен акт“, заяви суперинтендантът на полицията в щата Дейвид Клейтън.Полицията е пристигнала в деловия квартал на града, след сигнал, че автомобил се е врязал в сградата на търговски център и се е запалил. „Въоръженият с нож мъж се опита да нападне полицаите и беше прострелян. Сега нападателят е арестуван и се намира в болницата в тежко състояние“, добави Клейтън. Води се разследване. Причините за атаката все още са неизвестни. Правоохранителните органи предупредиха гражданите да избягват преминаването през района, въпреки че заподозряният вече е задържан.", "date": "2018.11.09", "title": "Загинал и двама ранени след нападение в Мелбърн"}
