{"url": "https://www.novinite.bg/articles/161522/Ministar-Dimov-otkri-praznika-na-bilkite-v-Troyanskiya-Balkan", "text": "„Билките са едно от най-големите богатства на България. Благодарение на това биоразнообразие от над 770 вида лечебни растения сме на трето място след Китай и Индия по износ на билки в света“. Това каза министърът на околната среда и водите Нено Димов при откриването на празника на билките, планината и туризма днес в подножието на Троянския проход над село Балканец.Традиционното за троянския край събитие премина под мотото „Да променим отношението си към природата“ и с посланието „Зеленото е родолюбие“ и се проведе с подкрепата на МОСВ. „Този приказен празник е не само на билките, планината и туризма, а и на традициите, настоящето и нашето бъдеще. Днес е дъждовен ден, но нека се радваме на дъжда, защото от него се раждат зеленината и животът“, каза още министър Димов. Вицепремиерът Красимир Каракачанов също поздрави участниците и заяви, че той самият е за 8-и път на празника на билките в Троянския Балкан.Сред гостите бяха още евродепутатът Ангел Джамбазки, депутати от ВМРО и ГЕРБ, ръководството на областната управа в Плевен, на Дирекция Национален парк „Централен Балкан“ и РИОСВ – Плевен, кметове и общински съветници от Троян и Ловеч.Кметът на Троян Донка Михайлова подчерта, че местните хора винаги са черпили сила от традициите, планината и предприемаческия дух. Да се опитаме заедно да променим към по-добро отношението си към природата, макар и за един ден – това е посланието, което организаторите от Община Троян, Сдружение „Съвет по туризъм“ – Троян, и кметството на село Балканец отправиха към гостите на празника.Домакините предложиха на присъстващите горещ ароматен чай от 22 вида планински билки, събрани от Троянския балкан, както и любопитна информация за лечебната сила на широко разпространени и малко познати билки и диворастящи плодове. Победителите в конкурсите за най-красив венец, за най-дълъг венец от билки и за най-много набрани билки от поляната получиха награди, осигурени от МОСВ. Дирекцията на Национален парк „Централен Балкан“ се погрижи за подаръците на най-добре подготвените участници във викторината с въпроси за парка.На поляната Айдушкото сборище с панорамна гледка към билото на Балкана се стекоха стотици любители на планината. Празникът на билките се провежда за 16-и път всяка година в  последната събота на юни. Тогава официално се открива и летният туристически сезон в региона.", "date": "2018.07.01", "title": "Министър Димов откри празника на билките в Троянския Балкан"}
{"url": "https://www.novinite.bg/articles/161528/Lyatoto-zapochva-30-gradusa-do-kraya-na-sedmicata", "text": "Лято започва от днес, първият ден от новия месец ще е слънчев, вятърът отслабва.Максималните температурите ще бъдат от около 22 градуса в североизточните райони до около 29 градуса в югозападните. Малко дъжд с гръмотевици е възможен в планините в Западна България. Там и вятърът ще е силен. Максималната температура на височина 1200 м ще е около 17 градуса, на 2000 м - около 10 градуса. По морето ще има повече слънце след обяд. Вълните ще са до два бала, а термометрите ще се качат до 25 градуса и на брега, и във водата. Кратки следобедни превалявания се очакват и утре, но до края на седмицата вече ще ни топлят 30 градуса. Най-ниските температури през юли ще са между 10 и 15 градуса, а най-високите - между 34 и 39 градуса, според прогнозата на НИМХ към БАН. Месечната сума на валежите също ще бъде около нормата - между 40 и 70 литра на квадратен метър, по Черноморието и долината на река Струма - между 30 и 50 литра на квадратен метър, а за планинските райони - от 70 до 120 литра на квадратен метър.", "date": "2018.07.01", "title": "Лятото започва, 30 градуса до края на седмицата"}
{"url": "https://www.novinite.bg/articles/161523/Chetirima-dushi-sa-zaginali-pri-tejak-paten-incident-tazi-sutrin", "text": "Сигнал за тежък пътен инцидент е получен в 6.10 ч. тази сутрин, съобщиха от МВР.По първоначални данни на автомагистрала \"Тракия\", в района на 107 км, лек автомобил \"Фолксваген Транспортер\" се е ударил в товарен \"Мерцедес 317\". В резултата на удара на място са загинали четирима души, а други трима са настанени в болнично заведение. Извършен е оглед. По случая е образувано досъдебно производство.Обходният маршрут е през п.в. Пазарджик - гр.Пазарджик - Пловдив - п.в. Цалапица. Движението се регулира от пътни полицаи.", "date": "2018.07.01", "title": "Четирима души са загинали при тежък пътен инцидент тази сутрин"}
{"url": "https://www.novinite.bg/articles/161544/Recidivist-izbyaga-ot-frenski-zatvor-s-helikopter", "text": "Обирджия рецидивист избяга от затвор във Франция с хеликоптер, предаде АФП. Инцидентът е станал днес сутринта в затвора в град Ро в департамента Сен-е-Марн, югоизточно от Париж. Бягството на рецидивиста Редуан Фаид е станало само за няколко минути, като по време на него той е получил подкрепа от \"тежковъоръжени мъже\", уточнява източник близък до разследването. При бягството не е бил ранен никой, нито пък някой е бил взиман за заложник. Фаид вече избяга от затвора през 2013 г. Тогава той бе в затвор в Лил-Секеден в Северна Франция. Фаид се укриваше от властите в продължение на 45 дни, преди да бъде заловен. Редуан Фаид излежава 25-годишна присъда за редица престъпления, сред които и въоръжен грабеж през 2010 г. на кола за инкасо. Тогава при престрелка с полицията загина общински полицай.", "date": "2018.07.01", "title": "Рецидивист избяга от френски затвор с хеликоптер"}
{"url": "https://www.novinite.bg/articles/161518/Dnes-nad-po-golyamata-chast-ot-stranata-shte-e-predimno-slanchevo", "text": "Днес над по-голямата част от страната ще е предимно слънчево. Временни увеличения на облачността ще има над североизточните, а в следобедните часове и над планинските райони и там на отделни места ще превали краткотрайно. Вятърът ще е до умерен, от северозапад. Максималните температурите ще бъдат от около 22° в североизточните райони до около 29° в югозападните. Над планините ще бъде предимно слънчево, през деня с временни увеличения на облачността. Само на отделни места в масивите от Западна България след обяд краткотрайно ще превали, възможно е и да прегърми. Ще духа умерен до силен, само по най-високите части временно бурен северозападен вятър. Максималната температура на височина 1200 метра ще е около 17°, на 2000 метра – около 10°.Над Черноморието ще бъде предимно слънчево. По-значителна облачност ще има преди обяд над северното крайбрежие. Максималните температури ще бъдат между 22 и 25°. Температурата на морската вода е около 24°. Вълнението на морето ще бъде 1-2 бала.", "date": "2018.07.01", "title": "Днес над по-голямата част от страната ще е предимно слънчево"}
{"url": "https://www.novinite.bg/articles/161551/Avtobus-se-sblaska-s-linejka-v-Germaniya-desetki-sa-raneni", "text": "Туристически автобус се сблъска снощи с линейка в Северна Германия, като пострадаха 46 души, предимно деца и младежи, съобщи днес местната полиция, цитирана от ТАСС. Инцидентът е станал недалеч от град Любек, провинция Шлезвиг-Холщайн. Автобусът, в който е имало 42 деца, е пътувал към летен лагер. По предварителни данни линейката се отзовала на повикване за спешен случай. В резултат на сблъсъка тя се преобърнала и излетяла в канавката.", "date": "2018.07.01", "title": "Автобус се сблъска с линейка в Германия, десетки са ранени"}
{"url": "https://www.novinite.bg/articles/161535/Otmenyat-bedstvenoto-polojenie-v-Obshtina-Roman", "text": "Кметът на Роман Валери Ролански издаде заповед, с която отменя бедственото положение в Общината. Заповедта влиза в сила в 12.00 ч. днес.Бедственото положение бе обявено заради придошлите води на река Малък Искър, които рано сутринта в петък заляха улици в града и в още три села Средни рът, Караш и Хубавене. Бяха евакуирани жителите на цял квартал в общинския център, а водоснабдяването в селата беше прекъснато.Денонощно в наводнената зона работеха шест екипа с техническо оборудване от три автомобила и пет помпи.", "date": "2018.07.01", "title": "Отменят бедственото положение в Община Роман"}
{"url": "https://www.novinite.bg/articles/161537/Zaradi-kaso-saedinenie-se-zapalila-baraka-v-kv-Vrabnica", "text": "Късо съединение най-вероятно е предизвикало пожара снощи в столичния квартал \"Връбница\". Запали се барака. Сигналът е подаден около 18 часа. На място са изпратени четири пожарни, огнеборци и линейка. Няма пострадали, съобщиха от МВР.", "date": "2018.07.01", "title": "Заради късо съединение се запалила барака в кв. \"Връбница\""}
{"url": "https://www.novinite.bg/articles/161527/Valeri-Simeonov-posreshtna-Djulaya-kraj-Dunav", "text": "Валери Симеонов посрещна изгрева в първото юлско утро на брега на Дунав в Тутракан. Не ми се занимава с глупости. На тъпи въпроси сутринта не отговарям, заяви вицепремиерът, запитан дал е измерил нивото на шума от репортер на бТВ.  \"Джулай морнинг\" в изпълнение на Джон Лоутън огласи утрото в Тутракан. Празникът на свободния дух за седма година събра стотици, които избраха да посрещнат първоюлското утро под открито небе и под звуците на любими рок парчета. Италианската рок банда Арсея подгря хипарите минути преди изгрева. На плажа Корал се проведе концерт-протест на Джулая. Доброволци пренесоха тонколоните за концерта – протест. Край импровизираната сцена на пясъка се появи и символична изложба, съхранила фотоси от архива на МВР и Софийския университет от преди три десетилетия.„Има някаква реставрация на нравите, на отношението държава-гражданин, полиция-гражданин, нещо, което го знаем от преди 30 години, днес просто няма място, но ето че пак се случва, пак има ограждения, има забрани”, казва авторът на изложбата Петър Миланов.„Цялото Черноморие е превърнато в дограма, стъкло и бетон! Не е хубаво! Има една голяма част от нашето общество, която разбира по друг начин контактуването с морето. Ние затова сме тук, искаме да обърнем внимание на това”, каза Васил Гюров. Сред песните, които изпълниха Евегени Дайнов и група \"Магистри\", бе и Жълтопаветник. Традиционно стотици варненци посрещнаха първото юлско слънце на плажа в Аспарухово. ", "date": "2018.07.01", "title": "Валери Симеонов посрещна Джулая край Дунав"}
{"url": "https://www.novinite.bg/articles/161549/Sebastian-Kurc-poema-kormiloto-na-ES-za-sledvashtite-shest-meseca", "text": "\r\nАмерикански дипломат го нарече \"рок звезда\", а критиците на Ангела Меркел го ухажват - австрийският канцлер Себастиан Курц, който е на власт в родината си вече от шест месеца, от днес е начело и на ротационното председателство на ЕС, предаде Франс прес.\r\nПоемането на председателството не можеше да стане в по-добър момент за 31-годишния лидер, който от миналия декември се е съюзил с крайната десница. Точно сега европейските правителства осезаемо втвърдяват политиката относно приема на кандидати за убежище. Този въпрос раздели ЕС в последно време. Австрия превръща темата за миграцията в приоритет на шестмесечното си председателство начело на 28-те.\r\nКурц изтъква, че е един от основните архитекти на затварянето на Балканския миграционен път през 2016 г. По това време той беше министър на външните работи. Курц обеща да води в родината си миграционна политика без отстъпки и това допринесе за неговото издигане до канцлерския пост в Австрия и до укрепване на съюза му с крайната десница.\r\nАнализаторът от Френския национален център на научни изследвания Патрик Моро, който е специалист по Австрия, припомня, че позициите на Курц звучат все по-актуално днес. Неговата критика към решението на Ангела Меркел да отвори временно границите за бежанци през 2015 г. се споделя все по-широко, също както и неговата така наречена \"критична еврофилия\". Курц подчертава привързаноста си към ЕС, при условие че съюзът предостави повече суверенитет на държавите членки. Тази визия отговаря на визията на Австрийската партия на свободата и на европейските крайни десници, които в по-голямата си част засега поотложиха идеята си за излизане от ЕС.\r\nСпоред австрийския в. \"Курир\" европейското председателство дава възможност на Курц да изпъкне, било то в качеството му на държавник, който управлява кризата с бежанците, било то като въплъщение на надеждата за десницата или като изскусен тактик. За Австрия и за нейните 8,7 милиона жители политическият климат днес, когато се поема ротационното председателство на ЕС, е противоположен на този от 2000 г. Тогава консервативната десница за първи път се съюзи с крайна десница на Йорг Хайдер.\r\nКоалицията си спечели международни упреци и ЕС за няколко месеца бе санкционирал Виена. Осемнадесет години по-късно в контекст, в който десниците, защитаващи идеята за идентичност, са в подем, Курц се превръща в една призната фигура на международната сцена и австрийците се гордеят с това, отбелязва анлизаторът Моро.\r\n\r\n\r\n\r\n\r\n\r\n\r\n\r\n\r\nНамират се и някои които твърдят, че зад демонстрираната от Курц уравновесеност и спокойно изражение при всякакви обстоятелства може да се крие \"опортюнизъм\" за сметка на ценностите. Като пример се посочва визитата му в Будапеща, ден след като унгарският парламент прие много спорния закон за санциониране на помощта, предоставяна на мигранти от неправителствените организации. По време на срещата си с национал-консерватора Виктор Орбан Курц не каза и дума за това, предпочитайки да афишира амбицията си да строи мостове със страните от Централна Европа. ", "date": "2018.07.01", "title": "Себастиан Курц поема кормилото на ЕС за следващите шест месеца"}
{"url": "https://www.novinite.bg/articles/161552/Motoristi-podkrepiha-protesta-na-majkite-na-deca-s-uvrejdaniya-v-Haskovo", "text": "Десетки мотористи подкрепиха протеста на майките на деца с увреждания в Хасково.Мощните машини са от няколко града в Южна България, а мотористите обявиха, че са солидарни с исканията на майките.Протестът на родителите на деца с увреждания в Хасково продължава вече седмица. Започна и подписка, в която досега са се включили над 500 души. Те настояват внесеният вече в парламента закон за личната помощ да бъде разгледан в рамките на следващите 5 дни.", "date": "2018.07.01", "title": "Мотористи подкрепиха протеста на майките на деца с увреждания в Хасково"}
{"url": "https://www.novinite.bg/articles/161542/Zadarjaha-15-godishen-beglec-ot-RU-Vraca", "text": "Полицията във Враца задържа 15 – годишен младеж, избягал от районното управление, съобщава БГНЕС. Снощи, около 22.30 часа, при рутинни действия във Враца, полицейски автопатрул разпознал 15 – годишен младеж, който избяга от районното управление в града и го задържал. Отведен е в районното управление и му е наложена 24 часова мярка „задържане под стража“. Продължават полицейските действия по случая, съобщиха от МВР.На 28 юни сутринта, докато служителите на РУ – Враца оформяли документите за наложена 24-часова мярка за задържане, 15- годишният успя да избяга от управлението. Със заповед на директора на ОДМВР-Враца бе назначена вътрешна проверка, в рамките на която ще се изясняват всички факти и обстоятелства, свързани с полицейските действия. ", "date": "2018.07.01", "title": "Задържаха 15-годишен беглец от РУ-Враца"}
{"url": "https://www.novinite.bg/articles/161540/Zakrivasht-koncert-na-Balgarskoto-evropredsedatelstvo-pred-NDK", "text": "\r\nС концерт с балканска музика НДК изпраща послание за продължаване на един от основните приоритети на Българското европредседателство - интеграцията на Западните Балкани. Събието е тази вечер от 19:00 часа, а входът е свободен.\r\n \r\n\r\n\r\n\r\n \r\n", "date": "2018.07.01", "title": "Закриващ концерт на Българското европредседателство пред НДК"}
{"url": "https://www.novinite.bg/articles/161545/Desetki-hilyadi-uchastvaha-v-gej-parad-v-Parij", "text": "Десетки хиляди хора излязоха вчера следобед на гей парад в Париж. Шествието започна от площад \"Конкорд\" и приключи на Площада на републиката, а участниците носеха знамена в цветовете на дъгата - символ на ЛГБТ общността, предаде АФП.Те издигнаха плакати с надписи: \"Нямате монопол върху семейството\" и \"Закрийте Ватикана - Гуантанамо за умовете\". \"Тук сме да се забавляваме, но не бива да забравяме основното - да продължим да се борим за правата си\", каза за АФП 20-годишният Давид, дошъл от Тулуза с двама приятели за парада.По данни на Френския институт за изследване на общественото мнение над половината (53%) от хората, заявяващи се като хомосексуалисти, бисексуални и транссексуални, са били жертва на хомофобска агресия, включително вербална и физическа.Вчера бе арестуван крайнодесен активист, разкъсал знаме в цветовете на дъгата, с което бе украсена сградата на Националното събрание в чест на днешния парад. ", "date": "2018.07.01", "title": "Десетки хиляди участваха в гей парад в Париж"}
{"url": "https://www.novinite.bg/articles/161548/Socialnite-mreji-ne-pravyat-decata-po-shtastlivi", "text": "Самочувствието на подрастващите може да зависи от времето, прекарано в интернет. Това сочи изследване на учени от университета в Шефилд, цитирано от dariknews.Според докладите им колкото повече децата прекарват времето си в популярните социални мрежи - Instagram, Facebook и WhatsApp, толкова по-малко са доволни от живота си.В изследването са участвали 4000 деца на възраст от 10 до 15 години. Те са били помолени да оценят своята удовлетвореност от различните аспекти на живота по скалата до седем.Оказало се, че само един час на ден, прекаран в социалните мрежи, намалява с 14% вероятността детето да се радва на своето представяне в училище, на външния си вид или на това да бъде със семейството си. Това е три пъти повече от отчитаното от други изследвания негативно въздействие върху емоционалното състояние на децата, живеещи с разведени родители.Интересно е и това, че момичетата са по-чувствителни към социалните мрежи. Вследствие на общуването в интернет, те започват да отделят повече внимание на външния си вид и популярност в училище. Според авторите най-уязвими са неуверените в себе си деца.", "date": "2018.07.01", "title": "Социалните мрежи не правят децата по-щастливи"}
{"url": "https://www.novinite.bg/articles/161525/Dvete-Korei-otvoriha-otnovo-kanal-za-komunikacii-v-moreto", "text": "Северна и Южна Корея отвориха отново канал за морска комуникация и кораби на двете страни осъществиха радиоконтакт за пръв път от десетилетие насам, предаде Ройтерс, цитирайки съобщение на южнокорейското министерство на отбраната.В 9.00 ч. сутринта местно време (0:00 ч. по Гринуич) южнокорейски военноморски кораб се свърза със севернокорейски патрулен кораб по международен радиоканал. Патрулът на комунистическия режим отговори незабавно, с което нормализира канала за морска комуникация, използван за пръв път от 10 години.Новата стъпка показва, че двете Кореи предприемат практически стъпки за спазване на сключеното на 27 април споразумение. Тогава техните лидери решиха да намаляват постепенно военното напрежение, отбеляза представител на министерството, цитиран от Ройтерс.", "date": "2018.07.01", "title": "Двете Кореи отвориха отново канал за комуникации в морето"}
{"url": "https://www.novinite.bg/articles/161532/Jurnalist-beshe-zastrelyan-v-Meksiko-v-denya-predi-izborite", "text": "Мексикански журналист беше убит вчера в щат Кинтана Роо, в деня преди в страната да бъдат произведени президентски избори, предаде Ройтерс.Хосе Гуадалупе Чан е бил убит в село Сабан, в окръг Хосе Мария Морелос, съобщиха местните власти. Според местни медии, той е бил застрелян в бар, около 22.00 ч. местно време в петък (3.00 ч. сутринта вчера по Гринуич).\"Осъждаме този инцидент и призоваваме прокуратурата да разследва случая\", се казва в изявлението на местните власти, които обещават да гарантират мирното протичане на изборите днес. Мексико е една от най-опасните страни в света за журналистите.От 1992 г. насам в страната са били убити 45 представители на медиите. Щат Кинтана Роо беше един от най-безопасните, пълен с туристи и карибски курорти, отбелязва Ройтерс. Сигурността обаче се влоши рязко през последните години поради сблъсъка между банди, борещи се за доходоносните наркопазари.", "date": "2018.07.01", "title": "Журналист беше застрелян в Мексико в деня преди изборите"}
{"url": "https://www.novinite.bg/articles/161543/Frenska-kompaniya-sazdade-robotiziran-picar", "text": "За мнозина току-що приготвената от майстор пица е неустоимо изкушение. Сътвореното на ръка тестено изделие вече има конкуренция - пица, направена от робот, предаде Ройтерс.Френската стартъп компания \"Еким\" цели с разработката си да промени и ускори процеса на правене на популярния продукт и се надява скоро да отвори денонощна пицария. Жестовете на роботизирания пицар са програмирани да наподобяват тези на истински пицайоло. Различното при робота е, че разполага с три ръце и може да майстори няколко пици едновременно.\"Роботът не прави пица по-бързо от майстор пицар. Времето, което му отнема приготвянето на една пица, е същото като на пицайоло - 4 минути и 30 секунди. Роботизираният ни майстор обаче разполага с три ръце, може да координира задачите и да прави няколко пици едновременно. По този начин можем да доставяме пица веднъж на 30 секунди, което прави 120 пици на час, докато капацитетът на един пицар 40 пици на час\", казва изпълнителният директор на компанията Филип Голдман.Роботизираният пицар понастоящем е изложен в шоурум извън Париж, докато от компанията търсят подходящо място за ресторант, в който той да се \"вихри\", влагайки в творенията си продукти от Франция и Италия.Както с автомат за стоки клиентите ще могат да поръчват по всяко време предпочитаната си пица. \"В забързаното ни всекидневие хората отделят все по-малко време за хапване и се налага да правят компромис с бързината и качеството на храната. Ние ще предлагаме и двете\", допълва Голдман.", "date": "2018.07.01", "title": "Френска компания създаде роботизиран пицар"}
{"url": "https://www.novinite.bg/articles/161519/Eva-Majdel-ES-shte-otgovori-podobavashto-ako-SASht-prodaljat-s-protekcionistkite-si-merki-kam-nas", "text": "„Като отговорни политици и вярващи в ползите от добрите връзки между Европа и САЩ, ще направим всичко възможно да ги запазим. Но ако американската администрация продължи да увеличават напрежението в търговските отношения с нови протекционистки мерки, ще отговорим подобаващо, защото трябва да защитим интересите на нашите граждани и техните бизнеси.“ Това заяви българският евродепутат от ГЕРБ/ЕНП Ева Майдел по време на срещата между американския Конгрес и Европейския парламент, провела се на 29 юни 2018г. в София. „Западните Балкани са от интерес за всички световни сили. ЕС и САЩ сме естествени партньори в региона, защото вярваме, че споделяме общи ценности и интереси. Ние сме единствените външни актьори, които имат искрен интерес от развитието и просперитета на региона, и вярваме, че това ще помогне за стабилността в света.“ Това заяви Ева Майдел в панела за външна политика и бъдещето на Западните Балкани, в който участва и колегата й и зам.-председател на групата на ЕНП в Европарламента Андрей Ковачев. Ева Майдел участва в 82-ата междупарламентарна среща между членове на Конгреса и Европарламента като член на делегацията на ЕП за връзки със САЩ. Междупарламентарна среща между ЕС и САЩ се провежда за пръв път в България. Тя беше открита от председателя на НС Цвета Караянчева, председателя на Комисията по вътрешна сигурност и обществен ред и председател на ПГ на ГЕРБ Цветан Цветанов, председателя на Комисията по външни работи Джема Грозданова и евродепутата от ГЕРБ/ЕНП Андрей Ковачев. Фокусът на двудневните дискусии са търговските отношения, сътрудничеството със Западните Балкани и киберсигурността.", "date": "2018.07.01", "title": "Ева Майдел: ЕС ще отговори подобаващо, ако САЩ продължат с протекционистките си мерки към нас"}
{"url": "https://www.novinite.bg/articles/161530/V-Meksiko-se-provejdat-prezidentski-parlamentarni-i-mestni-izbori", "text": "\r\nМексиканските гласоподаватели избират своя 58-и президент, чийто мандат ще започне на 1 декември и ще продължи до 2024 г., предадоха световните агенции. По конституция той няма да има право да се кандидатира след изтичане на този шестгодишен мандат.\r\nДнес мексиканците гласуват и за 128 членове на Сената (горната камара на парламента) и за 500 членове на Камарата на депутатите (долната камара на парламента). Гласува се още и за местни парламенти на мексиканските щати и за местни органи на властта в 1600 населени места. Като цяло има 17 670 кандидати за щатските и местните избори, предаде Асошиейтед прес.\r\nИзборните секции отварят врати в 8 ч. местно време и затварят врати в 18 ч. местно време във всяка една от трите мексикански часови зони. Близо 90 милиона мексиканци имат право на глас. Най-голям интерес поражда вотът за президент. Миналите президентски избори бяха през 2012 г. и на тях гласуваха малко над 50 милиона души. Избирателната активност беше тогава около 63 процента. Гласува се в един тур.\r\n \r\n ", "date": "2018.07.01", "title": "В Мексико се провеждат президентски, парламентарни и местни избори"}
{"url": "https://www.novinite.bg/articles/161521/Ministar-Nankov-shte-dade-start-na-remonta-na-nad-80-km-patishta-v-Yujna-Balgariya", "text": "Утре – 2 юли, министърът на регионалното развитие и благоустройството Николай Нанков ще даде старт на ремонта на над 80 км пътни участъци в Южна България. Със средства от Оперативна програма „Региони в растеж“ 2014 – 2020 г. в рамките на три лота ще бъдат рехабилитирани 50 км от път IIІ-663 Чирпан – Симеоновград, който е алтернативен маршрут на АМ „Марица“ и на път I-8 Поповица – Хасково. 50-километровата отсечка е разделена на три лота, а срокът за изпълнение на строителните работи е 15 месеца. Първата копка, с която символично ще бъде поставено началото на ремонта, ще бъде в 11 часа. По-късно същия ден, от 14 часа, министър Нанков ще обяви и началото на рехабилитацията на 32 км от второкласния път II-59 Момчилград - Крумовград – Ивайловград, в който ще бъдат инвестирани над 20 млн. лв. Ремонтът на пътя е разделен на два участъка. Първият, който е в близост до село Карамфил, е около 6 км, а вторият – с дължина близо 26 км, ще се реализира по Програмата за трансгранично сътрудничество ИНТЕРРЕГ V-A Гърция – България 2014-2020 г. На церемониите ще присъстват инж. Дончо Атанасов – член на Управителния съвет на Агенция „Пътна инфраструктура“, народни представители, областни управители, кметове и др.", "date": "2018.07.01", "title": "Министър Нанков ще даде старт на ремонта на над 80 км пътища в Южна България"}
{"url": "https://www.novinite.bg/articles/161550/Temperaturen-rekord-v-Antarktida-minus-986-gradusa", "text": "Учени регистрираха в Антарктида най-ниската температура, измерена някога на повърхността на Земята - минус 98,6 градуса по Целзий,предава ДПА. Изследователска група под ръководството на Тед Скамбос от унивеситета в Колорадо се натъкнала на рекорда, като анализирала сателитни данни от заледения южен континент. Екипът открил над 105 температурни показатели под 90 градуса по Целзий в южния полярен регион в периода 2004-2016 година. Преди направеното откритие от колорадския екип, най-ниската температура на Земята беше регистрирана в руската полярна станция \"Восток\" в Антарктида. На 23 юли 1983 година термометърът паднал до минус 89,2 градуса по Целзий.", "date": "2018.07.01", "title": "Температурен рекорд в Антарктида - минус 98,6 градуса"}
{"url": "https://www.novinite.bg/articles/161538/I-Polsha-otreche-da-e-podpisvala-sporazumenie-za-priemane-na-migranti", "text": "Полша заяви вчера, че не е сключвала никакви споразумения да приема връщане на кандидати за убежище, предаде Ройтерс, цитирайки говорител на външното министерство. По-рано вчера беше разпространен документ на германското правителство, според който Полша е една от 14 страни, изразили готовност за това. \"Не са сключвани никакви нови споразумения за приемане на кандидати за убежище от страни от ЕС. Потвърждаваме това, както Чехия и Унгария\", заяви говорителят на полското външно министерство. По-рано вчера премиерите на Чехия и Унгария Андрей Бабиш и Виктор Орбан отрекоха да са сключвали подобни споразумения. Според писмо на Ангела Меркел до нейни коалиционни партньори Полша, Чехия, Унгария, Белгия, Франция, Дания, Финландия, Швеция, Естония, Литва, Латвия, Люксембург, Холандия и Португалия са приели Германия да връща кандидати за убежище, които са бил регистрирани първо на тяхна територия, отбелязва ДПА.", "date": "2018.07.01", "title": "И Полша отрече да е подписвала споразумение за приемане на мигранти"}
{"url": "https://www.novinite.bg/articles/161539/Iznasilvane-na-7-godishno-momiche-predizvika-masovi-protesti-v-Indiya", "text": "Хиляди хора протестираха в Централна Индия тази седмица с искане за смъртно наказание на изнасилвачите на 7-годишно момиче, похитено след училище, докато чакало родителите си да го вземат, предаде Ройтерс. Двама мъже са арестувани за престъплението в град Мандсауд, съобщи полицията. Жертвата е приета в болница и се възстановява, казаха лекари. Правителството на премиера Нарендра Моди въведе смъртно наказание за изнасилвачите на деца под 12 години и увеличи минималната присъда за изнасилвачите на деца под 16 години, след като изнасилванията на 8-годишно момиче и млада жена в два щата, управлявани от неговата партия по-рано тази година доведоха до обществени протести. През 2016 г. в Индия има регистрирани 40 000 изнасилвания, а жертвите са били деца в 40% от случаите. Всеки ден в пресата се появяват истории за сексуално насилие срещу жени. В Мандсаур момичето е чакало да бъде прибрано след училище от родителите си, които закъснявали, уточни полицията. От записите на видеокамерите на съседни магазини се вижда, че тя се отдалечава с един от обвиняемите. По-късно полицията открила жертвата в безсъзнание в храстите наблизо. Двамата мъже са в ареста, уточни полицията.Полицейският комисар Маной Сингх каза, че хиляди хора са протестирали в осем града в региона с искане за смъртно наказание за обвиняемите.", "date": "2018.07.01", "title": "Изнасилване на 7-годишно момиче предизвика масови протести в Индия"}
{"url": "https://www.novinite.bg/articles/161531/Siderov-Cvetanov-na-nedelno-uchilishte-za-da-ne-pravi-poveche-gafove", "text": "Лидерът на Атака Волен Сидеров покани вторият човек в ГЕРБ Цветан Цветанов на неделно училище, за да не прави повече дипломатически гафове. Повод са думите на шефът на ПГ на ГЕРБ че \"Русия и Китай са едни от основни потенциални заплахи за мира и стабилността\" след края на 82-рото Междупарламентарно заседание Европейски парламент – Конгрес на САЩ в София. Това е груба грешка, такива думи не се говорят. Да кажеш, че Русия и Китай са заплаха за мира - това е груб дипломатически гаф. Аз отдавна съм казал, че мога да направя едно неделно училище, да изнасям лекции, коментира Сидеров. На Русия и Китай едва ли им пука какво говори в България Цветан Цветанов, допълни той по Нова тв. Радвам се, че след толкова години в българската политика направих една школа. Сега виждам, че лидерите на най-голямата дясна и най-голямата лява партия говорят тези, които аз съм излагал през годините, заяви Сидеров. Аз съм предлагал нещата, които сега се чуват, подчерта той.„Миналата седмица лидерката на опозицията критикуваше правителството защо не взима повече мерки за мигранти. През 2013-2014-та аз предлагах същото, имаше техен премиер – Орешарски. Предлагах затваряне на границата. Сега го чувам от премиера същото нещо. Е, след 5-6 години закъснение, но пак се чува. Това е добре, защото най-после България изразява на глас това, което е нейният интерес. Чувам от премиера нещо, което преди години щеше да е наречено национализъм, шовинизъм. Европеец съм, но първо съм българин – това съм го повтарял стотици пъти”, припомни Сидеров.Тук става дума за инстинкт за самосъхранение. Хората в Европа видяха, че това безконтролно нахлуване на вълни от незаконни нарушители на границата, защото Европа бе приела политиката под външен натиск и казваше – давайте ни още. Това, което липсва на диалога и коментара по темата е, че лидерите в Европа все още не стигат до същината на проблема, кое предизвика тази мигрантска вълна. Не е ли това политиката на САЩ в Близкия изток и Северна Африка, която запали няколко огъня. Разрушиха Либия. Какво е Либия сега? Една безконтролна територия, от която бягат хиляди и хиляди. Египет – на власт дойдоха „Мюсюлманските братя”. Ирак – разрушена територия, от която се роди ИДИЛ. Сирия – не успя, защото се намеси Русия”, заяви той.Всичко това са удари, нанесени от американската военна машина, понякога пряко, и от техните служби и сателити в региона – Саудитска Арабия, Израел и т.н. Това предизвика вълните на мигранти и ние трябва да го казваме. Следващата стъпка ще бъде това, европейските лидери да посочат САЩ и да кажат: „Вие сте виновни за това, което търпим сега”, подчерта Сидеров.Политикът заяви, че формирането на мигрантски центрове извън ЕС вече е технически въпрос, който трябва да се реши на формата Съвет на върха.„Идеята на Борисов е много добра. Извън, а не вътре да ни карат да построим общежития. А навън, защото да подчертая, това са незаконни, това са нарушители. Още го има в Наказателния кодекс, да припомня. Оттук нататък, ако започне да се прилага това ще е една спирачка, защото не са прекратени нещата. Не е свършила тази амбиция на големите империи, да слагат ръка на територии и да разбъркват цели проблеми”, каза Сидеров.", "date": "2018.07.01", "title": "Сидеров: Цветанов на неделно училище, за да не прави повече гафове"}
{"url": "https://www.novinite.bg/articles/161529/Korneliya-Ninova-shte-uchastva-v-simpozium-na-lideri-na-mnenie-ot-cyal-svyat", "text": "Лидерът на БСП Корнелия Нинова ще вземе участие в международния Сими Симпозиум в Гърция. Тази година престижният форум е озаглавен - \"Дневен ред за следващите 20 години\".В него ще се включат лидери на мнения, общественици, учени, сред които нобеловият лауреат проф. Джоузеф Стиглиц, представители на университетите Харвард и Оксфорд, астрофизици от Imperial college и членове на Дороти Ходжкин към Кралското общество, президента на центъра за организации на оцелелите от Холокоста, представители на ООН, Амнести интърнешънъл; писатели, журналисти, сред които Кърсти Ланг - продуцент на BBC и много други изявени личности.Сими симпозиум се ръководи от бившия гръцки премиер Георгиос Папандреу. За първи път се провежда през 1998 година, като ежегодно събира водещи интелектуалци, политици, носители на Нобелова награда, предприемачи, дипломати, учени и активисти, за да обсъдят някои от най-важните въпроси на нашето време. Основната амбиция на форума е да стимулира идеи, които помагат на обществата да станат по-справедливи, по-отзивчиви към потребностите на гражданите и по-добре подготвени да преодолеят глобалните предизвикателства.", "date": "2018.07.01", "title": "Корнелия Нинова ще участва в симпозиум на лидери на мнение от цял свят"}
{"url": "https://www.novinite.bg/articles/161526/Zapochvat-remonti-na-80-km-patishta-v-Yujna-Balgariya", "text": "Утре започва рехабилитацията на 32 км от второкласния път II-59 Момчилград - Крумовград - Ивайловград, съобщи АПИ. Инвестицията е за над 20 млн. лв. с ДДС.Началото на строителните работи ще бъде дадено със символична първа копка край Крумовград, на което ще присъстват министърът на регионалното развитие и благоустройството Николай Нанков и инж. Дончо Атанасов - член на Управителния съвет на Агенция „Пътна инфраструктура“, народни представители, кметове от региона и др. Проектът се съфинансира със средства от Програмата за трансгранично сътрудничество ИНТЕРРЕГ V-A Гърция – България 2014-2020 г. и националният бюджет.Ремонтът на пътя е разделен на два участъка. Първият е около 6 км, а вторият е близо 26 км. Рехабилитацията на 6-километровата отсечка, в близост до село Карамфил, ще бъде изпълнена от ДЗЗД „ИЗТОЧНИ РОДОПИ 3“, в което участват: „Пътстройинженеринг“ АД, „ПСК Виастрой“ ЕООД, „Пътища“ АД, „БСК-Горна Оряховица“ АД и „Атлас Балкан“ ООД. Строителният надзор ще бъде осъществен от „Строл 1000“ АД. Другият участък, с дължина около 26 км, е възложен на Обединение „ПЪТ II-59“, в което са: „Джи Пи Груп“ АД и „Контратас Инглесиас“ АД. Строителният надзор ще е от „ПЛАН ИНВЕСТ ПЛОВДИВ“ ЕООД.Вторят участъкът ще се изпълни по Програмата за трансгранично сътрудничество ИНТЕРРЕГ V-A Гърция – България 2014-2020 г. Тя се финансира от Европейския съюз чрез Европейския фонд за регионално развитие - 85%, а 15% са от националния бюджет. Със средства от Оперативна програма „Региони в растеж“ 2014 – 2020 г. в рамките на три лота ще бъдат рехабилитирани 50 км от път IIІ-663 Чирпан – Симеоновград, който е алтернативен маршрут на АМ „Марица“ и на път I-8 Поповица – Хасково. 50-километровата отсечка е разделена на три лота, а срокът за изпълнение на строителните работи е 15 месеца, съобщи МРРБ. ", "date": "2018.07.01", "title": "Започват ремонти на 80 км пътища в Южна България"}
{"url": "https://www.novinite.bg/articles/161547/Remontite-v-Sofiya-varvyat-s-palna-sila", "text": "Ремонтите в София вървят с пълна сила. От днес започна реконструкцията на неремонтирания релсов път на бул. „България“ в столицата. Освен подмяна на трамвайните релси на кръстовището на булевардите „България“ и „Иван Гешов“, ще бъдат обновени контактната мрежа, пешеходният подлез, както и пероните на спирката, намираща се там. Срокът за изпълнение на дейностите е месец и половина, а целта е трамваите по тази линия да се движат с еднакво бърза скорост през целия маршрут. Ремонтът налага промени в организацията на движение на градския транспорт. До 5 август трамваите от линия № 7 – в посока ж.к. „Борово“ ще се движат от кръстовището на бул. „България“ и бул. „Витоша“ по трасето на трамвайни линии номера 1 и 6 до ж.к. „Иван Вазов“ – двупосочно. За същия период се пуска заместваща автобусна линия № 7-ТМ.Автобусите от линия № 304 също ще се движат по променен маршрут. В посока ж.к. „Дружба 2“ автобусите ще се движат от Националния исторически музей (НИМ) по „Околовръстен път“ през пътен възел „детелина“ по бул. „България” до бул. „Витоша”, наляво по бул. „Витоша”, надясно по бул. „Пенчо Славейков” и направо по бул. „България” и по маршрута до ж.к. „Дружба 2\".От днес стартираха и ремонтните дейности по бул. „Васил Левски“ в участъка от Ректората на СУ „Св. Климент Охридски“ до бул. „Патриарх Евтимий“. Вече е затворено платното в посока от „Попа“ към Ректората, а движението се осъществява в една лента. За ремонта на другото платно организацията на движението ще бъда обърната, а за цялостното асфалтиране булевардът ще бъде затворен за един уикенд.Днес се пуска движението по ул. „Солунска“ в участъка от ул. „Христо Белчев“ до ул. „Ангел Кънчев“, където се извърши възстановяване на паважа на пътното платно. Работата по тротоарите продължава. На 2 юли пък временно ще бъде възстановено движението през кръстовището на ул. „Граф Игнатиев“ и ул. „Денкоглу“, което е изпълнено на бетон, а на следващ етап ще бъде положена и пътната настилка. От 2 юли започва и работата по обновяване на „Зона четири“ от центъра на София. Дейностите ще започнат с градината „Кристал“ и „Климент Охридски“, както и тротоарите по ул. “Московска“ от ул. “Г. С. Раковски“ до ул. “Париж“. Ще бъде извършен ремонт на алеите в градините, на осветлението, което се подменя с енергоефективно. Предвиждаме допълнително озеленяване и засаждане на нови дървета.", "date": "2018.07.01", "title": "Ремонтите в София вървят с пълна сила"}
{"url": "https://www.novinite.bg/articles/161546/Predi-sreshtata-Putin-Tramp-Cenite-na-hotelite-v-Helzinki-skochiha-nekolkokratno", "text": "\r\nЦените на хотелските стаи в Хелзинки са се увеличили неколкократно за периода около срещата на руския президент Владимир Путин и американския му колега Доналд Тръмп на 16 юли във финландската столица. Това съобщава в. \"Хелзингин саномат\", цитиран от ТАСС.\r\n\r\n\r\n\r\n\r\n\r\n\r\n\r\n\r\n\r\n  ", "date": "2018.07.01", "title": "Преди срещата Путин - Тръмп: Цените на хотелите в Хелзинки скочиха неколкократно"}
{"url": "https://www.novinite.bg/articles/161534/Novi-pravila-za-turisticheskite-uslugi-v-ES-ot-dnes", "text": "\r\nОт днес в сила влизат нови правила за потребителите на туристически услуги в ЕС. Новите разпоредби се отнасят както за традиционните пакетни ваканции, така и за онези, които резервират други форми на комбинирано пътуване, включително персонализирани пакети.\r\nПравилата за пътниците стават по-ясни, по-лесно става връщането на пари и репатрирането, улеснено е и настаняването при извънредни случаи. В правилата е записано, че организаторът на туристическия пакет носи отговорност, ако нещо се обърка, независимо от това кой извършва транспортните услуги. Според пресслужбата на ЕК, мерките ще гарантират по-спокоен и по-качествен отдих на повече от 120 милиона туристи.\r\n  ", "date": "2018.07.01", "title": "Нови правила за туристическите услуги в ЕС от днес"}
{"url": "https://www.novinite.bg/articles/161533/Stana-yasno-s-kolko-procenta-poskapvat-tokat-i-toplinnata-energiya", "text": "От КЕВР обявиха, че са приели решение за цената на електрическата и топлинната енергия за новия ценови период, който започва от 1 юли 2018 и завършва на 30 юни 2019-та.Решенията на комисията ще бъдат публикувани днес. Цената средно на изменение на електрическата енергия за потребителите на регулиран пазар за новия ценови период, ще бъде 2,03 %. За всяко едно от трите дружества изменението е следното:За ЧЕЗ повишение с 1,75 %.За ЕВН повишение с 1,82 %.За Енерго-Про повишение с 2,88 %.По отношение на цената на топлинната енергия, с отчитане на рязкото повишение на цената на природния газ, поради повишение на цената на суровия петрол, и след като КЕВР успя да намали поисканите от Булгарз 18,5 % на 10,85 %, и като се има предвид, че газът формира 60-70 % от цената на топлинната енергия, комисията определи следните цени:Средното повишение на цената на топлинната енергия е 7,33 %.За Топлофикация-София повишението е 7,46 %.За ЕВН България Топлофикация – Пловдив повишението е 0,94 %.За Веолия Енерджи Варна повишението е 4,89 %.", "date": "2018.07.01", "title": "Стана ясно с колко процента поскъпват токът и топлинната енергия"}
{"url": "https://www.novinite.bg/articles/161524/Izvanredno-otchitane-na-elektromerite-zaradi-novata-cena-na-toka", "text": "Електроразпределителните дружества ЧЕЗ и ЕВН с извънредни отчети на електромерите заради новите цени на тока от 1 юли.Графикът за извънредното отчитане на ЧЕЗ е публикуван, информация може да се получи и в клиентските центрове на енергодружеството. 328 инкасатори ще работят извънредно с удължено работно време в неделя.Електроразпределителната компания за Югоизточна България - ЕВН даде възможност по желание на абонатите сами да си засекат електромерите до 30 юни.През седмицата от клиентския център на Енерго Про заявиха, че не се предвижда извънреден отчет, но абонатите, които желаят, могат да оставят данните си до 30 юни.Фактурите през месец юли ще съдържат информация за консумираната електроенергия за два отчетни периода - по-стари и по-нови цени. С колко точно ще поскъпне електроенергията ще стане ясно на 1 юли.Според предварителните разчети на енергийния регулатор токът ще поскъпне средно около 2% за страната, въпреки че трите компании поискаха доста по-висок скок. От другия месец с близо 11% поскъпва природният газ и с близо 7 на сто парното и топлинната енергия.", "date": "2018.07.01", "title": "Извънредно отчитане на електромерите заради новата цена на тока"}
{"url": "https://www.novinite.bg/articles/161541/Kak-predsedatelyat-na-KEVR-argumentira-novite-ceni-na-toka", "text": "Определените цени на електроенергията и на топлоенергията от 1 юли от Комисията за енергийно и водно регулиране (КЕВР) се основават на ясна икономическа логика. В своите решенияенергийният регулатор се ръководи от четири основни принципа - прозрачност, устойчивост на решенията, законосъобразност и справедливост. Това заяви пред журналисти председателят на КЕВР Иван Иванов след закритото заседание, което комисията проведе тази сутрин. Той подчерта, че в ценовите си решения регулаторът стриктно прилага консервативен подход за недопускане на резки промени и отчита, от една страна възможностите на потребителите, а от друга - необходимостта от устойчиво развитие на дружествата в енергийния и газовия сектор. \"Сегашният състав на регулатора не допусна резки промени в определяните цени и през изминалите три години тяхното увеличение беше значително под ръста на средната, минималната работна заплата и пенсиите, както и под нивото на отчитаната от НСИ годишна инфлация\", каза председателят на КЕВР.Иван Иванов увери, че регулаторът и занапред ще използва всички законови възможности, за да не допусне резки ценови промени за потребителите на електрическа и топлинна енергия.Попитан как ще се отразят новите цени на топлоенергията на сметките на потребителите, Иван Иванов отговори, че топлата вода и топлинната енергия се ползват само от 15% от населението. \"В малките градове и в селата на България хората използват за отопление дърва, въглища и електроенергия. Затова най-важният показател е цената на електрическата енергия и се стремим тя да бъде минимално увеличена, но не трябва да допускаме да има тежки финансови затруднения на енергийните дружества\", коментира председателят на КЕВР.Решенията на КЕВР за цените в секторите \"Електроенергетика\" и \"Топлоенергетика\" от 1 юли 2018 г. ще бъдат публикувани на интернет страницата на регулатора. ", "date": "2018.07.01", "title": "Как председателят на КЕВР аргументира новите цени на тока"}
{"url": "https://www.novinite.bg/articles/161520/Startira-remontat-na-32-km-ot-pat-II-59-Momchilgrad-Ivajlovgrad", "text": "2 юли, започва рехабилитацията на 32 км от второкласния път II-59 Момчилград - Крумовград - Ивайловград. Инвестицията е за над 20 млн. лв. с ДДС. Началото на строителните работи ще бъде дадено със символична първа копка край Крумовград, на което ще присъстват министърът на регионалното развитие и благоустройството Николай Нанков и инж. Дончо Атанасов - член на Управителния съвет на Агенция „Пътна инфраструктура“, народни представители, кметове от региона и др. Проектът се съфинансира със средства от Програмата за трансгранично сътрудничество ИНТЕРРЕГ V- A Гърция – България 2014-2020 г. и националният бюджет. Ремонтът на път II-59 е разделен на два участъка. Първият е около 6 км (от км 24+548 до км 30+439), а вторият е близо 26 км (от км 30+439 до км 56+861.68). Рехабилитацията на 6- километровата отсечка, в близост до село Карамфил, ще бъде изпълнена от ДЗЗД „ИЗТОЧНИ РОДОПИ 3“, в което участват: „Пътстройинженеринг“ АД, „ПСК Виастрой“ ЕООД, „Пътища“ АД, „БСК-Горна Оряховица“ АД и „Атлас Балкан“ ООД. Строителният надзор ще бъде осъществен от „Строл 1000“ АД. Другият участък, с дължина около 26 км, е възложен на Обединение „ПЪТ II-59“, в което са: „Джи Пи Груп“ АД и „Контратас Инглесиас“ АД. Строителният надзор ще е от „ПЛАН ИНВЕСТ ПЛОВДИВ“ ЕООД. Участъкът от км 30+439 до км 56+861.68 на пътя Момчилград - Ивайловград ще се изпълни по Програмата за трансгранично сътрудничество ИНТЕРРЕГ V-A Гърция – България 2014-2020 г. Тя се финансира от Европейския съюз чрез Европейския фонд за регионално развитие - 85%, а 15% са от националния бюджет.", "date": "2018.07.01", "title": "Стартира ремонтът на 32 км от път II-59 Момчилград - Ивайловград"}
{"url": "https://www.novinite.bg/articles/161536/Shte-plashtame-sredno-s-2-poveche-za-elektricheska-energiya", "text": "Средното покачване на цената на електрическата енергия за потребителите на регулирания пазар за новия ценови период, започващ от днес, е с 2,03%.За ЧЕЗ цената се повишава с 1,75%, за ЕВН повишението е с 1, 82%, а за \"Енерго ПРО\" повишението на цената на електроенергията е с 2,78%. Това каза Иван Иванов - председател на Комисията за енергийно и водно регулиране (КЕВР) след нейно закрито заседание. Той обясни, че комисията е приела днес решение за цената на електрическата енергия и на топлинната енергия за новия ценови период, който започва от 1 юли 2018 г. и завършва на 30 юни 2019 г.", "date": "2018.07.01", "title": "Ще плащаме средно с 2% повече за електрическа енергия"}
