{"url": "https://www.novinite.bg/articles/178415/Balgariya-i-Harvatiya-shte-zasilyat-partnorstvoto-si-v-sferata-na-sigurnostta", "text": "Във време на непредвидими предизвикателства България и Хърватия ще засилят сътрудничеството си и ще провеждат редовни консултации по ключови теми от европейския и регионален дневен ред. Двете държави ще работят за стратегически измерения на партньорството в сфери като сигурността и отбраната, прилагането на закона, търговията и икономическите връзки, туризма, образованието, науката и културата. Това се казва в съвместна позиция на президентите Румен Радев и Колинда Грабар-Китарович, които проведоха среща днес в Загреб. По покана на своя хърватски колега българският президент е на държавно посещение в Република Хърватия.В позицията на двамата държавни глави се подчертава и общия ангажимент на България и Хърватия за европейската перспектива на Западните Балкани. „Европейската интеграция без Западните Балкани ще остане незавършен проект. Европейската перспектива на този регион е основният двигател за прилагане на необходимите реформи“, се казва още в съвместната позицията. Румен Радев и Колинда Грабар-Китарович се обявяват за развитие на Европа, която да „обединява, защитава, да бъде лидер в многостранния подход в дипломацията и в областта на иновациите“.Икономическото и социално сближаване трябва да се превърне във водещ приоритет на Европейския съюз и за това е необходимо съхраняването на потенциала на кохезионната и на общата селскостопанска политика, подчерта на срещата Румен Радев. По думите му без сближаване между Западна и Източна Европа  или ако Европа функционира „на две или повече скорости“, е немислимо да се говори за единен ЕС, който да се утвърди като реален фактор в международните отношения.Двамата президенти бяха единодушни, че е необходима по-голяма подкрепа за страните, охраняващи външните европейски граници. Според Румен Радев европейската миграционна политика няма да бъде ефективна, докато не се реформира системата за предоставяне на убежище и не се ревизира Дъблинският регламент. Необходим е и по-активен диалог със страните, от които произхождат мигрантите, както и анализ на дългосрочните последствия за европейските държави от миграционните потоци.Президентите на България и Хърватия подписаха съвместно послание до президента на Китай Си Дзинпин за откриване на пряка въздушна линия Пекин-София-Загреб. Съвместното послание на двамата държавни глави е вследствие на проведените срещи на президента Радев в Китай в началото на месец юли, с което българският президент отправи покана към китайските инвеститори да засилят присъствието си в Югоизточна Европа. С откриването на пряка въздушна линия ще бъде насърчен и обменът в туризма, образованието, науката и културата с Китай. Обща бе оценката, че регионалните инициативи с участието на Китай „17+1“ и „Един пояс, един път“ и свързаните с тях проекти в транспорта, енергетиката, културата и науката, са реална инвестиция в икономическото развитие на държавите от Централна и Източна Европа.Българският държавен глава изрази подкрепата на страната ни за инициативата на Колинда Грабар-Китарович „Три морета“, насочена към насърчаване на икономическите възможности и енергийната диверсификация за страните от регионите на Адриатическо, Балтийско и Черно море. Годишният икономически обмен от 280 млн. евро не отговоря на възможностите на бизнеса от двете държави и България и Хърватия ще насърчат последващото задълбочаване на икономическите връзки и взаимните инвестиции, беше общата позиция на президентите. Подобряването на транспортната и енергийна свързаност в Югоизточна Европа с подкрепата на ЕС е от ключово значение за икономическия обмен, контактите между бизнеса и туризма в целия регион. През 2018 г. над 36 000 хървати са посетили страната ни, а над 22 000 българи са избрали да почиват в Хърватия.Пред президентската институция в Загреб се състоя церемонията по официалното посрещане на президента Румен Радев в Хърватия. Двамата държавни глави проведоха среща „на четири очи“ и ръководиха пленарните разговори на официалните делегации. В Загреб Румен Радев проведе среща и с министър-председателя Андрей Пленкович, на която бяха обсъдени перспективите за развитие на двустранното партньорство в областта на сигурността и отбраната, присъединяването на България и Хърватия към Шенген, еврозоната и Организацията за икономическо сътрудничество и развитие.По-късно днес държавният глава ще разговаря с представители на българската общност в страната. Утре българският президент ще посети 93-а военно-въздушна база „Земуник“ в град Задар.", "date": "2019.07.23", "title": "България и Хърватия ще засилят партньорството си в сферата на сигурността"}
{"url": "https://www.novinite.bg/articles/178384/Do-obyad-slance-sledobyad-dajd", "text": "Днес над източната половина от страната, а по-късно през деня и в планинските райони от Западна България, ще се развива купеста и купесто-дъждовна облачност. Ще има валежи, придружени с гръмотевици и временно усилване на вятъра, възможни са и градушки. Със слаб до умерен северозападен, в източната половина от страната североизточен вятър ще проникне по-хладен въздух. Максималните температури ще бъдат в широки граници – от 25° в североизточните райони до 35° в югозападните. В София - около 28°.Над планините ще се развива купесто-дъждовно облачност, след обяд и над Рило-Родопската област и ще има краткотрайни валежи с гръмотевици. Ще духа умерен север-северозападен вятър. Максималната температура на височина 1200 метра ще е около 22°, на 2000 метра - около 14°.Над Черноморието облачността ще се увеличи, по-късно през деня над южното крайбрежие и ще има валежи, на места с гръмотевици. Ще духа до умерен север-североизточен вятър. Максималните температури ще са 26° - 28°, близки до температурата на морската вода. Вълнението на морето ще бъде 2-3 бала.", "date": "2019.07.23", "title": "До обяд слънце, следобяд дъжд"}
{"url": "https://www.novinite.bg/articles/178401/Zadava-se-novo-zahlajdane", "text": "Ново захлаждане от север, което ще се почувства главно в Централна и Източна България във вторник през нощта и в сряда.Циклонална дейност на североизток от България и център на високо налягане над Централна Европа са предпоставка за по-хладни въздушни маси към Балканите от север.Още през нощта на вторник срещу сряда в части от централните и източни райони на страната ще се развиват гръмотевични бури, на места са възможни интензивни валежи, дори градушки, което е в сила до края на деня.По-хладното време ще се почувства и по Черноморието, където в следващите 48 часа също ще превали и прегърми.В четвъртък и петък, лятото бързо ще се завърне. Температурите ще се повишат до 32 - 33 градуса в низините, а валежите са малко вероятни. В събота започва влошаване на времето, което ще продължи и в началото на следващата седмица. Това се дължи на центрове на ниско налягане над Средиземноморието, които ще засегнат южните части на Балканите и България. В събота, неделя и понеделник, вероятно и във вторник на запад, ще се развиват гръмотевични бури, по-активни в следобедните часове и над планинските райони. Температурите остават без особена промяна, максималните ще са до 29 и 32 градуса.От средата на следващата седмица времето ще се стабилизира, температурите ще се повишават и началото на месец август ще посрещнем с типично лятно време и високи дневни температури.Високи дневни температури очакват в следващите 72 часа големи райони от Западна Европа - Франция, Белгия, Холандия, Германия, Южна Англия, след това и скандинавските страни.Втора мощна гореща вълна за това лято, месец след първата в края на юни, ще удари тези европейски страни, като в четвъртък, в районите на Париж и Брюксел могат да бъдат измерени и рекордно високи температури - около 40 градуса.", "date": "2019.07.23", "title": "Задава се ново захлаждане"}
{"url": "https://www.novinite.bg/articles/178408/Izleze-poslednoto-klasirane-za-priem-v-Sofijskiya-universitet", "text": "Обявиха третият и последен етап на класирането на кандидат-студентите в Софийския университет „Св. Климент Охридски“ за учебната 2019/2020 г.В него участват потвърдилите от първия или втория етап кандидати, за които е възможно прекласиране в по-горна желана специалност, както и всички, некласирани на първите два етапа. Резултатите от третото класиране са окончателни.3 906 новоприети студенти са се записали след първото и второто класиране. 23 от тях са лауреати от национални и международни състезания и олимпиади.В третия етап на класирането са приети 940 студенти. От изчакващите 699 по-добро класиране след първите два етапа 207  души са класирани в по-желани специалности, а 492 са останали на същите позиции. На третия етап са класирани нови 251 кандидати.Запълнени след първия и втория етап на класирането са специалностите „Психология“, „Публична администрация“, „Публични информационни системи“, „Английска филология“, „Арабистика“, „Китаистика“, „Японистика“, „Южна, Източна и Югоизточна Азия“, „Компютърни науки“, „Софтуерно инженерство“, „Информационни системи“, „Компютърно инженерство“, „Туризъм“, „Право“ (редовна форма), „Международни отношения“, „Комуникационен мениджмънт“, „Музикални медийни технологии и тонрежисура“, „Графичен дизайн“, „Физическо възпитание и спорт“.Записването за третия етап на класирането е окончателно и трябва да бъде направено в периода 24 – 26 юли 2019 г. включително.7 148 са кандидатите, подали документи за прием в най-старото висше училище. На първо място сред посочените от най-много кандидати специалности е „Психология“. На второ място е „Софтуерно инженерство“. Третото място заема специалността „Право“. На следващите места кандидатите са поставили специалностите „Фармация“, „Комуникационен мениджмънт“, „Компютърни науки“, „Английска филология“, „Предучилищна и начална училищна педагогика“, „Журналистика“ и „Медицина“.", "date": "2019.07.23", "title": "Излезе последното класиране за прием в Софийския университет"}
{"url": "https://www.novinite.bg/articles/178418/GDBOP-vleze-vav-firmata-kadeto-raboti-Kristiyan-Bojkov", "text": "Служители на ГДБОП влязоха в офисите на фирма TAD Group, в която работи обвиняемият за кибератаката срещу НАП компютърен специалист Кристиян Бойков. Към момента не са ясни целите на акцията, съобщи bTV.От фирмата вече обявиха, че застават зад своя служител и не смятат да \"отключват\" своите компютри за разследващите.В същото време по-рано днес от държавното обвинение заявиха, че в един от иззетите от Бойков компютри е открита информация, според която той е разполагал с масив от данни от НАП, по-голям от този, изпратен на медиите, при това дни преди първия имейл, от който става ясно за атаката.Според прокуратурата няма съмнение, че Бойков е извършил кибератаката, но освен това е възможно и други лица да бъдат обвинени.", "date": "2019.07.23", "title": "ГДБОП влезе във фирмата, където работи Кристиян Бойков"}
{"url": "https://www.novinite.bg/articles/178385/Govoritelyat-na-VSS-Izborat-na-nov-glaven-prokuror-nyama-da-bade-sastezanie-pod-samnenie", "text": "Изборът на нов главен прокурор няма да бъде състезание под съмнение. Няма никаква пречка кандидатът да бъде един и да премине през цялата изборна процедура, която е доста публична. Това каза говорителят на Прокурорската колегия на Висшия съдебен съвет Даниела Машева от в ефира на „Здравей, България”.Тя обясни, че мотивите ще бъдат обявени на сайта на ВСС, след което в продължение на два месеца професионалните организации, неправителствените организации, висшите учебни заведения и научни организации ще имат право да изразяват становищата си.Прокурорската колегия няма да предлага друг кандидат, каза още Машева. „Наистина за нас е нелогично едни и същи членове на Колегията да предлагат по двама или по повече кандидати”, добави тя.До 24 октомври могат да се изразяват становища и да се задават въпроси, каза още говорителят на ВСС. „Кандидатът е един, защото ние счетохме, че това е кандидатура, която отговаря  изцяло на очертания профил в Закона като критерии и изисквания за качествата на главния прокурор. Ние взехме предвид и мнението на нашите съсловни организации – Асоциация на прокурорите и Камарата на следователите”, обясни Машева и добави, че кандидатурата на Гешев е била предложена от четирима члена на Колегията, като сред тях не е бил сегашният главен прокурор Сотир Цацаров.Говорителят на Прокурорската колегия беше категорична, че няма никакви опити за влияние от страна на политици: „Политици с нас неса разговаряли. Предложението за избора беше само в кръга на членовете на Колегията”.Машева коментира и предишно изказване на Иван Гешев за това, че на 99,9% няма да се кандидатира за главен прокурор: „Водихме разговори с него, обсъждахме неговата визия оттук нататък за развитие на прокуратурата, поставихме изискванията, които бяха изразени от нашите колеги и той се съгласи”. ", "date": "2019.07.23", "title": "Говорителят на ВСС: Изборът на нов главен прокурор няма да бъде състезание под съмнение"}
{"url": "https://www.novinite.bg/articles/178386/Balgariya-i-Severna-Makedoniya-zasilvat-satrudnichestvoto-sreshtu-trafika-na-hora", "text": "\r\nПравителствата на Република България и Република Северна Македония ще подпишат в Охрид Протокол за сътрудничество в областта на борбата с трафика на хора.\r\n\r\n\r\n\r\n\r\n\r\n", "date": "2019.07.23", "title": "България и Северна Македония засилват сътрудничеството срещу трафика на хора"}
{"url": "https://www.novinite.bg/articles/178388/Avtomobil-s-gazova-uredba-se-zapali-v-tunel-Vitinya-ima-postradal", "text": "Един човек пострада, след като автомобил с газова уредба се запали в движение и е последвало задимяване. Това съобщиха от МВР. Инцидентът е станал в тунел \"Витиня\" на АМ \"Хемус\". В момента движението през тунела е ограничено. Автомобилите се пренасочват по стария път.На място са насочени екипи на полицията, пожарната и Спешна помощ.", "date": "2019.07.23", "title": "Автомобил с газова уредба се запали в тунел \"Витиня\", има пострадал"}
{"url": "https://www.novinite.bg/articles/178389/Prokuraturata-Kristiyan-Bojkov-e-haknal-NAP", "text": "От анализираните данни към момента може да се направи заключение, че Кристиян Бойков е разполагал с базата данни на НАП преди разпространението й в интернет пространството. Към настоящия момент продължава работата по декриптиране на информацията, съдържаща се в иззетите веществени доказателства, както и по анализ на вече декриптираната такава информация от компютъра на Бойков. Това обявиха от Прокуратурата. Според данните на разследването Кристиян Бойков е извършвал различни търсения по единни граждански номера в базата данни на НАП, както и е променял оригиналната дата на файловете с датата 10.11.1989 г., която съвпада с датата на файловете, разпространени в интернет пространството. Освен това е правел търсения за конкретни лица, сред които премиерът Бойко Борисов, главният прокурор Сотир Цацаров и депутатът от ДПС Делян Пеевски. От прокуратурата съобщават още, че имат доказателства, че Кристиян Бойков е разполагал с пълната база данни, изтекла от НАП, а не само с публикуваната в Интернет.Ето и целия текст на изявлението на Прокуратурата:\"По повод изявления пред медии на обвиняемия Кристиян Бойков и на негови работодатели, Пресцентърът на Прокуратурата съобщава следното:В хода на извършеното на 16.07.2019 г. претърсване и изземване в офиса на дружеството „TAD GROUP“ в София, разследващите органи иззеха веществени доказателства, включително и служебния компютър на Кристиян Бойков. От анализираните данни към момента може да се направи заключение, че той е разполагал с базата данни на НАП преди разпространението й в интернет пространството. Към настоящия момент продължава работата по декриптиране на информацията, съдържаща се в иззетите веществени доказателства, както и по анализ на вече декриптираната такава информация от компютъра на Бойков.Кристиян Бойков е извършвал различни търсения по единни граждански номера в базата данни на НАП, както и е променял оригиналната дата на файловете с датата 10.11.1989 г., която съвпада с датата на файловете, разпространени в интернет пространството. Установено е, че между 10.07.2019 г. и 12.07.2019 г. – три дни преди публикуването на базата данни на НАП в интернет, на служебния компютър на Кристиян Бойков са правени търсения в тази база данни с единни граждански номера на няколко лица: министър – председателя Бойко Борисов, главния прокурор Сотир Цацаров и народния представител Делян Пеевски. Непосредствено преди това търсене е извършено търсене с единните граждански номера на други две лица, както и за адвокатска кантора „Авиора консулт“. Резултатът от тези търсения Бойков е съхранил във файл, именуван „Търсене за бивол“. След тези действия от него е извършено търсене в базата данни на НАП с единния граждански номер на Емил Радев – евродепутат. Резултатите от тези търсения са обменяни от Бойков с друго лице.В дигитална папка на служебния компютър на Бойков е наличен файл с име „математика за домашно“, с дата на създаване 11.07.2019 г., който съдържа специфичните наименования на 106 бази данни и множество техни таблици, които са идентични с частично разпространените 57 бази данни на НАП в интернет пространството. Това е индикатор, че Бойков разполага с пълната база данни, изтекла от НАП, а не само с тази, вече публикувана в интернет пространството. В първия имейл от 15.07.2019 г. до няколко медии лицето, представящо се за „руски хакер“, твърди, че е публикувал само една част от базата данни на НАП, както и че разполага с допълнителна база данни, която ще разпространи на по-късен етап. В друга дигитална папка на служебния компютър на Бойков е наличен файл с име „броене за домашно“ с дата на създаване 11.07.2019 г., който съдържа специфично именувани бази данни, идентични с тези от базата данни на НАП, множество други специфични наименования на таблиците от тези бази данни, както и броя на записите във всяка от таблиците. Установено е, че на служебния компютър на Бойков са били въвеждани команди за промяна на датата на оригиналните файлове от базата данни на НАП с датата 10.11.1989 г. от манипулираните файлове, изтекли в интернет пространството. При декриптирането е установено и наличие на файлове с бази данни на клиенти на частни търговски дружества.На 16.07.2019г., в 11:50 часа на електронните пощи на някои медии, сред които и NOVA (novinite@ntv.bg) e получено съобщение от “анонимния руски хакер” чрез e-mail “minfin@mail2tor.com”. За разследването на този етап няма съмнение, че Кристиян Бойков е автор и разпространител на писмото до медиите, чийто автор се представя за “анонимен руски хакер”.Продължава работата по декриптиране на иззетите веществени доказателства. Предстоят действия по разследването, свързани и с възможното ангажиране на наказателната отговорност и на други лица\".", "date": "2019.07.23", "title": "Прокуратурата: Кристиян Бойков е хакнал НАП"}
{"url": "https://www.novinite.bg/articles/178392/Masirana-akciya-Tishina-vav-Vidin-ima-arestuvani", "text": "Има арестувани при масирана акция за нощната тишина, която се проведе изненадващо снощи в ромския квартал на Видин - \"Нов път\", съобщава Нова.Над 20 патрулни автомобила, жандармерия и спецполицаи влязоха в квартала около 20:00 часа. Междувременно се проверяваха влизащите в района коли.Именно от тази част на Видин обичайно се подават сигнали за нарушаване на нощното спокойствие. А по време на акцията имаше и сватба по улиците на квартала.", "date": "2019.07.23", "title": "Масирана акция \"Тишина\" във Видин, има арестувани"}
{"url": "https://www.novinite.bg/articles/178394/Geshev-Atakata-sreshtu-NAP-e-politicheska", "text": "\"Отключен е един от криптираните компютри, там е базата данни на НАП, има търсения за Бойко Борисов, Делян Пеевски, Сотир Цацаров. Накратко от начало разследването започна в насока – лицето, за което знаете - Кристиян. В момента за нас е ясно, че този обвиняем е просто оръдие и маша. Разследването и основната версия, по която се работи, че фирмата, в която той работи се занимава с нещо като кибер рекет - удряне на фирми, търговски дружества, държавни организация с цел нарушаване на тяхната компютърна информационно сигурност и съответно по-късно да бъдат привлечени като клиенти.\r\nДали цялата фирма, или части от нея, или отделни нейни ръководители, това е водещата версия, по която се работи в момента“. Това обяви зам.-главният прокурор Иван Гешев в \"Сутрешния блок\" на БНТ. \"За мен последните години се налага терминът кибертероризъм. Едно от определенията за него е, когато с компютърни програми, информационни системи хакваш или удряш опр еделени бази данни, за да постигнеш определени политически цели, да въздействаш върху обществото психически или върху нагласите му. Това също е обект и една от версиите на работа\", каза Гешев и посочи, че това е много вероятна дейност. Той обърна внимание на политическата реакция на \"Да, България\". \"Тези компютри, които бяха иззети от това лице, са криптирани. Криптирани с тежък софтуер. Твърди се, че той може да бъде разкриптиран в рамките на десетилетие и то при използване на съвременни суперкомпютри. Благодарение на работата на български специалисти и служители на съответните служби единият служебен компютър беше отворен в рамките на 10 дена. Ние знаем една милионна част от това, което се съдържа в него, но то е потресаващо. Неслучайно собствениците и представителите на тази фирма не искаха да предоставят съответните ключове за отваряне на тези компютри, за разкриптиране. Ако не се притесняваш от нищо, ако си невинен, защо не я предоставяш тази информация. Не я предоставят, защото знаят какво има вътре. Вътре има нерегламентиран достъп върху 106 бази данни, 57 станаха известни на обществото.\", каза още Гешев. \"Извършено е търсене с ЕГН на министър-председателя в базата данни на НАП, на депутата Делян Пеевски, на главния прокурор, на евродепутата Радев\", допълни Гешев. Според зам.-главният прокурор атаката срещу НАП е съвпаднала с активно преекспониране на случая в определен кръг медии, свързани с подсъдимия олигарх Иво Прокопиев и с лидера на \"Да, България\" Христо Иванов.\r\n", "date": "2019.07.23", "title": "Гешев: Атаката срещу НАП е политическа"}
{"url": "https://www.novinite.bg/articles/178397/Balgarin-zagina-pri-tejka-verijna-katastrofa-v-Italiya", "text": "46-годишен българин загина при тежка катастрофа на магистралата Милано-Торино на 22 юли следобед, съобщиха в.”Стампа” и „Република”, цитирани от \"24часа\"При нея са били ранени шестима души, а пътят е бил затворен за три часа заради спасителните операции. Трагедията е станала близо до Аличе Кастело, в посока Милано. В катастрофата участвали четири коли, мотор и тир.И шестимата ранени били транспортирани в болницата на Верчели и Кивасо, но няма риск за живота при никого от тях. Мотивите и динамиката на катастрофата тепърва предстои да се изясняват, но по предварителни хипотези на пътната полиция българинът ударил изпреварваща го кола и починал на място.", "date": "2019.07.23", "title": "Българин загина при тежка верижна катастрофа в Италия"}
{"url": "https://www.novinite.bg/articles/178393/Dezinfekcirat-parkingite-po-AM-Trakiya-zaradi-chumata-po-svinete", "text": "Екипи извършват дезинфекция по паркингите на АМ „Тракия”, в отсечката между областите Стара Загора, Сливен и Ямбол. Освен на магистралите, честа дезинфекция и почистване на контейнерите за боклук се извършва и на проходите Републикански и Шипка, както и на първокласните пътища в Старозагорска област, предава БГНЕС. Превантивните мерки се налагат заради африканската чума по свинете.Вече текат и срещите на терен с кметове на населени места и полицейски инспектори. Старозагорска област е втора по отглеждане на прасета в страната и опазването на фермите от африканската чума е от изключително икономическо значение за региона, разказва Гергана Микова - областен управител.", "date": "2019.07.23", "title": "Дезинфекцират паркингите по АМ \"Тракия\" заради чумата по свинете"}
{"url": "https://www.novinite.bg/articles/178398/Policiyata-v-Sliven-izdirva-tozi-maj", "text": "Полицията в Сливен издирва Красимир Петров Петров на 60 години. \r\n\r\n\r\n Мъжът е в неизвестност от 12 юли. За последно е видян в кв. „Българка“ в град Сливен. Описание: видима възраст 60-65 г., ръст среден - 165 см, телосложение - нормално, очи - кафяви, лице - овално - мургаво, коса - къса - права - прошарена. Движи се бавно и леко накуцва. ", "date": "2019.07.23", "title": "Полицията в Сливен издирва този мъж"}
{"url": "https://www.novinite.bg/articles/178399/Viceprezidentat-Da-ubiesh-Vapcarov-oznachava-da-ubiesh-vyarata-v-dobroto-i-chovechnostta", "text": "Да убиеш Вапцаров, означава да убиеш вярата в доброто и в човечността. Това заяви вицепрезидентът Илияна Йотова на възпоменателната церемония по повод 77 години от гибелта на поета, която се проведе на лобното му място в Мемориал „Гарнизонно стрелбище“ в София. Вицепрезидентът определи Вапцаров като един от най-големите поети и един от най-големите човеци. „Смъртта на Вапцаров и неговите другари е един от най-позорните моменти в българската история. Това е неоправдана и необяснима смърт. 77 години въпросът „Защо?“ продължава да тегне над българското общество“, подчерта Илияна Йотова. „Защото имаш красиви мечти, вярваш в идеали, имаш идеи, които някой не иска да припознае? Необяснимо е“, изтъкна вицепрезидентът. Илияна Йотова посочи, че Вапцаровото слово е много по-силно от неговите палачи, от смъртта и забравата. „Личността и поезията на Вапцаров пробождат, тревожат, провокират. Той написа истините за човешкия живот откровено и на разбираем език. Думите му живеят не само за българите, те са за цялото човечество“, изтъкна вицепрезидентът Йотова като отбеляза, че поетът е превеждан на 90 езика. Вицепрезидентът заяви, че днес много се говори за ценности като хуманизъм, социална чувствителност, любов, доброта, честност, свобода. „Често лицемерничим с тези думи и изтриваме тяхното значение. Не бива да допускаме това заради вярата на Вапцаров“, подчерта Илияна Йотова. Като позорни и недопустими вицепрезидентът определи опитите Вапцаров да бъде оскверняван и заличаван от паметта на поколенията. „Днес, в XXI век отново има фашизъм, често пъти облечен в красиви думи и криворазбран патриотизъм. Ксенофобията, която залива света, е първата стъпка към фашизма“, подчерта вицепрезидентът Йотова. По думите ѝ трябва да бъдем бдителни и да разпознаваме тези прояви, за да няма „никога повече разстрели на вярата и на душата“.", "date": "2019.07.23", "title": "Вицепрезидентът: Да убиеш Вапцаров, означава да убиеш вярата в доброто и човечността"}
{"url": "https://www.novinite.bg/articles/178400/Svlachishte-otnese-chast-ot-patya-Razlog-Velingrad", "text": "Свлачище отнесе част от пътя Разлог – Велинград. То е предизвикано от проливните дъждове вчера.Пътната отсечка е сериозно увредена. Скатът, на който тя се държи, е буквално отнесен. В късния следобед в понеделник река Черна Места внезапно е повишила нивото си с около 3 метра и буйните й води са отнесли пътя.В момента на място са експерти от Областното пътно управление в Благоевград, които правят оглед. Те ще трябва да набележат и мерки за укрепването на компрометирания пътен участък. Междувременно ще бъде затворено едното платно за движение, тъй като има реална опасност при преминаването на тежки камиони той напълно да рухне.", "date": "2019.07.23", "title": "Свлачище отнесе част от пътя Разлог – Велинград"}
{"url": "https://www.novinite.bg/articles/178402/Fandakova-ne-e-reshila-dali-shte-uchastva-v-mestnite-izbori", "text": "Кметът на Столичната община Йорданка Фандъкова все още не е решила дали ще участва в изборите наесен, съобщи Нова телевизия. „През септември ще кажа решението си. В момента вървят номинационни събрания в структурите на ГЕРБ”, обяви тя.", "date": "2019.07.23", "title": "Фандъкова не е решила дали ще участва в местните избори"}
{"url": "https://www.novinite.bg/articles/178412/Katastrofa-blokira-Trakiya-po-patya-za-Burgas", "text": "Движението по АМ \"Тракия\" при км 163, в посока Бургас се осъществява временно само в активната лента поради ПТП. Това съобщиха от пресцентъра на АПИ. Трафикът се регулира от \"Пътна полиция\".Шофьорите да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.07.23", "title": "Катастрофа блокира \"Тракия\" по пътя за Бургас"}
{"url": "https://www.novinite.bg/articles/178416/Nad-2-mln-lv-obezshtetenie-shte-poluchi-svinekompleksat-v-Nikolovo", "text": "Над 2 млн. лв. обезщетение ще отпусне държавата за умъртвяването на близо 17 000 прасета в сивенокмплекса в русенското село Николово. За това информираха от Българската агенция по безопасност на храните, съобщава БНТ. Очакват се и евросредства за компенсации на загубите на фермата. Ветеринарни експерти от Европейската комисия пристигат у нас, за да направят оценка на ситуацията с разпространението на африканската чума по свинете. Според Брюксел страната ни е предприела всички ограничителни мерки, както е предвидено в законодателството на Европейския съюз. От Асоциация на индустриалните свиневъди в България предупреждават, че ако не се спре разпространението на заразата, свинското месо може да се превърне в деликатес. Повишаването на цените е обусловено и от чудовищните размери на африканската чума по свинете в Китай и цяла Югоизточна Азия. „Засега имаме покачване от началото на тази година, след април - май месец, 30-35% са се покачили цените на свинското месо в света и в Европа. И най-вероятно тази тенденция ще продължи, защото проблемът не е нито затихнал, нито елиминиран”, заяви Цветан Илиев от Асоциация на индустриалните свиневъди в България.Стопаните на големите свинекомплекси са категорични, че взетите от държавата мерки са закъснели и трябва спешно да се предприемат действия за ограничаване разпространението на заразата. Според специалисти африканската чума по свинете ще продължи да се разпространява. Те предупреждават, че епидемията може да се превърне в пандемия, което ще доведе до катастрофални икономически загуби. ", "date": "2019.07.23", "title": "Над 2 млн. лв. обезщетение ще получи свинекомплексът в Николово"}
{"url": "https://www.novinite.bg/articles/178417/Antoniya-Grigorova-s-prizovoto-4to-myasto-na-Royal-Ultra-Sky-Marathon-v-Italiya", "text": ". Royal Ultra Sky Marathon бе деветият старт от Световните серии по Скайрънинг и втори на територията на Италия. Горещина, предизвикателна надморска височина и сняг – още преди старта, 55км-вото състезание, с денивелация от 4141м, даде заявка за сериозно изпитание дори за най-опитните Скайрънинг атлети. Изкачванията и спусканията се редуваха непрекъснато, а равните участъци бяха сведени до минимум.Българската представителка Антония Григорова, за която това бе четвърти старт в Сериите за 2019, направи впечатляващо бягане, като през по-голямата част от трасето, се движеше на трета позиция. Тя завърши състезанието на четвърто място, като избяга дистанцията за 8:48:38, три секунди след испанката Оихана Азкорбербетиа. След силно оспорвана надпревара за призовото първо място, победителка стана лидерката в Генералното класиране – датчанката Рагна Дебатс, която постави и нов рекорд на трасето – 7:52:40. Второто място бе за Мириам Гиоу Боус от Франция, която завърши с време 8:14:53.След финала Антония сподели: „До 40тия километър се движих на 3та позиция. Там бях задмината от испанската състезателка (която остана 3-та в крайното класиране), а аз самата почувствах умора и отпадналост, които се опитах да преодолея с прием на повече калории и течности, и до някъде се получи. Към края на дистанцията стана доста топло, а близо зад мен имаше голяма група състезателки, което ми подейства демотивиращо, защото знаех, че за да задържа 4-тата позиция ще трябва да избягам финалните 5км в спускане на макс. И може би за първи път успях да се справя, което ме радва изключително много.“При мъжете първото място спечели италианецът Кристиан Миноджио, който избяга трасето за 6:50:04. Секунда след него премина финала французинът Готие Айра, с време 6:51:01. Третото място бе за Риу Уиеда от Колумбия (6:56:49).Относно подготовката си за Royal Ultra Sky Marathon Григорова разказа: „Миналата година имах възможността да изкача самият връх Гран Парадисо, което бе и моят първи 4-хилядник, който доста ми хареса и когато видях, че ще има старт от Сериите именно там, не се поколебах да заявя участието си. В периода от последния ми старт в Гърция – \"Olympus marathon\", до старта в Италия успях да направя много сериозни тренировки на българска земя, които повлияха и на увереността ми, че ще мога да се справя с въпросния старт.“Към момента българската състезателка се нарежда на 20та позиция в Генералното класиране на Световните серии по Скайрънинг. Следващият старт пред нея отново ще е в Италия, на 1ви Септември – Maga Sky marathon – Европейско първенство по Скайрънинг в дисциплина Ултра.", "date": "2019.07.23", "title": "Антония Григорова с призовото 4то място на Royal Ultra Sky Marathon в Италия"}
{"url": "https://www.novinite.bg/articles/178419/Obyaviha-bedstveno-polojenie-v-oblast-Ruse", "text": "Бедствено положение е обявено в област Русе заради огнищата на африканска чума по свинете. Това съобщиха от пресцентъра на Областна администрация - Русе.Във връзка с обявените първично възникнали три броя огнища на болестта африканска чума по свинете в с. Пет кладенци, община Бяла и с. Ценово, община Ценово, област Русе (съгл. Заповед № РД 11-1368/16.07.2019 г. на Изпълнителния директор на БАБХ) и в свинекомплекс в с. Николово, община Русе, област Русе (съгл. Заповед № РД 11-1420/20.07.2019 г. на Изпълнителния директор на БАБХ), на основание чл. 50 (1) от Закона за защита при бедствия и Контингенс плана за борба с особено опасни заразни заболявания, областният управител на област Русе със своя Заповед № 0-95-00-510/23.07.2019 г. обявява бедствено положение за цялата територия на областта.Съдържанието на горецитираната заповед е публикувано на електронната страница на Областна администрация – Русе в раздел Важни съобщения.", "date": "2019.07.23", "title": "Обявиха бедствено положение в област Русе"}
{"url": "https://www.novinite.bg/articles/178387/Prezidentat-Radev-e-na-poseshtenie-v-Harvatiya", "text": "\r\nПрезидентът Румен Радев е на държавно посещение в Република Хърватия по покана на своя колега Колинда Грабар-Китарович.\r\n\r\n\r\n\r\n\r\n\r\n\r\n", "date": "2019.07.23", "title": "Президентът Радев е на посещение в Хърватия"}
{"url": "https://www.novinite.bg/articles/178395/Panov-Ima-risk-izborat-za-glaven-prokuror-da-ostane-samo-s-edna-kandidatura", "text": "Председателят на Върховния касационен съд (ВКС) Лозан Панов смята, че има риск изборът за главен прокурор да остане само с една кандидатура, след като цялата прокурорска колегия на Висшия съдебен съвет (ВСС) вчера издигна Иван Гешев. Пред журналисти Панов заяви, че все пак остава възможността за издигане на друга кандидатура, която да е само за проформа състезание.Прозрачността е нещо важно и тя трябва да се случи в пленума на ВСС. Нагледахме се на случаи, в които се избират главни прокурори с проформа кандидатури и в крайна сметка дори тези, които внесоха предложение не гласуваха за него, припомни Панов.Той поиска да се запознае първо с концепцията на Гешев и след това да зададе въпроси. Важно е виждането му за развитието на прокуратурата, важно е с какви дела се е занимавал, какви дела е придвижил към съда, посочи Панов.Колкото до случая с изнесените лични данни на съдия Мирослава Тодорова, Панов заяви, че въпреки обяснението от главния съдебен инспектор Теодора Точкова, той ще настоява да има изслушване - както на Точкова, така и на съдия Тодорова.Не става ясно какви са причините и как се е случило това с декларацията. Очаквам да разбера дали има тенденциозност. Обяснението, че служител се е объркал не е достатъчно, коментира Панов позицията на Инспектората, в която се твърди, че експерт с икономическо образование е допуснал техническа грешка.Ако няма реакция сега, то има риск това да се случи отново, посочи председателят на ВКС и видя в случая елемент на тенденциозност - това се случва точно с Тодорова, която е била редовно проверявана, че тя редовно е ставала обект на нападки от главния прокурор.", "date": "2019.07.23", "title": "Панов: Има риск изборът за главен прокурор да остане само с една кандидатура"}
{"url": "https://www.novinite.bg/articles/178396/Emil-Radev-Gnusna-politicheska-porachka-da-rovish-v-dannite-na-onkobolni", "text": "Евродепутатът Емил Радев, който е споменат като една от мишените на хакера Кристиян Бойков, е категоричен, че хакването на базата данни на НАП е политическа поръчка, коментира той специално за NOVA. Според него на политическо инженерство навежда мисълта обстоятелството, че са проверявани конкретни имена - премиерът, депутати и главният прокурор.За себе си лично Радев не е притеснен, защото е свикнал от 11 г. данните за доходите и имуществото му да са публични и декларирани пред КОНПИ, както изисква законът. Евродепутатът призна обаче, че най-много е погнусен от ровенето на данни от Онкодиспансера в Пловдив, което стана известно от съобщението на прокуратурата.\"Това е гнусно! Защото тази информация е много лична, много чувствителна. И да се използва явно за политически цели и такава информация, защото виждаме, че се ровят имената и данните на премиера, на депутати, на главния прокурор. Явно това се прави по нечия политическа поръчка. Ако данните на НАП за нас, политиците, са публични, моите данни какво имам като доходи и имущество от 11 г. са на сайта на КОНПИ, защото всяка година подаваме декларациите. Оттам-нататък обаче медицинските данни, данните за семействата, не дай си, боже пък, такива заболявания тежки, не е човешко това! И да се използва, особено пък за политическа поръчка, е гнусно\", коментира той.", "date": "2019.07.23", "title": "Емил Радев: Гнусна политическа поръчка - да ровиш в данните на онкоболни"}
{"url": "https://www.novinite.bg/articles/178403/Pargov-Bitkata-za-humannostta-solidarnostta-i-spravedlivostta-ne-e-priklyuchila", "text": "Страшно звучи, че в съвременна европейска България отново трябва да се противопоставяме на настъпването на фашизма, заради което Вапцаров и другарите му платиха с живота си. Това каза лидерът на БСП - София Калоян Паргов по време на възпоменателния митинг-поклонение по повод 77-ата годишнина разстрела на поета.На събитието присъстваха вицепрезидентът на Република България Илияна Йотова, председателят на НС на БСП Корнелия Нинова, председателят на Българския антифашистки съюз Симеон Игнатов, представители на Съюза на българските писатели, народни представители, общински съветници и граждани.\"На този ден стана традиция да се събираме тук на Гарнизонното стрелбище, за да почетем паметта на големия поет и антифашист Никола Вапцаров и неговите съмишленици Антон Попов, Антон Иванов, Атанас Романов, Георги Минчев и Петър Богданов. На 1 юни същата година - 1942 е разстрелян на това място ген. Владимир Заимов. Тук са изпълнени смъртните присъди на Цвятко Радойнов и неговите другари, 25 дни след това”, припомни Паргов и припомни, че мястото, на което те са убити заради своята антифашистка дейност днес цинично се нарича Музей на националното помирение. “Там, където с куршуми, следите, от които още стоят, е прекъснат насилствено техния живот, не може да бъде място за помирение. То е черен символ на разправата със съпротивата в България срещу хитлерофашизма”, заяви председателят на БСП – София.“Простете ми, но днес няма да говоря за погубения световнозначим талант на Вапцаров”, каза Паргов и цитира поета: “Не сега не отива поезия - и да искаш не мож я изпя”.\"77 години по-късно, в края на второто десетилетия на 21 век в България, в София отново се прави опит да се възродят фашистки прояви, характерни за 40-те години на миналия век в нацискаГермания. На 1 септември, денят, в който човечеството ще отбележи 80-ата годишнина от началото на Втората световна война, шепа неолиберали планират да поставят пречупени звезди на знакови места в София, сред които Президентството и сградата, на която с големи букви пише Народно събрание. При това с благословията на Столична община”, посочи Калоян Паргов. Той припомни, че датата 1 септември е свързана и с друг зловещ период - през 1941 г. в Германия влиза в сила правилник, който фиксира обозначаването на евреите със звезди. “Аналогията е явна”, категоричен бе Паргов.Той посочи, че само преди дни главният прокурор и министърът на вътрешните работи са се обърнали към законотворците с апел за по-тежки наказания за престъпленията от омраза. Повод са прояви на разпространение на фашистка идеология, под различни форми. “Ние няма как да не приветстваме тази инициатива, но дано не се окаже, че е закъсняла, защото настъплението е явно,заяви Калоян Паргов - Подстрекават се младежи да шестват из София до местата, където се планират да бъдат поставени тези пречупени звезди. Звучи зловещо!”“Битката за хумаността, солидарността, справедливостта не е приключила. А съхраняването на верността на историята, включително и в учебниците, е част от нея, и отговорност пред бъдещите поколения. Наш дълг е да съхраним истината за себеотрицанието и саможертвата на тези достойни мъже”, призова лидерът на столичните социалисти.\"Поклон пред паметта на Вапцаров и загиналите в борбата с фашизма в България\", завърши своето слово Калоян Паргов.", "date": "2019.07.23", "title": "Паргов: Битката за хуманността, солидарността и справедливостта не е приключила"}
{"url": "https://www.novinite.bg/articles/178405/ABV-nastoyava-za-izvanredno-polojenie-v-Ruse-Silistra-i-Razgrad-zaradi-afrikanskata-chuma", "text": "Настояваме да се обсъди въвеждането на извънредно положение в областите Русе, Силистра и Разград заради африканската чума по свинете. Това каза лидерът на АБВ Румен Петков по време на пресконференция, предаде „Фокус“.„Независимо, че няма да звучи добре в обществото, въвеждането на извънредно положение с всички произтичащи от това мерки, трябва най-малкото да се обсъди“, коментира той. „Иначе ще убием свиневъдството в България за десетилетия напред“, изтъкна лидерът на АБВ.От партията обявиха, че са предложили на земеделското министерство мерки за превенция, ограничаване и ликвидиране на болести. Проф. Михни Люцканов от Изпълнителното бюро на АБВ коментира, че действията на държавата при болести по животните са адекватни, но недостатъчни.Мерките са насочени към това страната ни да получи специален статут в ЕС; към ревизия на европейските регламенти за болестите по животните; към засилване на ветиринарната компетенция в граничните райони и необходимостта от регионални противоепизоотични служби. ", "date": "2019.07.23", "title": "АБВ настоява за извънредно положение в Русе, Силистра и Разград заради африканската чума"}
{"url": "https://www.novinite.bg/articles/178404/MIR-Klauzite-na-sdelkata-za-samoletite-moje-da-se-sravni-samo-s-Nojskiya-dogovor", "text": "Клаузите на договора за сделката за бойните самолети са унизителни и могат да се сравнят само с Ньойския договор. Това се казва в декларация на Политическа партия МИР по темата. \"...ние, като българи, сме благодарни на американския народ за грижата, която полагат неговите управляващи за националната ни сигурност, но условията на посочената сделка са твърде унизителни\", обявяват от партията.От там са убедени, че при приемането на решението за договора американските конгресмени не са били известени за редица особености, свързани с материалните възможности на нашия народ, ограничаващи в този исторически момент необходимостта от закупуването на точно този вид скъпоструващо въоръжение. От МИР припомнят, че още през 1996 г. е имало възможност за много по-изгоден договор за бойни самолети с Русия, но тогава страната ни е отказала.\"В ситуация, когато Турция, съседна на нас държава, притежава вече високоефективните противоракетни зенитни комплекси С-400 \"Триумф\", когато другият ни съсед – Сърбия, получи безвъзмездно 10 модернизирани самолета \"МИГ-29\", Гърция притежава и модернизира 85 самолета \"F-16\" и придобива нови 10 самолета \"F-35\" е напълно безсмислено България да закупува нови самолети \"F-16\" при положение , че в акваторията на Черно море руският флот притежава кораби и ПЛ, чиито хиперзвукови ракети \"Циркон\" достигат до територията на България и военновъздушните ѝ бази максимум за три минути\", настояват от ПП МИР.Те припомнят, че при ситуация на опасност би следвало да бъде задействан чл.5 от Договора за НАТО и да се осигури всичко необходимо за колективната защита на сигурността на България като член на Алианса. От партията коментират, че декларацията им идва в отговор на министъра на отбраната г-н Каракачанов да се търси подкрепата на президента Доналд Тръмп за изменение условията на Договора за закупуването на изтребители, американско производство. Преди дни председателят на ПП МИР инж. Симеон Славчев публикува на сайта на Белия дом петиция в която се обръща към президента на САЩ да предложи и внесе на Конгреса изменения в Договора с България за продажбата на 8 самолета \"F-16\". От Националния изпълнителен съвет на МИР призовават всички български граждани да подпишат петицията: https://petitions.whitehouse.gov/petition/we-people-ask-us-president- propose-congress-amend-treaty-bulgaria-8-pcs-f-16-bl- 70?fbclid=IwAR1s3BGtaGnBeWeW_4mAWnGPpREfphOeeuJEoYp-PuAuFeAR2gq8gQul8FU ", "date": "2019.07.23", "title": "МИР: Клаузите на сделката за самолетите може да се сравни само с Ньойския договор"}
{"url": "https://www.novinite.bg/articles/178409/Manolova-kam-chlenovete-na-CIK-Reshihte-letnite-si-otpuski-no-bavite-podgotovkata-na-izborite", "text": "Омбудсманът Мая Манолова изпрати отворено писмо до Централната избирателна комисия (ЦИК), в което остро критикува членовете й, че бавят и изпускат срокове, разписани в Изборния кодекс, свързани с подготовката на местните избори през октомври.  „Независимо, че е внесен законопроект за изменение на Изборния кодекс, докато той не бъде приет и влезе в сила, ЦИК е длъжна да започне провеждането на изборите, включително по отношение на машинното гласуване.Видно от информацията, публикувана на Интернет страницата на ЦИК обаче, активен процес няма“, посочва  Манолова и обобщава, че „до момента  ЦИК  не е спазила нито един срок, свързан с насрочването на изборите“. „От 10 юли 2019 г. започнаха да текат сроковете, предвидени в Изборния кодекс, включително по отношение на машинното гласуване. До днес, 23 юли 2019 г., ЦИК е приела само хронограмата за изборите, от която е видно, че активната работа на комисията ще започне отново на 60-ия ден преди изборите“, категорична е омбудсманът. Мая Манолова посочва, че до 17 юли, например, ЦИК трябваше да открие подсайт  на Интернет  страницата си за предоставяне на информация при машинното гласуване.„Този срок вече е изтекъл, а такъв сайт не е открит, липсва и в хронограмата.  Освен това, пропуснат е срокът  -  до 22 юли, до който ЦИК  трябваше да определи броя на избирателните секции за машинното гласуване, включително критериите, на които да отговарят, като такъв срок също няма в приетата хронограма. В писмото си до ЦИК Манолова предупреждава, че оправданията за кратките срокове, с които комисията обясни проблемите, свързани с машинното гласуване на изборите за членове на Европейския парламент на 26 май 2019 г. сега не издържат, тъй като с издаването на указа на 10 юли 2019 г. на президента за провеждането на местните избори, на ЦИК е осигурено достатъчно време от над три месеца да организира машинното гласуване.„Поради което недоумявам защо комисията не заседава редовно и не приема документите, свързани с изборите и с машинното гласуване“, пише омбудсманът. Манолова подчертава, че от насрочването на изборите на 10 юли до днес – 23 юли, ЦИК  е провела 5 заседания, на които се е занимавала предимно с административнонаказателна дейност, а от избирането й на 20 март т.г. активно се занимава с битовите проблеми на членовете й, включително ползването на летен отпуск. „Очаквам ЦИК, както е подхождала и досега при организирането на избори, да съобрази сроковете, предвидени в Изборния кодекс, да започне незабавно работа по машинното гласуване, както и останалите дейности по подготовката на изборите като по този начин, освен спазването на принципите на демократичната и правова държава,ще се закрепи и доверието на гражданите в изборния процес“, завършва омбудсманът.", "date": "2019.07.23", "title": "Манолова към членовете на ЦИК: Решихте летните си  отпуски, но бавите подготовката на изборите"}
{"url": "https://www.novinite.bg/articles/178413/Bojko-Borisov-pozdravi-Boris-Djonsan-po-povod-izbiraneto-mu-za-ministar-predsedatel-na-Velikobritaniya", "text": "Премиерът Бойко Борисов поздрави Борис Джонсън по повод избирането му на поста министър-председател на Обединеното Кралство Великобритания и Северна Ирландия. „България високо цени диалога и сътрудничеството с Обединеното Кралство Великобритания и Северна Ирландия, като стратегически партньор и съюзник в двустранен и в международен план“, отбелязва в поздравлението си до Борис Джонсън българският министър-председател. Премиерът Борисов изтъква, че отношенията между България и Обединеното кралство имат вековни традиции и тази година отбелязваме 140-годишен юбилей от тяхното установяване. „Уверен съм, че независимо от предизвикателствата, ще съхраним и развиваме успешното сътрудничество в интерес на нашите народи и като принос за по-сигурна и просперираща Европа“, отбелязва още министър-председателят Бойко Борисов в поздравлението си до Борис Джонсън.", "date": "2019.07.23", "title": "Бойко Борисов поздрави Борис Джонсън по повод избирането му за министър-председател на Великобритания"}
{"url": "https://www.novinite.bg/articles/178414/Karakachanov-Pravitelstvata-na-Zaev-i-Borisov-za-dve-godini-napraviha-poveche-ot-vsichki-ostanali", "text": "''Правителствата на премиерите Зоран Заев и Бойко Борисов за две години направиха повече, отколкото всички останали правителства в Скопие и София за изминалите 20 години'', това заяви днес в Охрид българският вицепремиер и министър на отбраната Красимир Каракачанов, цитиран от агенция МИА.Що се отнася до Смесената македонско-българска експертна комисия по историческите и и образователните въпроси Каракачанов каза, че тя си върши работата и нещата се развиват в правилна насока.", "date": "2019.07.23", "title": "Каракачанов: Правителствата на Заев и Борисов за две години направиха повече от всички останали"}
{"url": "https://www.novinite.bg/articles/178390/Dneven-horoskop-za-vtornik", "text": "Опознайте хората, с които трябва да се занимавате днес, ако още не ги познавате. Днес е наистина подходящо време да погледнете нещата от съвсем различен ъгъл и да си изградите нова представа. Днес не сте в особено добра форма. Не се чувствате в състояние да се справите със семейството си, а още по-малко с други социални въпроси, които са от голямо значение.Обикновено не отказвате големи проекти и неща, които са полезни за вас и бъдещето ви. Преди да го направете, уверете се, че това е правилното решение, за да не съжалявате по-късно.Вижте повече на: ", "date": "2019.07.23", "title": "Дневен хороскоп за вторник"}
{"url": "https://www.novinite.bg/articles/178410/Radev-blokira-s-veto-sdelkata-za-F-16", "text": "Президентът Румен Радев наложи вето върху закона за ратифициране на договорите, свързани със самолети F-16 Block 70. Това съобщиха от президентския прессекретариат.Поради важността на темата, бившият командир на ВВС, който критикуваше нееднократно управляващите за избора на самолет, държи и устно да си защити мотивите.По тази причина Радев ще направи изявление пред медиите в сряда, след завръщането си от държавно посещение в Хърватия. Четирите договора за покупката на новите изтребители и необходимите за тях боеприпаси бяха ратифицирани от парламента на първо и второ четене на 19 юли след близо петчасови дебати. ", "date": "2019.07.23", "title": "Радев блокира с вето сделката за F-16"}
{"url": "https://www.novinite.bg/articles/178407/Boris-Djonsan-e-noviyat-premier-na-Velikobritaniya", "text": "Борис Джонсън е новият премиер на Великобритания и новият лидер на Консервативната партия, съобщава Ройтерс. В речта си след избора му, новият премиер заяви, че ще сформира до дни екипа си. Джонсън обяви, че ще успее да изведе Великобритания от ЕС на 31 октомври. Новият премиер обеща по-добро образование, повече полиция и по-добра инфраструктура. \"Кампанията свърши и работата започва\", завърши речта си Борис Джонсън.Междувременно стана ясно, че министърът на правосъдието на Великобритания е подал оставка.", "date": "2019.07.23", "title": "Борис Джонсън е новият премиер на Великобритания"}
{"url": "https://www.novinite.bg/articles/178411/ES-gotov-da-raboti-s-Boris-Djonsan-za-Brexit", "text": "Шефове от Европейския съюз заявиха, че искат да работят със следващия британски премиер Борис Джонсън, за да ратифицират споразумението за Brexit, подписано от неговия предшественик.\"Очакваме с нетърпение да работим конструктивно с премиера Борис Джонсън, когато той встъпи в длъжност, за да улесни ратифицирането на споразумението за оттегляне и да бъде постигнат уреден Brexit“, написа в Twitter преговарящият от ЕС Мишел Барние, след като Джонсън беше потвърден като лидер на британската консервативна партия и следователно предстоящ премиер.\"Готови сме също така да преработим договорената декларация за ново партньорство в съответствие с насоките на EUCO (Европейския съвет),\" каза Барние, имайки предвид необвързващия политически план за бъдещите връзки между ЕС и Великобритания, който британският лидер Тереза Мей подписа през ноември.\"Искам да поздравя Борис Джонсън за назначаването му за лидер на консервативната и юнионистката партия и за следващ премиер на Обединеното кралство\", каза от своя страна  президентът на Европейската комисия Жан-Клод Юнкер.\"Председателят иска да работи с министър-председателя по възможно най-добрия начин и отвъд това, ще се въздържа от коментари, тъй като новината току-що излезе“, каза говорителят на Юнкер.", "date": "2019.07.23", "title": "ЕС готов да работи с Борис Джонсън за Brexit"}
{"url": "https://www.novinite.bg/articles/178406/Sliven-Nad-1000-narusheniya-na-Zakona-za-dvijenie-po-patishtata-za-edna-sedmica-v-oblast-Sliven", "text": "От 15 до 21 юли на територията на ОДМВР-Сливен са проведени специализирани операции по контрол и пътна безопасност, разпоредени от Главна дирекция „Национална полиция” и директора на ОДМВР-Сливен старши комисар Димитър Величков. Осъществява се контрол по национални кампании „Лято” и „Ваканция! Да пазим децата на пътя!” Екипи, сформирани от служители на Пътна полиция, Териториална полиция и районните управления в Сливен, Нова Загора, Твърдица и Котел са проверили 2076 моторни превозни средства, и 2113 лица.Констатирани са 1055 нарушения на Закона за движение по пътищата и Кодекса за застраховане. За една седмица на територията на ОДМВР-Сливен с мобилни и стационарни камери са констатирани 685 нарушения на скоростта. Издадени са 506 електронни фиша за скорост и 1 електронен фиш за автомобил без застраховка. Най-честите нарушения на ограничението на скоростта са засечени при селата Злати войвода и Трапоклово и Крушаре, на разклона за село Камен по път II-53, на булевардите „Цар Симеон”, „Банско шосе”, и „Панайот Хитов”.В поделенията на Пътна полиция и при проверки на пътя са връчени 139 фиша и са отнети 4 шофьорски книжки за неплатени глоби. За други нарушения са съставени 914 фиша, актове са 94. Установени са 6 неправоспособни водачи. Четирима водачи са хванати да управляват след употреба на алкохол, един е с алкохол над 1,2 промила. Двама водачи са употребили наркотици.Общо отнетите свидетелства за управление на МПС са 9. В Сливен, Котел и Нова Загора са съставени общо 89 фиша за неправилно паркиране. Завишена остава патрулната дейност по отношение установяване на лица, които управляват под въздействието на наркотични вещества и алкохол. Тази седмица се провеждат специализирани операции по контрол на скоростта, употребата на алкохол, наркотици, засилено полицейско присъствие има на автомагистрала Тракия и главните пътища в областта, предвид засиления трафик в летните месеци.", "date": "2019.07.23", "title": "Сливен: Над 1000 нарушения на Закона за движение по пътищата за една седмица в област Сливен"}
{"url": "https://www.novinite.bg/articles/178391/Obyavyavat-naslednika-na-Tereza-Mej", "text": "\r\nДнес трябва да бъде обявен приемникът на Тереза Мей начело на Консервативната партия и британското правителство.\r\n\r\n\r\n\r\n\r\n", "date": "2019.07.23", "title": "Обявяват наследника на Тереза Мей"}
