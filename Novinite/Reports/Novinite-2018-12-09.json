{"url": "https://www.novinite.bg/articles/168366/Targovci-podlagvat-s-podaraci-vazrastni-hora-da-kupuvat-skapi-stoki", "text": "„Доста интересен и напоследък все по-често практикуван способ за търговия е продажбата на стоки извън търговски обект по време на презентации в зали“, посочи председателят на Комисията за защита на потребителите (КЗП) Димитър Маргаритов по радио „Фокус“.„Особено по-възрастни хора получават примамлива покана да посетят презентация, като идеята е че те, дори и нищо да не си закупят, ще получат някакъв подарък. Понякога и чисто социални са движещите сили – за общуване. Така хората отиват на тези презентации, където с много красиви думи те могат да бъдат подведени да си закупят неща, които не са им необходими. Или пък да се предоверят на внушенията за качествата на тези продукти – особено, ако говорим за ефекта по отношение на здравословното състояние, и да решат да си ги вземат. Впоследствие обаче да установят, че или нямат нужда от тях, или че далеч не са чак толкова голяма панацея, за каквато се представят тези продукти“, обясни Маргаритов.Той припомни, че в случаите на търговия извън търговския обект, потребителите имат право на отказ в 14-дневен срок от закупуването на стоката и да получат обратно парите си в същия срок след като я върнат на търговеца. „Нека разумно да подходим. Да не се предоверяваме само на красиви думи, а да задаваме важните въпроси, когато в рамките на презентацият у нас съществува съмнение за едно или друго обстоятелство относно характеристиките на тези стоки. И да купуваме в рамките на подобни презентации тези стоки само на базата на информиран избор и на съзнанието, че имаме право на отказ“, препоръча председателят на КЗП.Маргаритов предупреди, че трябва особено внимателно да се подхожда в случаите, в които закупуването на стоки от презентации е съпроводено с отпускането на заеми. „След това – освен, че е възможно да се окажем с нещо, което няма да използваме и да сме дали за него доста пари, може и да се видим натоварени с допълнителни плащания заради лихвите по бързия кредит“, завърши той.", "date": "2018.12.09", "title": "Търговци подлъгват с подаръци възрастни хора да купуват скъпи стоки"}
{"url": "https://www.novinite.bg/articles/168381/Otnovo-remont-na-remonta-na-Grafa", "text": "Каменните блокчета на столичната ул. „Граф Игнатиев“ , поставени в началото на седмицата и служещи за ограничители на трамвайната линия, вече са обърнати, предаде репортер на БГНЕС. Блокчетата с почти трапецовидна форма първоначално бяха поставени с по-острия си връх нагоре, но по-късно те бяха завъртени. Причината за това все още не е ясна.Те са разположени в участъка между площад „Гарибалди“ и площад „Славейков“ , а функцията им е да маркират ивицата, по която се движи трамваят, както и да помагат на пешеходците за по-безопасното име преминаване. Веднага след поставянето им, ограничителите станаха причина за множество шеги в социалните мрежи, където се появиха много колажи, оприличаващи ги на перки на акули, военни съоръжения и дори надгробни плочи.Ремонтът на „Граф Игнатиев“, който започна на 7 май т.г, продължава и в момента, въпреки че даденият срок за приключването му бе до началото на октомври. През цялото време той бе белязан от остро обществено недоволство и стана обект на прокурорска проверка, довела до оставката на заместник-кмета по транспорта на Столична община Евгени Крусев. ", "date": "2018.12.09", "title": "Отново ремонт на ремонта на „Графа“"}
{"url": "https://www.novinite.bg/articles/168382/Protestirashti-sreshtu-socialnoto-neravenstvo-blokiraha-patya-za-Garciya", "text": "От 14:20 ч. главен път Е-79 в град Кресна бе блокиран от протестиращи срещу социалното неравенство. Блокадата се прави през 10 минути заради натоварения график на пътя, предаде БГНЕС. В 14:20 ч. протестиращите застанаха на Е-79 с намерение да останат там колкото си може по-дълго. След 10 минути обаче бяха изтикани от числено превъзхождащата ги полиция и жандармерия. Освободено бе първо платното за Благоевград и София, а след това и това за Сандански и КулатаСтигна се до кратък сблъсък. Протестиращите скандират „Мафия“ и „Оставка“ по адрес на правителството. Звучат патриотични песни, на пътя се играят хора. В Кресна са ситуирани 10 микробуса на полицията, а в Благоевград обявеният за 14:00 ч. протест не се състоя.  ", "date": "2018.12.09", "title": "Протестиращи срещу социалното неравенство блокираха пътя за Гърция"}
{"url": "https://www.novinite.bg/articles/168378/Veche-treta-godina-nyama-koj-da-dostavya-hrana-na-armiyata-ni", "text": "Българската армия е останала без доставчик на храна от три години. Заради висящата процедура по избор на доставчик Министерството на отбраната харчи близо 31 млн. лв. без обществена поръчка. Заради продължаващия конкурс командирите твърдят, че са принудени да нарушават закона, признава началникът на Военнморските сили контраадмирал Митко Петев, сочи разследване на бТВ, предаде БГНЕС.„Командирите са изправени пред една страшна дилема – или да нарушат закона и да не осигурят безплатната храна, или да я осигурят по нерегламентиран нормативно път, което отново е нарушение на закона”, заяви контраадмирал Петев. Министърът на отбраната Красимир Каракачанов обяви, че са пускани обществени поръчки до 30 хил. лв., което е законно изключение.Според адвокат Грета Ганева това е заобикаляне на закона. „Заобикаляне на закона се счита за състояние, в което със законни средства постигаш забранени от закона цели”, каза юристът. „Аз ви казвам, че няма какво да се направи. Или трябва да храним войниците, или да разпуснем армията”, посочи Каракачанов. Месец след встъпването в длъжност на Каракачанов 3-членен състав на Върховния административен съд дава решение на министъра обжалваната процедура по обществената поръчка да продължи. ", "date": "2018.12.09", "title": "Вече трета година няма кой да доставя храна на армията ни"}
{"url": "https://www.novinite.bg/articles/168384/Kalabrijskata-mafiya-s-byudjet-kolkoto-Balgariya", "text": "През 2010 година Доменико Опедисано често може да бъде забелязан да кара с триколката си плодове към пазара в градчето Росано в Южна Италия, съобщава Си Ен Ен. Но едва ли някой е предполагал, че 80-годишният мъж има и друга длъжност – той е „председателят на борда” на най-влиятелната италианска мафиотска групировка Ндрангета, предаде БГНЕС.През изминалата седмица полицейските служби на четири европейски държави извършиха координирани операции срещу огромната империя на Ндрангета, която пере пари и се занимава с трафик на наркотици. Арестувани бяха 90 души. Органите на реда описват „Операция Полино” – подготвяна през последните две години – като „решителен удар срещу една от най-влиятелните италиански криминални мрежи в света”.Акцията бе проведена само ден след като предполагаемият „кръстник” на сицилианската мафия, известна като Коза Ностра, бе арестуван заедно с още 46 членове на мафията в Палермо по обвинения в участието в организирана престъпна група. Но Опедисано, който в момента е в затвора, след като бе арестуван преди 8 години, не е особено впечатлен.Ндрангета е мишена на полицейски акции и дори на санкции от страна на Финансовото министерство на САЩ през последното десетилетие. И въпреки това все още доминира в търговията с кокаин и успява да поддържа стабилни връзки с организирани престъпни групировки в Латинска Америка, Ню Йорк, Турция и Албания.Според анализатори приходите на мафията са около 60 милиарда долара на година – почти колкото е БВП на държави като Хърватия или България. А вероятно престъпната групировка контролира около 80% от кокаина, влизащ в Европа.В началото на 90-те години на миналия век властите предприеха масирани операции срещу Коза Ностра в Сицилия след убийството на двама ключови прокурори – Джовани Фалконе и Паоло Борселино. Това едновременно отслаби значително сицилианската мафия и успя да консолидира огромни ресурси за силите на реда. Ндрангета видя възможност. Тя не афишираше себе си публично, но постепенно успя да разшири дейността си от своята крепост в планинските селца на Калабрия в южната част на Италия.", "date": "2018.12.09", "title": "Калабрийската мафия с бюджет колкото България"}
{"url": "https://www.novinite.bg/articles/168361/Pravoslavnite-hristiyani-pochitat-Sveta-Anna", "text": "Православната църква чества на 9 декември зачатие на Света Анна, припомня БГНЕС. В календара на православната църква този празник е тясно свързан с празника на Рождество на Пресвета Богородица. На 9 декември се почита зачатието на Света Анна - майка на Богородица. Света Анна се смята за покровителка на брака, семейството, майчинството, закрилница на девиците, вдовиците и бременните жени. Според неканоничното Протоевангелие на Яков Анна и нейният съпруг Йоаким са посетени от ангел, който им съобщава, че ще имат дете.Анна обещава да посвети детето си на служба на Бог и на тригодишна възраст Мария е отведена във Втория храм. Историята е подобна на тази на Самуил, чиято майка също дълго време е бездетна и се нарича Ханна. Източноправославната църква приема Света Анна още от 6 век, като тя и Йоаким са наричани Свети и праведни богоотци. Разказът на Протоевангелието на Яков е приет от Римокатолическата църква едва през 13 век, като Анна е официално канонизирана през 1854.Българската православна църква отбелязва зачатието на Света Анна на 9 декември, а нейната смърт - на 25 юли. Народът почита този ден и като празник на врачките. Нощта, предхождаща празника, е време на заклинания, прокоби и магии. През нея магьосници, вещици и врачки най-лесно установяват връзка с дявола, мъртвите и демоните. Те се появяват около огъня като мушици. Затова стопаните палят пред всяка врата огън с тор, ръсят пепел и просо около стопанските постройки. Момите посаждат пшеница в гърне и топят клонки от вишна или ябълка във вода и ги оставят край огнището. Ако до Нова Година пшеницата поникне и клонките се разлистят, момата ще се омъжи през следващата година, и то за добър момък.Поверията твърдят, че в тази нощ черните магии \"хващат\". Затова строго се спазват различните забрани: жените не работят нищо, не бива да пипат вълна, за да не се разболеят децата и добитъкът; мъжете не бива да излизат от селото, защото по поляните играят самодивите и видят ли мъж, отвличат го. Имен ден празнуват Ана, Анна, Анка, Ани, Янко, Янка. ", "date": "2018.12.09", "title": "Православните християни почитат Света Анна"}
{"url": "https://www.novinite.bg/articles/168360/Oblachno-na-mesta-s-prevalyavaiya", "text": "Днес от запад-северозапад облачността временно ще се разкъса и намалее, но през по-голямата част от деня над Източна България ще се задържи значителна и на места там ще има валежи от дъжд. Ще духа слаб до умерен запад-северозападен вятър, който след обяд временно ще се ориентира от юг-югозапад. Максимални температури между 5 и 10 градуса, в София - около 5, сочи прогнозата на НИМХ.През нощта срещу понеделник от запад облачността отново ще се увеличи и ще започнат валежи от дъжд, а вятърът ще се ориентира от северозапад, ще е до умерен, и с него ще започне да прониква по-студен въздух.Атмосферното налягане ще продължи да се понижава. Ще бъде по-ниско от средното за декември.В планините облачността също ще намалее до слънчево време. Ще духа умерен западен вятър. Максимална температура на 1200 метра около 4 градуса, на 2000 метра – около минус 2°.Над Черноморието облачността ще бъде значителна и главно по южното крайбрежие ще има превалявания от дъжд. Максималните температури ще са 8-10 градуса. Температурата на морската вода е 8-9. Вълнението на морето ще бъде 1-2 бала. ", "date": "2018.12.09", "title": "Облачно, на места с преваляваия"}
{"url": "https://www.novinite.bg/articles/168377/Ot-ABV-iskat-Zaharieva-da-podade-ostavka", "text": "Настояваме за оставката на министъра на външните работи г-жа Екатерина Захариева заради безбройните провали и неадекватност във външната ни политика, заради агресивното й отношение към наши стратегически партньори и своеволието й по взривоопасни за България въпроси. Това заяви по време на пресконференция лидерът на АБВ – Младежи Пламена Заячка.„Имаме неадекватна политика по отношение на НАТО. Ние не сме отстояли една позиция на България, не сме поставили дори един въпрос по време на нейния мандат. Напротив, Захариева дава прибързани оценки, без да има достатъчно информация и без да си дава сметка за последиците от тях. Присъединяването на България към общото заявление на страните в НАТО и ултиматумът към Русия са решения, които трябва да се вземат от МС, а не еднолично от нея. Тя взе решение, което обвързва държавата - без да има доказателства, без свикване на Консултативен съвет за национална сигурност, без решение на правителството и без мандат да го стори“.„Не е работа на Захариева да коментира отношенията между Русия и САЩ. България, която вреди години дори НАТО считаше, че може да бъде мост към Русия, в момента води политика на агресия към Руската федерация, без хората, които го правят, да се замислят за щетите, които това ще ни нанесе“, посочи тя.По думите й евентуално нагнетяване на напрежението и оттегляне на САЩ от договора за ракетите със реден и малък обсег на действие ще доведе до настояването за разполагане на ракетни установки на НАТО на територията на България, което ще ни превърне във военен плацдарм и мишена. „Всички европейски държави, особено тези, които се водят в Западна Европа, още добре помнят напрежението и тревогата, обхванала страните и народите на нашия континент  с разполагането в Европа на ракетите със среден радиус на действие през 80-те години и неслучайно няколко външни министри от ЕС се изказаха много притеснено и критично относно това развитие на ситуацията, включително и външният министър на Германия. В тази връзка поведението на Захариева заплашва нашата национална сигурност и ние наистина се надяваме, че тя няма да одобри и разполагането на ядрени ракети на наша територия безсанкция от страна на правителство и парламент!“Според председателя на АБВ – Младежи България търпи и поредица провали по отношение на външната политика, свързана с ЕС. „По темата „Южен поток“, след съобщението за изказаното предположение от представител на Газпром, че  една от тръбите на Турски поток може да мине през България, последва единствено медийна еуфория и нищо друго. А незабавно след това премиерът на Гърция Ципрас замина на посещение в Москва, за да лобира тази тръба да мине през Гърция, а сега вече се съобщава, че той и неговите представители лобират активно в ЕК товада бъде маршрутът на руската газ към Европа след Турция. Затова и питаме, какво прави МвнР, представителството ни в Брюксел и лично Захариева, за бъдат парирани тези опити и да бъде защитен националният ни интерес? Дадени ли са някакви указания на нашите мисии и посолства в тази насока?“В заключение от АБВ посочиха, че външният ни министър не познава механизмите, с които се работи в ЕС. Именно затова тя няма и позиция по отношение на т.нар пакет „Мобилност”, който застрашава интересите на заетите в бранша в страната ни. Това е и причината България да губи лидерството в региона и след края на председателството ни на Съвета на ЕС темата за Западните Балкани да бъде бързо забравена, а Гърция още по-бързо да си присвои ролята на медиатор в региона. От партията посочиха още, че по време на мандата на Захариева държавата ни разви и продължава да поддържа неадекватна политика спрямо Р Македония, като призна преименуването й в „Илинденска Македония“ и „Северна Македония“ с еднакъв безпочвен ентусиазъм.„На този фон е очевидно, че капацитетът на останалите професионалисти в МВнР нито се направлява, нито се търси и използва. Очевидно е и, че Захариева е изолирала професионалните звена в министерството и се ограничава единствено в своя т.н. политически кабинет. Така управлението на МВнР се свежда единствено до кадруване, и то често в противоречие с положенията на Закона на дипломатическата служба. За пример от АБВ дадоха факта, че въпреки поставянето на въпроса в медийното пространство, и досега процентът на политическите назначения в задграничните ни мисии продължава да бъде между 30-35 процента при допустимите по закона 20 %.“Затова отново казвам, че настояваме не само за оставката на Захариева като министър МВнР, но и изваждането й от правителството въобще, защото тя вече на няколко министерски поста доказа своята неподготвеност и некомпетентност. Отличи се с явни грешки или неправене на нищо“, завърши Заячка.", "date": "2018.12.09", "title": "От АБВ искат Захариева да подаде оставка"}
{"url": "https://www.novinite.bg/articles/168379/Predsrochni-izbori-shte-ima-smyata-Iliyana-Jotova", "text": "Вицепрезидентът Илияна Йотова заяви днес пред БНР, че има очаквания за предсрочни избори. „Има очаквания и в хората, това показват и социологическите данни. Познавайки нравите на българския политически живот, смятам, че управляващата коалиция ще избере този момент, за да бъде в неин интерес“, каза тя в предаването „Неделя 150“ на програма \"Хоризонт\" на БНР. „Има огромен вакуум в отношенията между институциите“, смята Йотова.Тя коментира и политиката към българите в чужбина. „България няма никаква идея каква да бъде политиката й към нашите сънародници навън. Нямаме отговор на въпроса искаме ли тези хора да се чувстват българи и ако да, то какво да правим за това.“Йотова съобщи, че нейният екип е подготвил концепция за българска институция от типа на Британски съвет и Институт „Сервантес“. Много харесвам всичко онова, което е в графата читалищна дейност, но в XXI век това вече не е достатъчно, допълни Йотова. „Често пъти ни казват в президентската институция, че нямаме правомощия. Всеки, който претендира да бъде част от институциите, трябва да има своите отговорности“, подчерта Йотова.Тя окачестви като „груба грешка, гаф на българското правителство, че няма да изпрати солидна делегация в Маракеш, която да каже защо България на приема Пакта за миграцията“. „Той (пактът) ще се приеме, но проблемът е, че това е слаб документ. Обаче има две неща, които са много важни - как да се управлява миграцията и реадмисията“, каза Йотова. Страните от ООН  се събират на 10 и 11 декември в мароканския град в Маракеш за подписване на Глобалния пакт за миграцията.Според Йотова „голямата грешка на Европа през 2010-2011 г. бе, че избяга от управлението на миграцията и после започна да лекува последствията. „Започна криза, която и до ден днешен не е решена“, каза тя. „Ако ЕС продължи да функционира по същия начин, ще има много тежка съдба“, подчерта вицепрезидентът.Концепцията, по която се избират еврокомисарите, е сбъркана, каза Йотова. Според нея първо трябва да се определят проблемите, а след това да се определят комисарите.", "date": "2018.12.09", "title": "Предсрочни избори ще има, смята Илияна Йотова"}
{"url": "https://www.novinite.bg/articles/168363/Tragvat-gradskite-vlakove-na-Sofiya", "text": "Сдружение „Градски транспорт и инфраструктура“ организира откриване на градската железница на София. То ще се състои на 9 декември 2018 г, от 13.15 ч на гара Банкя. Това е часът, в който ще пристигне първият обеден влак на градската железница, тръгващ от гара Казичене в 12.05 ч.Градската железница на София – бъдеще без съмнениеЕдин неочакван подарък ще получат жителите на столицата преди Коледа. Той не е обещаван, не е следен под лупа, но със сигурност може да се определи като революционен. От 9 декември тръгват първите по рода си влакове на БДЖ, които ще пресичат града, без да се налага пътниците да се прекачват на Централна гара за да стигнат, например, от Божурище до Подуене и обратно. На пръв поглед промяната не буди някакви специални очаквания – жп линията и до този момент е съществувала, а с оглед на хроничните проблеми на БДЖ по осигуряването на подвижен състав мнозинството пътуващи обикновено просто се радват, ако успеят да се качат на някакъв влак и той не ги изостави някъде.Какво постигна сдружението?Началото на тази инициатива е поставено от сдружение „Градски транспорт и инфраструктура“, като продължение на завършения международен проект Rail4SEE. В него Столична община и „БДЖ-Пътнически превози“ ЕООД поемат ангажименти за интегриране на железниците в градския транспорт още през 2014 г. Сдружението участва с външни експерти към Столична община, като виждайки, че нищо от договореното в рамките на проекта не се реализира, през 2016 г. излизат с първа медийна публикация за значението на жп направлението Банкя – Казичене в транспортната система на града. От тогава започват интензивни разговори с институциите, които целят да ги запознаят с потенциала на предложението. Първи в процеса са включени представителите на столичния общински съвет, от които инициаторите разбират, че Столична община изобщо не е запозната с възможностите за интегрирането на железниците в системата на обществения транспорт на града. Стига се до там, че вместо общината да изрази позиция в подкрепа на предложението пред БДЖ, какъвто е процесът по закон, кметът изпраща искане за становище. Това объркване коства цяла година забавяне, която е използвана за последвали преговори с БДЖ и бизнеса. Преговорите в един момент водят до задънена улица, като това налага провеждането на първа по рода си четиристранна среща между представители на Столична община, „БДЖ-Пътнически превози“ ЕООД, Държавно предприятие „Национална компания железопътна инфраструктура“, организирана по инициатива на сдружението. Едва след тази среща става ясно, че всъщност интересът на пътниците може да бъде удовлетворен, като влаковете наистина биват заложени в разписанието за 2019 г.Защо градски влакове?Концепцията за включване на влаковете в системата на градския транспорт е широко разпространена по света. У нас първи опит в тази насока се прави в края на 80-те години на ХХ век, но поради неизвестни причини той така и не бива възприет за успешен, съответно е преустановен малко след започването му. Нарастващото търсене на превози в града през последните години, води най-вече до ръст на моторизацията и задръстванията, като най-често изтъкваната мярка за борба с тях е строителството на метрото. Изграждането му в гъсто населените части на София е обосновано икономически, но в отдалечените квартали, както и при междуселищни превози то става неефективно. Точно тук изградената железопътна мрежа се оказва най-удачна, като предвидените връзки между нея и метрото са от основополагащо значение за успешното допълване на двете системи. Липсата на капиталови разходи (както строителни, така и времеви) обуславят възможността за провеждането на чисто организационни мерки, които да подобрят това допълване между градския транспорт и влаковете. Подобно е и реализираното между Банкя и Казичене. При него съществуващи влакове от вътрешността на страната, движили се доскоро до Централна гара София, се удължават до Банкя, създавайки нова услуга на територията на Столична община. В конкретния случай, удължените влакове са по направленията от Копривщица, Септември и Пловдив. Общо 5 чифта влакове ще се движат от новото разписание между Банкя и Казичене – два сутрешни, един обеден и два следобедни. От сдружението разбират, че това е крайно недостатъчно за привличане на повече пътници, затова още от началото на следващата година ще продължат с настояването за увеличаване на броя влакове. И напомнят, че същата организация трябва да се приложи за влаковете пристигащи в София от Перник, Своге и Драгоман.Какво ни очаква следващите години?От сдружението съобщават, че механичното удължаване на влакове няма да е достатъчно условие за дългосрочно и устойчиво привличане на пътници. Поради тази причина вече са изпратили искане до Министерство на транспорта, информационните технологии и съобщенията за въвеждане на единна система за таксуване между влаковете на БДЖ и градския транспорт на Столична община. Необходими са единствено административни мерки, а правният анализ за действията, които трябва да се предрпиемат, е осигурен благодарение на проекта Rail4SEE. Що се касае до влаковете – системата от градски влакове би могла да превозва до 30 хил. пътници само на територията на Столична община до 2030 г., а отчитайки и крайградските пътувания дневните пътувания могат да достигнат до 100 хиляди. Ефектът за БДЖ би означавал нови между 1 и 10 милиона пътувания годишно, според степента на интегриране на влаковете с градския транспорт. Посоченият ръст ще се равнява на между 5% и 48% спрямо това, което в момента БДЖ превозва на територията на цялата страна.Що се касае до пътниците, ръстът им ще бъде резултат от пренасочването от индивидуалните пътувания с личен автомобил. Това от своя страна ще намали задръстванията в София и пътните артерии с граничните общини. Натовареността на градския транспорт ще се повиши, т.к. пътуващите с влак ще се прекачват в метрото, трамваите и автобусите, на трансферните гари и спирки, създавайки единна транспортна система.Визията за такава система е на бюрото на общинската и държавна администрация. От сдружението посочват, че изборът дали ще висим в задръствания или ще можем да пътуваме удобно е в техни ръце. Инициативата обаче ще продължи да настоява пътят за развитие да е към интегриран обществен транспорт в услуга на хората от столицата и региона. Затова и канят на официалното откриване на новата придобивка – на 9 декември (неделя) от 13.15ч на гарата в Банкя, където заедно да посрещнем първия обеден влак на градската железница.", "date": "2018.12.09", "title": "Тръгват градските влакове на София"}
{"url": "https://www.novinite.bg/articles/168376/Lo-Pen-iska-osnoven-remont-na-ES-vijda-go-sled-evroizborite", "text": "Партиите, изразяващи националните интереси на страните-членки на Европейския съюз, за пръв път имат възможността да спечелят изборите за Европейския парламент през май 2019 г. Това заяви лидерът на френския Национален фронт Марин Льо Пен, предаде БГНЕС. „За пръв път партиите, изразяващи националните интереси, могат да се надяват на демократична победа, за да променят хода на историята, Европа и нашите нации. За пръв път е възможно да постигнем това, което не можеха да си представят „евроцентристите“ - смяна на властта. За пръв път ще имаме възможност да проветрим мухлясалите зали на институциите в ЕС, да почистим скърцащите европейски механизми, в които повече никой не вярва, да сменим клатещите се европейски ръководители, като председателя на ЕК Жан-Клод Юнкер“, каза тя.„ЕС се е компрометирал и е обезценил европейската идея, и излизането на Великобритания е потвърждение за това“, каза Льо Пен. „Нашата цел вече не е просто да участваме, а да победим. Ние разчитаме, че заедно можем да сформираме в парламента или блокиращо малцинство, или, аз се надявам, да сформираме мнозинство и да изпълним новия европейски проект“, подчерта тя.Партията, която спечели мнозинство на изборите за Европейски парламент, ще получи правото да назначи председател на Европейската комисия. На последните избори през 2014 г., както и в течение на последните 30 години, Европейската народна партия победи. Тя обединява центристките и християндемократически партии в ЕС. ", "date": "2018.12.09", "title": "Льо Пен иска основен ремонт на ЕС, вижда го след евроизборите"}
{"url": "https://www.novinite.bg/articles/168365/Trima-zaginali-i-dvama-raneni-sled-zverska-katastrofa", "text": "Трима младежи загинаха при пътен инцидент между селата Ветрен и Нова махала, в община Николаево, предаде БГНЕС. Други двама са настанени в болницата в Стара Загора с опасност за живота.По предварителна информация инцидентът е предизвикан от неправоспособен водач на лек автомобил Бе Ем Ве, с който са пътували петимата младежи. Те са се ударили в крайпътно дърво с голяма скорост. Автомобилът е смазан до неузнаваемост. До рано сутринта продължи огледа на мястото на произшествието, за да се изяснят причините за него.", "date": "2018.12.09", "title": "Трима загинали и двама ранени след зверска катастрофа"}
{"url": "https://www.novinite.bg/articles/168368/300-deca-pregledaha-v-Razgrad-lekarite-ot-Pirogov", "text": "Специалистите от Национална Програма \"Детско здраве-Пирогов\" прегледаха близо 300 деца от гр. Разград. Тази седмица лекарите от специалностите УНГ, ортопедия, урология, хирургия, образна диагностика, кардиология и очни болести посетиха гр. Разград, съобразно предварително установения график на кампанията. От рано сутринта в събота екипът на \"Детско здраве - Пирогов\" извършва високо специализираните прегледи. Директорът на разградската болница изказа специална благодарност към колегите си. В знак на благодарнст към екипа, д-р Гечо Жеков подари картина на изпълнителния директор на \"Пирогов\" проф. Асен Балтов.", "date": "2018.12.09", "title": "300 деца прегледаха в Разград лекарите от „Пирогов“"}
{"url": "https://www.novinite.bg/articles/168370/Prestrukturiraneto-na-bolnca-Lozenec-nyama-da-dovede-do-zakrivane-na-otdeleniya", "text": "С преобразуването на „Лозенец“ в педиатрична болница няма никакъв проблем за съществуването на Медицинския факултет към Софийския университет, коментира пред бТВ министърът на здравеопазването Кирил Ананиев, предаде БГНЕС. Според министър Ананиев Медицинският факултет ще продължи да функционира, като няма никакъв проблем за настоящите и бъдещите студенти. Здравният министър бе категоричен, че преподавателите и работещите в болницата ще запазят своите академични длъжности, а действащата акредитация на факултета ще се запази до изтичане на съответния период.„В същото време, за всеки един от работещите в тази болница ще бъде направен анализ на работното място, на съответната клиника или отделение и ще се вземе решение къде ще бъдат пренасочени тези екипи. Разбира се, като им се гарантира работата“, уточни още министър Ананиев. Според здравния министър с преструктурирането на болница „Лозенец“ в детска многопрофилна болница няма да се стигне до закриване на тези отделения, които не са свързани пряко с лечението на деца, а те ще бъдат прелокирани към другите университетски болници в София.„Тази болница има някъде около 220 легла. За да бъде многопрофилна детска болница, тя трябва да има поне някъде около 500-550 легла. Ние предвиждаме да изградим още един корпус с топла връзка между болница „Лозенец“ и новата сграда с оглед осигуряване на пълния капацитет на тази болница“, допълни още Кирил Ананиев. Според финансовите разчети преструктурирането на лечебното заведение, заедно с новия корпус и топлата връзка между тях, ще струва около 35-40 млн. Докато изграждането на изцяло нова детска болница ще бъде около 150 млн.Вчера ректорът на СУ „Св. Климент Охридски“ проф. Анастас Герджиков подчерта, че по този въпрос никой \"не се консултирал с тях и не са били били уведомени\".Въпросът е от изключителна важност за Алма матер, защото болница „Лозенец“ е неговата учебно-клинична база, Факултетът по медицина и неговата акредитация са пряко свързани с нея. В развитието на своята учебна база от университета са инвестирали много средства, а преподавателският състав е изцяло на щат в болницата. Как ще се отрази тази промяна на болницата и Медицинския факултет обаче все още остава неясно. Още не знаем, защото не знаем за какво преструктуриране става дума. Единственото, което досега е юридически факт е, че Министерски съвет е внесъл предложение в Народното събрание болницата да не бъде към Министерски съвет. Тя не е правителствена болница, 80% от лекуващите се там пациенти са всъщност просто граждани. Ако Министерски съвет е решил вече да няма такъв контингент, това е един от начините. Има и други начини да се преустанови това“, каза още проф. Герджиков и добави: „Смущението им идва от това, че имаме един акт, от който не са ясни последствията. Трябваше да се излезе с цялостна концепция, за да е ясно от самото начало“.  ", "date": "2018.12.09", "title": "Преструктурирането на болнца „Лозенец“ няма да доведе до закриване на отделения"}
{"url": "https://www.novinite.bg/articles/168383/Mej-moje-da-otloji-glasuvaneto-za-Brekzit", "text": "Британският премиер Тереза Мей, както се очаква, ще отложи за по-късна дата планираното за вторник гласуване за Брекзит. Членовете на правителството и съветниците очакват, че днес Мей ще обяви, че отлага насроченото гласуване, предаде БГНЕС.Според много експерти и политици тя няма никакъв шанс да получи подкрепата на мнозинството депутати от Камарата на общините за сделката, която нейното правителство и Брюксел договориха. Правителството смята, че предимството на противниците на сделката при гласуването може да бъде толкова голямо, че това да доведе до падането на настоящото правителство на торите. В тази ситуация премиерът ще замине за Брюксел следващата седмица, за да поиска от ЕС за последен път подобряване на условията на сделката за развод на Лондон със съюза.В събота в знак на протест срещу сделката подаде оставка личният парламентарен секретар на министъра на отбраната Уил Куинс, който смята, че Лондон ще затъне в преговори с ЕС за дълги години. По данни на „Сънди Таймс“ на ръба да подадат оставки са още трима високопоставени членове на правителството.  ", "date": "2018.12.09", "title": "Мей може да отложи гласуването за Брекзит"}
{"url": "https://www.novinite.bg/articles/168373/Grajdani-protestiraha-sreshtu-pakta-za-migraciya-na-OON", "text": "Малка група протестиращи срещу Глобалния пакт за миграция на ООН се събраха пред сградата на Народното събрание в столицата, предаде БГНЕС. Те изразяват недоволството си срещу управляващите, които според тях правят опити да бъде подписан пактът зад гърба на българския народ, формирайки задкулисно българската външна политика. Протестът е организиран от Народно социално движение.„Въпреки различни изявления на представители на правителството, че той няма да се подписва, ние нямаме доверие. Знаем, че те правят едно изявление сутрин, друго – следобед и трето – вечер. Няма никакво официално решение, нито на правителството, нито в Народното събрание. Ние искаме да държим българската общественост на щрек“, споделя един от участниците в протеста.„Не на режисираното преселение на народите“ и „Не на подмяната на населението на Европа и България“, гласяха надписите на транспарантите им, а сред настояванията на протестиращите са оставка да подадат министърът на правосъдието Цецка Цачева и министърът на вътрешните работи Екатерина Захариева.", "date": "2018.12.09", "title": "Граждани протестираха срещу пакта за миграция на ООН"}
{"url": "https://www.novinite.bg/articles/168374/Studenti-obarnaha-kupona-v-Bansko-v-boj", "text": "През изминалата нощ сбивания в курорта Банско не липсваха, въпреки засиленото полицейско присъствие заради студентския празник. Студентите, участвали в сбиването, са минали през спешния център и след това са освободени, съобщава бТВ.Младежите са с леки наранявания, уточняват медиците. Тази година празникът премина без сериозни инциденти.Засиленото полицейско присъствие и масовите проверки за алкохол и наркотици ще продължат и днес, предвид очаквания трафик в посока големите градове.", "date": "2018.12.09", "title": "Студенти обърнаха купона в Банско в бой"}
{"url": "https://www.novinite.bg/articles/168362/Dneven-horoskop-za-nedelya", "text": "Днес не се придържайте към ежедневния си график. Занимавайте се с нови и различни неща, по този начин ще срещнете нови хора и ще разнообразите живота си.Във възможно най-добрата позиция за промяна сте. Помолете за помощ близките си. Те ще се радват да бъдат част от тази положителна промяна в живота ви.Не се тревожете за това дали казвате и правите правилните неща. Щом се чувствате добре, значи е правилно. Любовният ви живот трябва да се раздвижи малко, така че очаквайте промени. Представителите на останалите зодии могат да намерят дневния си хороскоп ", "date": "2018.12.09", "title": "Дневен хороскоп за неделя"}
{"url": "https://www.novinite.bg/articles/168369/Avtobus-i-kola-se-udariha-v-Plovdiv-dvama-sa-v-bolnica", "text": "Катастрофа стана в района на Пловдив. Автобус на градския транспорт се е ударил челно в лек автомобил, съобщава Нова ТВ. В болница са откарани двама души - мъж и жена, които са пътували в лекия автомобил.Според предварителната информация в автобуса не е имало пътници, а само шофьор и кондуктор, които не са пострадали. ", "date": "2018.12.09", "title": "Автобус и кола се удариха в Пловдив, двама са в болница"}
{"url": "https://www.novinite.bg/articles/168364/Grak-opita-da-prekara-blizo-5000-kutii-cigari-prez-GKPP-Kapitan-Petko-vojvoda", "text": "На ГКПП „Капитан Петко“ войвода на 6 декември при влизане в страната е спрян за проверка лек автомобил \"Фолксваген\" с прикачено ремарке. Водач на автомобила е бил 47 годишен гръцки гражданин.Граничните полицаи открили в специално изграден тайник на ремаркето голямо количество цигари от 3 марки без акцизен бандерол. Общото количество на укритите цигари е 4 899 кутии с 97 980 къса.Гръцкият гражданин е задържан. Уведомена е районната прокуратура. По случая в ГПУ-Ново село е образувано бързо производство.Вчера районният съд в Свиленград осъди гръцкия гражданин на 2 години и половина лишаване от свобода условно с 5 години изпитателен срок. ", "date": "2018.12.09", "title": "Грък опита да прекара близо 5000 кутии цигари през ГКПП „Капитан Петко войвода“"}
{"url": "https://www.novinite.bg/articles/168367/Razbiha-pechatnica-za-falshivi-dokumenti", "text": "На 4 декември по обяд, в хода на планирана полицейска операция, служители на сектор „Противодействие на икономическата престъпност“ в ОДМВР- София и колегите им от РУ- Костенец пристъпили към претърсване на частен имот в гр. Костенец, обитаван от 58-годишен криминално проявен и осъждан мъж.От адреса са иззети: пишещи машини; скенер; ксерокс; ламинатор; метална преса; множество дипломи, свидетелства и удостоверения за завършено основно, средно, висше образование и професионална квалификация; СУМПС; корици на дипломи и копия от бланки на документи; бележки с лични данни на лица, учебни заведения, населени места; метални форми с изобразени на тях букви и цифри; метални плаки- заготовки; ксерокопия на документи за самоличност; печати на учебни заведения вкл. и нотариални, както и заготовки за такива. Допълнително са открити и иззети и 98 патрона и три метални писалки за изстрелване на боеприпаси, без да е налице надлежно разрешително за законното им притежаване, както и различни други веществени доказателства, съотносими към извършваната престъпна дейност.Обитателят на адреса е задържан за срок до 24 часа, а по случая е образувано досъдебно производство. След доклад на събраните материали в Районна прокуратура- Ихтиман, 58- годишният мъж е привлечен в качеството на обвиняем за извършени от него престъпления по чл.308, ал.2, вр.ал.1 и по чл.339, ал.1 от НК. ", "date": "2018.12.09", "title": "Разбиха печатница за фалшиви документи"}
{"url": "https://www.novinite.bg/articles/168371/Nikolaj-Banev-s-1-mlrd-leva-v-shvejcarska-banka", "text": "Факт е, че на Николай Банев са констатирани 1 млрд. лв. в швейцарска банка. Колегите са поискали от властите в Швейцария сметките им да бъдат блокирани. Това каза пред Нова телевизия зам. главният прокурор Иван Гешев във връзка със свое твърдение отпреди дни, че към Баневи има обвинение за пране на над 1 млрд. лв., предаде БГНЕС.Самият факт, че в сметките, които те контролират, има над 1 млрд. лв. говори, че при евентуалното им пускане те биха могли да преместят тези пари, където си искат, уточни Гешев. Той отхвърли вариант действията срещу Баневи да идват от конкуренти. „Не знам каква конкурентна среда създават Баневи, при положение, че нямат бизнес – те само режат на скрап предприятия“, каза заместникът на главния прокурор.Гешев призна, че пране на пари в размер от 1 млрд. лв. е трудно да се докаже. Това е трудна задача, каза той като се аргументира и с твърденията, че трудно се доказва длъжностно присвояване, за каквото е привлечен ексбанкерът Цветан Василев в размер на 3 млрд. лв. също е трудно, но все пак е факт. Баневи са обвинени и за престъпление организирана престъпна група, за пране на пари, за длъжностни присвоявания, обобщи Гешев.За задържаният в Турция Димитър Желязков - Митьо Очите той каза, че е допусната екстрадиция на турския съд. Сега следва процедура – решение на външно министерство и в крайна сметка на президента Ердоган. Самият Желязков също не е доволен от условията в турския арест, жалвал се е на българския консул, каза Гешев.Според него условията в българските арести отговарят на изискванията. За оръжието, открито в гараж, Гешев коментира, че „ние сме задържали оръжие, което смятаме че е изнесено от завод „Арсенал“. С това ние сме предотвратили това оръжие да попадне на улицата – дали на българската или европейската, това е все едно“. ", "date": "2018.12.09", "title": "Николай Банев с 1 млрд. лева в швейцарска банка"}
{"url": "https://www.novinite.bg/articles/168372/15-ot-magazinite-prodavat-opasni-fojeverki-i-koledni-igrachki", "text": "Опасни пиротехнически изделия, светещи гирлянди и играчки се продават в 15% от проверените търговски обекти във Варненска, Шуменска и Добричка област. Това са установили инспекторите от „Надзор на пазара\" към Държавната агенцията за метрологичен и технически надзор, предаде БНТ.Най-честите нарушения са липса на инструкции за безопасност, упътване за употреба на български език и данни за производител и вносител. Санкциите за търговците варират от 250 до 1000 лева. Акцията е част от кампанията „Безопасна Коледа\".Пазаруването на фойерверки и светещи гирлянди вече е в разгара си. Специалистите съветват да сме внимателни в избора си, защото на пазара се предлага и стока-менте. Търговците са длъжни да информират купувачите как да изпорлзват безопасно пиротехниката и светещата украса.Сред най-опасните продукти на пазара са фойерверките. Според търговците, хората трябва да обръщат по-голямо внимание на инструкциите за употреба, написани върху опаковката.Експертите съветват родителите да внимават при купуването на играчки с батерии. Когато купуват светещи гирлянди, потребителите трябва да внимават за разстоянието от щепсела до първата лампичка, а то не трябва да е по-малко от 150 сантиметра. ", "date": "2018.12.09", "title": "15% от магазините продават опасни фойеверки и коледни играчки"}
{"url": "https://www.novinite.bg/articles/168375/Horata-s-blizo-3-pati-poveche-pari-v-bankite-ot-biznesa", "text": "Хората държат в банките в България в момента 48 млрд. лв., а фирмите - 20 млрд. лв. Общо към 72-73 милиарда имат гражданите и фирмите в банки. Това обяви в интервю за БНТ Димитър Радев, управител на БНБ, предаде БГНЕС. Според него се забелязват ясни знаци за забавяне на икономическия растеж в световен план. „Рано е да говорим за финансова криза, но има явни индикации за забавяне на икономическия растеж.Това показва, че ние ще навлезем в един икономически цикъл на не толкова добри икономически времена в сравнение с последните близо 10 години“, каза гуверньорът.Според него е трудно да се предвиди колко време ще продължи и какъв ще е размерът на забавения растеж, тъй като върху този процес влияние оказват и политически, и икономически фактори. Радев увери, че БНБ предприема необходимите мерки, за да ограничат негативните последствия. Състоянието на банковия сектор у нас се подобрява през последните 3 години, подчерта управителят на БНБ.Влизането на страната ни в Банковия съюз е първата стъпка към присъединяването към Еврозоната. В началото на следващата година ще бъде направена задълбочена оценка на банките у нас. Мерките, които се предприемат, дават основание на Димитър Радев да вярва, че процесът ще премине гладко. „Ще има увеличаване на функциите на Европейската централна банка, но това ще става в рамките на близко сътрудничество между ЕЦБ и БНБ и като модел това няма да се различава от организацията на надзорната дейност, която съществува в Еврозоната“, заяви Радев. В рамките на една година ще има яснота кога и как ще се присъединим към банковия съюз, обяви управителят на БНБ.Според него бъдещо въвеждане на еврото у нас не би довело до сериозно нарастване на инфлацията. „ Това, което категорично може да се каже, е че по отношение на паричния режим няма да има инфлационни импулси над здравословните равнища, както на тази първа стъпка Банковия съюз и валутния механизъм, така и с приемането на еврото. Това обаче категорично не означава, че цените ще останат неизменни. Ние се намираме в процес на реална конвергенция. Този процес, наред с другото, означава доближаване до средните равнища в Европа както на доходите, така и на цените“, коментира Радев. „Консолидацията на банките е естествен процес, който не трябва да буди притеснение, добави той.Очаква се в едни по-дългосрочен период в резултат на този процес да възникнат няколко големи европейски банки, които ще бъдат съпоставими като размер с големите американски и с банките в Азия. Това в никакъв случай не означава, че по-малките национални банки ще изчезнат. Техният брой ще се оптимизира, но те ще имат място на пазара и в бъдеще“, уточни Радев. Димитър Радев потвърди прогнозите, че сме в предверието на нов цикъл на нарастване на лихвите.„Това е нещо,което вече наблюдаваме в САЩ, при тях увеличението на лихвите започна през месец декември 2015г. Към момента лихвите са вече 2- 2,25%там, а тръгнаха от равнища 0- 0,25%. Това, което централните банки правят, е този процес да бъде плавен и добре комуникиран. Очакваме този процес да започне в Европа през втората половина на следващата година“, подчерта управителят на БНБ. ", "date": "2018.12.09", "title": "Хората с близо 3 пъти повече пари в банките от бизнеса"}
{"url": "https://www.novinite.bg/articles/168380/Chelna-katastrofa-na-Podbalkanskiya-pat-ubi-jena-i-rani-7-dushi", "text": "Тежка катастрофа на Подбалканския път отне живота на жена, а още 7 са в болница. Сигнал за тежкия пътен инцидент е получен малко преди 16:00 часа. По първоначална информация при челен сблъсък между два леки автомобила една жена е загинала на място, а 7 души са пострадали, от които 2 деца.Веднага към мястото са насочени екипи на Пътна полиция, пожарната и Спешна помощ. Пътят временно е ограничен за движение, има организиран обходен маршрут. Обстоятелствата за тежката катастрофа се изясняват.", "date": "2018.12.09", "title": "Челна катастрофа на Подбалканския път уби жена и рани 7 души"}
