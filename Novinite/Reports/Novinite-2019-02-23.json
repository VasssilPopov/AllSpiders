{"url": "https://www.novinite.bg/articles/171471/Zabraniha-na-TIR-ove-da-minavat-prez-Prevala-po-magistralite-veche-mogat", "text": "Ограничено е преминаването на за МПС над 12 т през проход „Превала“, както и тегленето на ремаркета и полуремаркета. Забраната влезе в сила рано тази сутрин заради обилния снеговалеж. Приблизително по същото време отпадна забраната за движение на тежки камиони, която бе въведена по-рано, по магистралите „Тракия“ и „Струма“, както и по пътища в Ловешко. Автомобилите обаче се пропускат поетапно, отбелязват от АПИ.Проходът „Шипка“ все още е отворен за движение. Видимостта на моменти е нулева, а поривите на вятъра достигат над 100 км, които буквално избутват колите от пътя, предаде БГНЕС.Машините на пътноподдържащата фирма са в непрекъснато действие. Пътното платно е заснежено, опесъчено и проходимо при зимни условия. Очаква се снеговалежът да продължи днес до обяд, а вятърът ще стихне чак утре. ", "date": "2019.02.23", "title": "Забраниха на ТИР-ове да минават през „Превала“, по магистралите вече могат"}
{"url": "https://www.novinite.bg/articles/171473/Shofor-se-zabi-v-TIR-zaryaza-kolata-i-izbyaga", "text": "Лек автомобил се заби в задната част на ТИР при навлизане в бензиностанция на Е79 край Благоевград, водачът и спътникът му са избягали и се издирват, предаде БГНЕС.Сигналът за пътния инцидент е подаден малко след полунощ на 3 км. след Благоевград от района на Полигона в посока Симитли.Товарен автомобил с ремарке навлиза към бензиностанцията, когато отзад е ударен от лек автомобил „Опел Корса“. Докато водачът изтегли ТИР-а, за да не пречи на движението, тъй като отляво има спрели други товарни автомобили, водачът и спътникът на лекия автомобил слезли, свалили регистрационните номера, заключили го и избягали.Полицията издирва избягалите, предупредени са близките болници. ", "date": "2019.02.23", "title": "Шофьор се заби в ТИР, заряза колата и избяга"}
{"url": "https://www.novinite.bg/articles/171483/Pusnaha-otnovo-avtomobilite-po-nyakoi-osnovni-patishta-v-Severna-Balgariya", "text": "Възстановено е движението в областите Видин – Монтана – Враца – Плевен – Ловеч, съобщиха от АПИ. Също така движението е пуснато отново и по пътищата II-81 Монтана – Лом, както и I-5 Русе - Бяла в района на Обретеник. Това се случи тази сутрин малко след 8:00 ч.Всички граждани и транспортни фирми могат да получават информация за актуалната пътна обстановка от интернет страницата на АПИ – , както и по всяко време от денонощието на тел. 0700 130 20 в АПИ.", "date": "2019.02.23", "title": "Пуснаха отново автомобилите по някои основни пътища в Северна България"}
{"url": "https://www.novinite.bg/articles/171486/Zakasnyavat-vlakovete-preminavashti-prez-uchastaka-mejdu-Sofiya-i-Mezdra", "text": "От 04:10 ч. до 06:57 ч. беше преустановено движението на влаковете в участъка между гарите Реброво и Своге. Причината за прекъснатото движение е престояването на локомотив на “БДЖ - Товарни превози”, който при преминаването си в участъка между двете гари чупи работния токоснемател.Работни групи на БДЖ и на НКЖИ са се отзовали на място за привързване на работния токоснемател и освобождаване на железопътното трасе от авариралия локомотив. След това е извършен оглед на контактната мрежа и е възстановено движението на влаковете в участъка.По тази причина до момента всички преминаващи влакове в участъка между гарите Реброво и Своге се движат със закъснение, като най-засегнати са нощната композиция от Варна за София и ранните сутрешни влакове от Мездра за София, от Лакатник за София и от София за Лакатник.“БДЖ - Пътнически превози” се извинява на своите клиенти за създаденото им неудобство и призовава пътниците да следят информацията за движението на влаковете от електронните табла на официалния сайт на БДЖ ( ) или да се обръщат към служителите на гишетата &quot;Информация&quot; или на националния информационен телефон 0700 10 200.", "date": "2019.02.23", "title": "Закъсняват влаковете, преминаващи през участъка между София и Мездра"}
{"url": "https://www.novinite.bg/articles/171487/Avariral-TIR-zatrudnyava-dvijenieto-na-188-mi-km-na-Trakiya", "text": "Временно е ограничено движението в активната лента по магистрала „Тракия“ при км 188 в посока Бургас поради изтеглянето на аварирал тежкотоварен автомобил. Трафикът се осъществява в изпреварващата лента и се регулира от Пътна полиция.Всички граждани и транспортни фирми могат да получават информация за актуалната пътна обстановка от интернет страницата на АПИ –  , както и по всяко време от денонощието на тел. 0700 130 20 в АПИ.Временно е ограничено движението за всички МПС по път III-306 Селановци – Кнежа поради снегонавявания.   ", "date": "2019.02.23", "title": "Аварирал ТИР затруднява движението на 188-ми км на „Тракия“"}
{"url": "https://www.novinite.bg/articles/171485/Rabotna-grupa-shte-nishti-problemite-na-advokatite-sas-Zakona-sreshtu-prane-na-pari", "text": "Работната група, която ще търси компромис по Закона за мерките срещу изпирането на пари, ще започне работа идния вторник. Това обяви заместник-председателят на Висшия адвокатски съвет Атанас Стоянов на провеждащото се в Ректората на Софийския университет Общо събрание на адвокатите. Създаването на работната група беше договорено на среща на Съвета с председателя на НС и ръководството на ДАНС. Повод за това стана недоволството на адвокати, според които задължението да докладват на контраразузнаването за свои клиенти би нарушило адвокатската тайна. Атанас Стоянов не смята, че има разнобой в адвокатските среди въпреки протестите на юристи, според които Висшият адвокатски съвет е бездействал при приемането на спорните текстове. Лично той не смята, че ще се стигне до национална адвокатска стачка:\"Считаме, че следва да има прецизиране на това какво прави адвокатът. Адвокатът никога не следва да става доносник на различни служби, защото интересът на клиента е свещен за него и адвокатската тайна трябва да съществува\".От своя страна адвокат Велислав Величков от лагера на протестиращите предупреди, че стачка не е изключена: Той упрекна Висшия адвокатски съвет в бездействие при приемането на текстовете:Ако ние не видим не просто мълчалив консенсус - да не се прилага законът или отлагане на сроковете - а не видим действена, защитаваща адвокатите промяна в закона, стачката ще я организираме ние\".В рамките на дискусията по отчетите адвокатите коментират и последните законодателни промени, срещу които гилдията възрази. В приветствието си към колегите председателят на Съюза на юристите в България Владислав Славов остро критикува работата на народните представители:\"Случилото се през изминалите дни – и със Закона за защита на личните данни, и по повод Закона за прането на пари, и особено с Изборния кодекс – ме кара да изпитвам срам, да изпитвам и гняв. И си задавам въпроса след толкова години професионални усилия от всички нас: Къде е правовата държава? Къде е конституционно регламентираната парламентарна република?\".Заместник-председателят на Висшия адвокатски съвет Атанас Стоянов обяви, че във вторник започва дейността на работната група за с участието на      постигане на компромис по Закона за мерките за изпиране на пари. Целта е да се защити адвокатската тайна.Според Атанас Стоянова няма разнобой в адвокатските среди, а неразбиране, така той коментира вчерашните протести на колегите си. През последните дни юристи изразиха недоволството си от начина, по който са представлявани от адвокатурата в казуси като Закона за мерките срещу изпиране на пари. Адвокатите протестираха срещу текстове в закона, които, според тях, ги превръщат в доносници и обезсмислят адвокатската тайна.Общото събрание на адвокатите се провежда в Ректората на Софийския университет.", "date": "2019.02.23", "title": "Работна група ще нищи проблемите на адвокатите със Закона срещу пране на пари"}
{"url": "https://www.novinite.bg/articles/171477/Silniyat-snyag-sprya-starta-na-Svetovnata-kupa-v-Bansko", "text": "Обилният снеговалеж в цялата страна оказа влияние и на стартовете от Световната купа по ски алпийски дисциплини в Банско, предаде бТВ. Днес (23 февруари) трябваше да се проведе състезанието в супергигантския слалом, но метеорологичните условия принудиха организаторите да го отменят. От 4:00 ч. сутринта екипи се опитваха да разчистят пистата, но така и не успяха да я приведат във вид за състезание, който няма да застраши здравето на скиорите. Снеговалежът продължава и в момента, а по пистите има нови 30-40 см сняг.Организаторите започнаха да подготвян съоръжението за двата манша от гигантския слалом утре (23 февруари). Първото спускане трябва да започне в 13:30 ч. България ще има двама представители на пистата - Алберт Попов, който завърши на 6-о място в Шладминг и на 9-о в Кицбюел, и Камен Златков.Вчера (22 февруари) се проведе алпийската комбинация, която бе спечелена от французина Алекси Пинтюро. Българският представител Йоан Тодоров завърши на 36-то място.", "date": "2019.02.23", "title": "Силният сняг спря старта на Световната купа в Банско"}
{"url": "https://www.novinite.bg/articles/171472/Dneven-horoskop-za-sabota", "text": "Вслушвайте се внимателно в инстинктите си днес. Ще ви помогнат да тръгнете в правилната посока. Прекарайте деня, заобиколени от близките си хора. Ще бъдете подложени на тест, който ще покаже дали можете да се справяте с много задачи наведнъж. Ще се справите, но след това ще ви е нужда сериозна почивка. Денят не е подходящ за поемане на отговорности и започване на важни проекти. Възможно е по средата на определена задача да изскочи нещо важно и да се наложи да оставите всичко. Представителите на останалите зодиакални знаци могат да намерят дневния си хороскоп ", "date": "2019.02.23", "title": "Дневен хороскоп за събота"}
{"url": "https://www.novinite.bg/articles/171478/188-snegorina-chistyat-uslici-i-bulevardi-v-Sofiya", "text": "В София 188 стегопочистващи машини са обработвали със смеси срещу заледяване през нощта след обилния снеговалеж, съобщиха от Столичната община, предаде бТВ.Обработването на улиците продължава и през деня – разпръскване на смеси и избутване на снежна маса по трасетата на градския транспорт, опасни и стръмни участъци, основни улици в кварталите и общинските пътища.Градският транспорт се движи навсякъде по обичайните си маршрути.Обработена е и Южната дъга на Околовръстен път.Опесъчени са планинските пътища във Витоша: „Драгалевци – Алеко” и „Бояна – Златни мостове”. Сутринта започна и почистването на прилежащите пространства на спирките на градския транспорт, както и на тротоари и подходи към подлези.", "date": "2019.02.23", "title": "188 снегорина чистят услици и булеварди в София"}
{"url": "https://www.novinite.bg/articles/171495/Plamna-avtobus-na-Hemus-nyama-postradali", "text": "Временно е ограничено движението в активната лента на магистрала \"Хемус\", в посока Варна при пътен възел \"Правец\" поради горящ автобус в аварийната лента, съобщиха от АПИ. Трафикът се е осъществявал временно само в изпреварващата лента, с повишено внимание и съобразена скорост поради задимяване на пътния участък. От МВР съобщиха, че инцидентът е станал към 15:05 часа в платното в посока Варна. Възникнал е ограничен огън в малък автобус. Водачът и неколцина пътници своевременно са напуснали превозното средство. Екип пожарникари от службата в Правец са погасили пожара. Няма пострадали. Автобусът е обгорял в предната част. За кратко движението в участъка бе спряно, докато работят пожарникарите екипи. В 15:25 трафикът е бил възстановен.", "date": "2019.02.23", "title": "Пламна автобус на „Хемус“, няма пострадали"}
{"url": "https://www.novinite.bg/articles/171481/Kitajcite-udaljiha-prestoya-si-vav-Vashington-zaradi-targovskite-pregovori", "text": "Китайските преговарящи са се съгласили да удължат престоя си във Вашингтон, тъй като САЩ и Китай настояват за сключване на търговско споразумение, съобщава Би Би Си, предаде БГНЕС.Решението бе последният знак, че двете страни може да се доближат до споразумение, търсейки изход от миналогодишната наказателна търговска война.В изявление, разпространено от Белия дом, китайският президент Си Цзинпин е приветствал “напредъка” в преговорите.Американският президент Доналд Тръмп също е казал, че сделката е „по-скоро вероятна”, отколкото не.“Фактът, че те желаят да останат малко по-дълго … това означава нещо”, каза той пред репортери в Белия дом. „Мисля, че има голям шанс да се случи“.Докъде са стигнали преговорите сега?През миналата година САЩ и Китай поставиха тарифи върху чуждите стоки на стойност милиарди долари, започвайки търговска война.САЩ първоначално заплашиха да увеличат тарифите за стоки на стойност 200 млрд. долара от 10% на 25 %, ако двете страни не успеят да постигнат споразумение до 1 март.Но Тръмп изглежда напоследък по-гъвкав, тъй като преговарящите се срещат във Вашингтон за четвъртия кръг от преговорите.В петък Тръмп не се е ангажирал с удължаване на срока, но отбелязва напредъка, включително за споразумение за валутна манипулация, чиито подробности не се оповестяват.Той също така е казал, че може да се срещне с китайския президент през март в курорта Мар-а-Лаго.Досега, Huawei не е част от дискусиите, добавя той.Вицепремиерът на Китай Лю Хе, който ръководи преговорите за китайците, заяви, че неговият екип е “готов” за сделка.“От Китай вярваме, че е много вероятно да се случи,” каза той.Какво обсъждат двете страни?Вашингтон иска Пекин да направи промени в икономическите си политики, които според него несправедливо облагодетелстват местните компании чрез субсидии и друга подкрепа.Китай предложи да увеличи покупките на американски стоки, като соя и полупроводници – ход, който би могъл да намали търговския дефицит на САЩ, който е във вниманието на Тръмп.В петък търговският представител на САЩ Робърт Лайтхайзър, който ръководи преговорите за САЩ, предупреди, че “големите препятствия” остават, преди окончателното споразумение да бъде подписано. ", "date": "2019.02.23", "title": "Китайците удължиха престоя си във Вашингтон заради търговските преговори"}
{"url": "https://www.novinite.bg/articles/171482/Trima-britanski-ministri-gotovi-da-poiskat-otlagane-na-Brekzit", "text": "Сделката за „Брекзит“ трябва да се отложи, ако парламентът не одобри споразумение през следващите дни, предупредиха публично за първи път трима министри от кабинета. Преди решаващото гласуване в Камарата на общините Грег Кларк, Амбър Ръд и Дейвид Гоук съобщиха, пред „Дейли мейл“ че времето изтича и че се надяват скоро на пробив в преговорите, предаде БГНЕС.Ако не, те казаха, че са готови да се противопоставят на Тереза Мей и да гласуват за отлагане.От „Даунинг стрийт“ обявиха, че възгледите на тримата по варианта „без сделка“ „едва ли са тайна”.В изявлението се казва: „Премиерът работи усилено, за да гарантираме, че ще получим сделка с ЕС, която ни позволява да постигнем резултатите от референдума.“ “Именно върху това трябва да се съсредоточи енергията на кабинета.”Говорителката на Тереза Мей заяви, че премиерът ще има още един “период на ангажираност” по „Брекзит“ на срещата на върха на ЕС и Лигата на арабските държави в Шарм ел-Шейх, Египет – включително среща с председателя на Европейския съвет Доналд Туск.“Месеци на несигурност”Обединеното кралство остава на пътя за напускане на Европейския съюз на 29 март.Правителството обаче многократно е отказвало да изключи възможността Великобритания да напусне без официална сделка, в случай че Тереза Мей не може да накара депутатите навреме да одобрят сделката, която е договорила с Брюксел.Депутатите трябва да обсъдят отново „Брекзит“ следващата сряда и се очаква да разгледат изменение, внесено от бившия министър на торите Стив Оливър Литвин и лейбъриста Ивет Купър, да се даде възможност на Парламента да отложи „Брекзит“ и да предотврати ситуация, в която няма сделка, ако няма споразумение с ЕС до средата на март.Кларк, Ръд и Гоук твърдят, че ако сделката не е одобрена от парламентаристите “би било по-добре да се стремим да удължи срока по чл. 50 и да се отложи датата на напускане, отколкото да се излезе от Европейския съюз на 29 март”.Кларк, икономическият министър, заедно с Ръд, министър по трудовата заетост и пенсиите, и министърът на правосъдието, Гоук, казват, че е имало “месеци на несигурност”.Те пишат: “Време е депутатите да признаят необходимостта от сключване на сделка, да приемат, че това е единствената оферта и да я подкрепят.”Но те също предупредиха привържениците на „Брекзит“ в Европейската изследователска група (ERG), че Парламентът ще блокира напускането на Обединеното кралство без сделка, заявявайки, че ако има отлагане “те няма да имат кой да обвиняват, освен себе си”.Те заявяват: “След следващите няколко дни просто няма да има време да се сключи споразумение и да се изпълни цялото необходимо законодателство преди 29 март.”Статията им се появява след като пред Би-би-си са споделили, че десетки консерватори могат да подкрепят плановете за спиране на Обединеното кралство да напусне ЕС без сделка, ако преработената версия на плана на Мей не се приеме.Марк Франсоа, депутат на торите и заместник-председател на Европейската изследователска група, каза пред Би-би-си, че “министър-председателят ще иска да знае защо трима членове на нейния кабинет са решили публично да отхвърлят правителствената политика” и добави, че той намира за “любопитно, че канцлерът не е подписал писмото”.Отново и отново Тереза Мей заяви, че Великобритания напуска ЕС на 29 март, само след пет седмици.Това е съвсем различно послание от това на тримата. Всички те ясно дадоха да се разбере, че няма да приемат сценарий без сделка.Сега публично, за първи път, те казаха, че „Брекзит“ ще трябва да се отложи, ако Парламентът не подкрепи споразумение следващата седмица.В статията в “Дейли Мейл” те отправят доста рязко предупреждение към колегите си.И тримата заявяват, че те ще бъдат готови да подадат оставка, за да подкрепят този ход.Това натрупва напрежение, както върху Тереза Мей, така и върху колегите им да се справят със сделката.Не се съмнявайте, това, което казват, не е правителствена политика.", "date": "2019.02.23", "title": "Трима британски министри готови да поискат отлагане на Брекзит"}
{"url": "https://www.novinite.bg/articles/171491/Poreden-protest-na-jaltite-jiletki-v-Parij", "text": "За 15-ти пореден уикенд стотици „жълти жилетки“ се събраха в центъра на Париж, съобщават Ройтерс и БГНЕС, предаде Нова ТВ. Протестиращите се обявиха срещу насилието и антисемитските настроения, появили се сред представители на движението.Демонстрантите се събраха пред Тиумфалната арка в самото сърце на френската столица, от където се отправиха на марш по емблематичния булевард „Шанз Елизе“, скандирайки лозунги срещу социалната неправда и правителствената политика, която според тях облагодетелства богатите слоеве на френското общество. Протестът е само част от планираните за събота акции на „жълтите жилетки“ в Париж и по-големите градове на страната.При предишните демонстрации имаше прояви на насилие, в резултат на които имаше доста ранени както сред протестиращите, така и сред охраняващите ги полицаи. В социалните мрежи през изминалите дни се появиха призиви за недопускане на провокации и мирно протичане на акциите на „жълтите жилетки“.", "date": "2019.02.23", "title": "Пореден протест на „жълтите жилетки“ в Париж"}
{"url": "https://www.novinite.bg/articles/171475/Ananiev-Ima-oblasti-kadeto-neimuniziranite-sreshtu-morbili-ne-sa-nikak-malko", "text": "В България масова имунизация с морбилна ваксина на неболедувалите деца от възрастовата група 1-8 г. започва през 1969 г. От 2001 г. се прилага схема с две дози комбинирана ваксина срещу морбили, паротит, рубеола на 13 месечна и 12-годишна възраст, чрез която се осигурява продължителен период (1993-2008 г.) с ниска заболяемост до пълно прекъсване разпространението на морбили и многократно снижение на заболяемостта във всички възрастови групи.Това заявява здравният министър Кирил Ананиев в отговор на депутатско питане за случаите на болни от морбили (дребна шарка) на територията на България, предаде БГНЕС.Морбили е силно заразно заболяване, което в глобален мащаб остава една от водещите причини за заболяемост и смъртност в детска възраст поради високата си заразност, тежките, често инвалидизиращи усложнения и значителния леталитет. Прилагането на високо ефективни ваксини още от 70-те години осигурява 90-95% защитеност срещу морбили и може да прекъсне напълно разпространението на инфекцията, но само при достигане и трайно поддържане на висок имунизационен обхват от и над 95%. В противен случай заболяемостта спада временно и следват нови епидемии със засягане на лица в по-късна възраст, по-тежко протичане и висок леталитет.Имунизационното покритие в страната през последните 7 години е между 91,5 – 95,1% при 13 месечните и 87,4 – 94,0% при 12 годишните. Видно постигнатото имунизационно покритие с две дози ваксина срещу морбили, паротит, рубеола е относително високо, но все още незадоволително. При анализ по области става ясно, че в отделни региони в страната имунизационното покритие е под 90%, подчертава министър Ааниев.По тази причина Министерство на здравеопазването разработи и предложи на Министерския съвет Национална програма за елиминация на морбили и рубеола 2019 — 2022 г., приета с Решение № 741/17.10.2018 г. Стратегическата цел на Програмата е трайното прекъсване на местното разпространение на морбили и рубеола, pccri. на вродена рубеола, чрез реализиране на комплекс от дейности за постигане и поддържане на високо имунизационно покритие от и над 95%, в т.ч. в рискови групи, укрепване на надзора, подобряване на достъпността и качеството на информацията за обществото за ползите от имунизацията и рисковете при заболяване и др.Ситуацията в страната е сходна с наблюдавания в световен мащаб спад в имунизационното покритие в последните години, водещ до епидемични взривове и епидемии в много държави, включително в Европа, предупреждава здравният министър.В страните от Европейския съюз и Европейската икономическа общност през 2018 г. са докладвани 12 352 сл. на морбили, като с най-много случай са: Франция (2 913), Италия (2 517), Гърция (2 293), Румъния (1 087), Великобритания (953), Словакия (572) и Германия (542). Регистрирани са тридесет и четири смъртни случая: в Румъния (22), Италия (7), Франция (3) и Гърция (2). 79% от случаите са при лица, които не са имунизирани срещу заболяването, а 12% са с неизвестен имунизационен статус.От останалите страни в Европа през 2018 г. с най-много съобщени случаи на морбили са: Украйна (15 095), Сърбия (5 784), Израел (3 150), Република Северна Македония (62) и др. От епидемията са засегнати също страни извън Европейския континент – Бразилия, Венецуела, САЩ и др., отбеляза Ананиев.Във връзка с конкретно създалата се ситуация с регистрирани случаи на морбили в страната и за ограничаване и ликвидиране разпространението на заболяването, на национално ниво са разпоредени следните мерки:Общопрактикуващите лекари да прегледат имунизационния статус на лицата от 13 месеца до 18 години, подлежащи на имунизация срещу морбили и незабавно да започнат обхващане на откритите неимунизирани и такива с непълен имунизационен статус с една доза комбинирана ваксина срещу морбили, паротит, рубеола, едновременно с приоритетно извършване на имунизацията срещу морбили на подлежащите през 2019 г. лица.Лекарите в лечебните заведения за болнична и извънболнична помощ да насочат вниманието си към ранно откриване на клиничните симптоми на морбили и към организиране на необходимите действия за съобщаване, регистрация, изолация, диагностика и лечение.Случаите със симптоми за морбили да се насочват за консултация с инфекционист и според тежестта на състоянието за хоспитализация и лечение. Допълнително по епидемиологични и социални показания за хоспитализация да се насочват деца, особено в ранната възрастова група, живеещи в лоши битови условия, при които не може да се осъществи изолация и лечение в домашни условия и при които рискът за развитие на усложнения и смъртен изход е голям.В лечебните заведения стриктно да се прилагат противоепидемичните мерки за недопускане вътреболнично разпространение на морбили като предавана по въздушно- капков път инфекция съгласно Наредба № 3/8.05.2013 г. за утвърждаването на медицински стандарт по превенция и контрол на вътреболничните инфекции.Медицинският персонал на лечебните заведения за болнична помощ, обслужващ заболели, да е с данни за имунитет (след проведена имунизация срещу морбили или преболедуване). Медицинските специалисти без установен имунитет към вируса на морбили следва да се имунизират с трикомпонентна ваксина срещу морбили, паротит и рубеола съгласно Наредба № 4/2002 г. за защита на работещите от рискове, свързани с експозиция на биологични агенти при работа, заявява Ананиев.Пробонабирането на серумни проби и изследването им в Националната референтната лаборатория на Националния център по заразни и паразитни болести да се извършва при стриктно спазване на Инструкцията за събиране, съхранение и транспортиране до лабораторията на клинични материали за лабораторна диагностика на морбили.Регионалните здравни инспекции да провеждат своевременно и качествено епидемиологичните проучвания на заболели и контактни и стриктно да въвеждат данните в информационната система за събиране и анализиране на данни за заболяемостта от морбили, рубеола и епидемичен паротит съгласно чл. 5, ал. 7 на Наредба № 21 за реда за регистрация, съобщаване и отчет на заразните болести И поддържане на актуална информация за епидемичната обстановка и предприетите мерки на сайтовете си при наличие на случаи.Допълнително към РЗИ Благоевград и Столична РЗИ, където са регистрирани взривовете на морбили, с цел осигуряване на своевременен и добър достъп до имунизацията е разпоредено използването и на мобилни кабинети при обхващането на откритите лица на възраст от 13 месеца до 18 години с установени пропуски в имунизационната схема.За постигане на необходимата ефективност на предприетите действия е препоръчано на здравните инспекции да потърсят съдействие от здравните медиатори по места, от неправителствени организации с отношение към опазване на общественото здраве; етнически и религиозни лидери и др. за разясняване на риска от заболяването, необходимостта от имунизация и активното издирване на непълно имунизираните и пропуснатите лица.Министерство на здравеопазването и регионалните здравни инспекции ще продължат своевременно да предоставят на обществеността информация за заболяването, за възникналите случаи и за предприетите противоепидемични мерки, заявява още Ананиев.", "date": "2019.02.23", "title": "Ананиев: Има области, където неимунизираните срещу морбили не са никак малко"}
{"url": "https://www.novinite.bg/articles/171474/Advokatite-shte-reshat-kak-da-dejstvat-po-otnoshenie-na-sporniya-zakon", "text": "Общо събрание на адвокатите в страната ще се състои днес в условията на напрежение в съсловието. Събранието на Висшия адвокатски съвет започва в 9:30 ч. в Ректората на Софийския университет.През последните дни юристи изразиха недоволството си от начина, по който са представлявани от адвокатурата в казуси като Закона за мерките срещу изпиране на пари.Адвокатите протестираха срещу текстове в закона, които, според тях, ги превръщат в доносници и обезсмислят адвокатската тайна.", "date": "2019.02.23", "title": "Адвокатите ще решат как да действат по отношение на спорния закон"}
{"url": "https://www.novinite.bg/articles/171476/SASht-i-ES-otnovo-prekroyavat-granici-na-Balkanite", "text": "ЕС и САЩ са съгласували текста на споразумение за разрешаване на косовския въпрос. Документът предвижда разделянето на Косово и обмена на територии между Белград и Прищина, пише германският всекидневник „Франкфуртер Рундшау“, предаде БГНЕС.Според изданието документът – озаглавен „Споразумение за нормализиране на отношенията“, съдържа 17 точки, и трябва да бъде подписан от висши представители на Сърбия и Косово на 12 юни във Вашингтон и да влезе в сила шест месеца по-късно.В споразумението са предвидени “нови граници между албанци и сърби в Северно Косово”, което ще бъде включено към територията на Сърбия, докато Косово ще “анексира територии в Сърбия, населявани предимно от албанци”.Според „Франкфуртер Рундшау“ Косовска Митровица ще получи “специален статут”, а “Газивода” и “Трепча” ще бъдат приватизирани за 99 години и ще бъдат поставени под контрола на постоянни членове на Съвета за сигурност на ООН “, докато Коридор 10 в Южна Сърбия ще бъде поставен под международна закрила”. Изданието твърди, че Белград и Прищина са изложени на непрекъснат натиск да приемат споразумението.Вестникът посочва, че идеята за „етническа промяна на границите“ е подкрепяна още през август миналата година от еврокомисаря по разширяването Йоханес Хан и върховния представител на ЕС по въпросите на външните работи и политиката на сигурност Федерика Могерини. Сега към поддръжниците на идеята за подобно разделение се присъедини и администрацията на американския президент Доналд Тръмп, „която промени позицията си по въпроса на 180 градуса“.", "date": "2019.02.23", "title": "САЩ и ЕС отново прекрояват граници на Балканите?"}
{"url": "https://www.novinite.bg/articles/171484/Tramp-iska-poslanichkata-na-SASht-v-Kanada-da-zaeme-posta-na-Niki-Hejli-v-OON", "text": "Стопанинът на Белия дом Доналд Тръмп номинира американския посланик в Канада Кели Крафт за поста на постоянен представител на страната в ООН. „Кели е свършила отлична работа при представянето на нашата страна. Нямам съмнение, че под нейното ръководство, страната ни ще бъде представена на най-високо ниво. Поздравявам Кели и цялото й семейство”, написа президентът в „Туитър“, предаде БГНЕС.Ако бъде утвърдена от Сената на САЩ, тя ще поеме длъжността, която е вакантна, след като Ники Хейли, бивш губернатор на Южна Каролина и изгряваща звезда в Републиканската партия, се оттегли от поста в ООН в края на миналата година.Крафт е номинирана само седмица след предишния избор на Тръмп, а именно този на бившата водещ на „Фокс нюз“ и говорителка на Държавния департамент Хедър Науърт, която оттегли кандидатурата си на фона на критиките, че няма опит за една от най-високите дипломатически длъжности.", "date": "2019.02.23", "title": "Тръмп иска посланичката на САЩ в Канада да заеме поста на Ники Хейли в ООН"}
{"url": "https://www.novinite.bg/articles/171492/Vielica-obarna-gracki-TIR-s-nashi-shofori", "text": "Заради снежна виелица ТИР се е обърнал на магистрала „Егнатия” в участъка между Ксанти и Комотини близо до тол пунктовете, съобщи бТВ.Двама българи са извадени от тежкотоварния автомобил от гръцки полицаи. Шофьорът е закаран в болница заради травма на главата, пише гръцкото онлайн издание \"Ксантинюз\".Камионът е със солунска регистрация.", "date": "2019.02.23", "title": "Виелица обърна гръцки ТИР с наши шофьори"}
{"url": "https://www.novinite.bg/articles/171494/Prof-Angel-Dimitrov-Vreme-e-da-se-razberem-sas-Skopie-i-za-uchebnicite-po-istoriya", "text": "На следващото заседание на Смесената комисия от учени от България и Северна Македония ще разговаряме за съдържанието на учебниците до епохата на Възраждането, съобщи днес пред БНР проф. Ангел Димитров – българският съпредседател на комисията.Той каза това в предаването „Събота 150“ на програма „Хоризонт“, след като по-рано тази седмица в Скопие бе проведено 4-тото заседание на многодисциплинарната експертна комисия по историческите и образователните въпроси. На него учените от двете страни са постигнали съгласие да предложат на двете правителства да бъдат чествани съвместно цар Самуил, Св. Климент Охридски и Св. Наум Преславски като забележителни личности в общата ни история от времето на средновековната българска държава.В отговор на въпрос дали колегите му в Скопие са готови да приемат, че цар Самуил е български цар, проф. Димитров каза:„Това е казано в нашето предложение, така че това вече е прието от съвместната комисия. Въпросът е, че оттук ние трябва да анализираме, дискутираме целия период на Средновековието до епохата на Възраждането, което ще се случи на следващата ни среща ще разговаряме по-конкретно и за съдържанието на учебниците за това историческо време“.Става дума за учебници, които визират този период – т.е. за 5-и, 6-и и 7-и клас. Като проф. Димитров не очаква тази година да има промени в съдържанието им:„Не стигнахме до учебниците. Това не означава, че не сме готови за дискусия по тях… Ние сме разменили бележки с взаимните си оценки, но не сме ги дискутирали още“, каза той.Проф. Димитров каза, че следващото заседание е планирано за края на март, като е предвидено да бъде учестен ритъмът на срещите, като неговото желание е до лятото да има най-малко още три:„Приближаването към исторически коректното от научна гледна точка тълкуване, интерпретиране и обясняване на миналото няма да стане изведнъж“, предупреди той.Според проф. Димитров най-труден за постигане на компромис по историческото съдържание ще бъде периодът около Втората световна война, „тъй като е много силно идеологизирана интерпретацията на това време в сегашната република Северна Македония“.„Ние просто смятаме, че трябва да започнем още на следващото заседание да разискваме за Илинденското въстание, за Гоце Делчев, за Даме Груев. И успоредно да свършим работата по учебниците, които третират миналото до XIX век, и да пристъпим към епохата на Българското Възраждане. Защото и Илинденското въстание, и Гоце Делчев, и Даме Груев, са деца на това историческо време“.", "date": "2019.02.23", "title": "Проф. Ангел Димитров: Време е да се разберем със Скопие и за учебниците по история"}
{"url": "https://www.novinite.bg/articles/171497/20-zaginali-i-30-raneni-v-avariral-asansor-v-kitajska-mina", "text": "20 души загинаха при инцидент в мина в Северен Китай, съобщава АФП. 30 миньори пък са ранени, след повреда на спирачната система на товарния асансьор, с който се спускали към подземните тунели, предаде БНТ, позовавайки се на БГНЕС.Местните власти съобщиха, че 15 от жертвите са починали на място, а петимата други – в болница. Състоянието на пострадалите в стабилно, съобщават местни медицински източници.Повече подробности около самия инцидент не бяха оповестени. Не беше съобщено и името на мината, в която е настъпила трагедията.Подобни инциденти в мини в Китай не са рядкост въпреки усилията на властите да подобрят условията на работа и поддръжката на съоръженията. През октомври миналата година в източната провинция Шандонг след срутване на тунел загинаха 21 души.", "date": "2019.02.23", "title": "20 загинали и 30 ранени в аварирал асансьор в китайска мина"}
{"url": "https://www.novinite.bg/articles/171479/Pojar-v-jilishtna-kooperaciya-vav-Varna-70-godishen-zagina", "text": "Мъж е загинал при пожар в сграда на ул. \"Прилеп\" във Варна, съобщиха от МВР, предаде БНР. Сигналът за пожар в кооперацията е бил подаден малко преди 4:00 ч.Пожарът е възникнал след полунощ в апартамент от кооперация на същата улица. На място незабавно са изпратени екипи на Регионалната дирекция противопожарна безопасност и защита на населението. Установено е, че цялото жилище е обхванато от пламъците.В засегнатия от огъня апартамент е живеел 70-годишен мъж, който е загинал. Унищожен е целият етаж от кооперацията, нанесени са материални щети по изолацията на сградата, стълбището и дограмата на горния етаж.Изясняват се причини и обстоятелства за възникването на инцидента. По случая е образувано досъдебно производство.", "date": "2019.02.23", "title": "Пожар в жилищна кооперация във Варна, 70-годишен загина"}
{"url": "https://www.novinite.bg/articles/171493/Jiteli-na-Djerman-blokiraha-E-79-ne-iskat-depo-za-otpadaci-do-kashtite-si", "text": "Жители на дупнишкото село Джерман блокираха за 20-на минути главен път Е-79 в знак на протест срещу предстоящото изграждане край селото на депо за битови отпадъци, предаде БНТ, позовавайки се на БГНЕС.\"Вече 7 години се борим срещу това безумие, надеждата ни е в премиера Борисов\", каза председателят на сдружение \"Бъдеще за Джерман\" Борислав Тасков. Той припомни за пореден път как отреденият за депото терен край селото е свлачищен, поради което трасето на магистрала “Струма“ е преместено оттатък река Джерман.„При предишното кметско ръководство на Дупница имаше сключен договор с испанска фирма, като дойде кметът Чимев, прекъсна договора, така изпуснахме европейско финансиране на стойност 30 млн. евро, след това избраха най-неподходящия терен, не можаха да се вместят в него до 2015 г., питам кой ще понесе отговорността“, припомни Тасков.Според него надеждата му е в „Дондуков“ 1 или премиера Борисов, който трябва да се намеси, защото в Дупница не трябва да светнат лампички, а цял прожектор. След кратък митинг в центъра на селото, над 100 души тръгнаха към Е-79 и го затвориха за 20-на минути.Поредният протест в Джерман се започни с масирано полицейско присъствие от 8 патрулки, те се опасяваха протестиращите да не отидат и блокират магистрала „Струма“.", "date": "2019.02.23", "title": "Жители на Джерман блокираха Е-79, не искат депо за отпадъци до къщите си"}
{"url": "https://www.novinite.bg/articles/171488/Korabi-na-NATO-ot-4-darjavi-na-pristanishteto-vav-Varna", "text": "Кораби от втората постоянна противоминна група на НАТО са във Варна. Военните плавателни съдове са от Германия, Румъния, Турция и България, предаде БНТ.Корабите на Алианса акостираха вчера на Морска гара във Варна и предстои да имат съвместно плаване. Целта е да се подобри оперативната съвместимост и подготовката на многонационалното съединение при прилагане на процедурите и стандартите на НАТО, да развие военната готовност на участващите сили, както и да допринесе за сигурността в Черно море.Освен пристанището във Варна е предвидена визита на военните кораби в пристанище Констанца, а след това и участие в българо-румънско противоминно учение \"Посейдон\". То ще се проведе от 1 до 8 март. През двата почивни дни корабите ще бъдат отворени за посещение от граждани всяка сутрин от 10 до 12 часа и следобед от 14 до 16 часа.Всички, които ще дойдат да разгледат корабите, трябва да се въоръжат с търпение. От съображения за сигурност всеки един ще бъде проверяван от служители на \"Военна полиция\" преди да се качи на борда.", "date": "2019.02.23", "title": "Кораби на НАТО от 4 държави на пристанището във Варна"}
{"url": "https://www.novinite.bg/articles/171496/Salzotvoren-gaz-na-granicata-mejdu-Venecuela-i-Kolumbiya", "text": "Венецуелската армия е използвала днес сълзотворен газ, за да попречи на група венецуелци да преминат границата с Колумбия, съобщи Ройтерс като се позова на очевидци, предаде БНР.Инцидентът е станал близо до град Урена.Правителството на Николас Мадуро нареди да бъде затворена границата с Колумбия в района, в който опозиционните сили начело със самообявилия се президент Гуйадо искат да доставят хуманитарна помощ. Според Мадуро доставката на такава помощ ще се използва за претекст за американска военна намеса.Опозиционният лидер Хуан Гуайдо, който има забрана да напуска Венецуела, взе участие снощи в благотворителен концерт в Колумбия, организиран от милиардера Ричард Брансън и целящ събиране на 100 милиона долара финансова помощ за Венецуела.Гуайдо обяви, че е преминал в съседната страна с помощта на въоръжените сили, от които се очаква решението да допуснат или не предвидените за страната храни, медикаменти и други продукти.Президентът на Колумбия Иван Дуке призова призова венецуелците да принудят властите да допуснат чакащите на границата храни и медикаменти, като се втурнат към границата:\"Това ще бъде призив към военните да изберат на коя страна искат да бъдат в историята – на тиранията или на свободата, заедно със своите братя, които имат нужда от тази хуманитарна помощ, за да оцелеят\". Според действащите власти в Каракас, които също организираха концерт, помощта е претекст за американска военна интервенция. Министър на външните работи Хорхе Ареаса заяви, че на среща снощи около 60 страни са подкрепили кампанията на Каракас да пропагандира принципите от Устава на ООН за ненамеса във вътрешните работи на други страни.Двама души загинаха вчера в сблъсъци между армията и протестиращи в югоизточната част на страната. Протестиращите са се опитали да спрат правителствената блокада на границата с Бразилия, откъдето трябва да бъде транспортирана част от хуманитарната помощ. Въпреки блокадата бразилските власти вчера са започнали транспортиране на 200 тона храни и лекарства към граничния град Пакарайма.Днес се навършва точно 1 месец, откакто Хуан Гуайдо се самообяви за държавен глава на Венецуела, минути преди да бъде признат за такъв от Съединените щати.Официално армията продължава да подкрепя режима на Мадуро.", "date": "2019.02.23", "title": "Сълзотворен газ на границата между Венецуела и Колумбия"}
{"url": "https://www.novinite.bg/articles/171480/Borisov-zaminava-za-Sharm-El-Shejh-za-sreshta-ES-Liga-na-arabskite-darjavi", "text": "Министър-председателят Бойко Борисов ще участва в срещата на върха между държавите-членки на Европейския съюз и държавите-членки на Лигата на арабските държави. Форумът ще се проведе на 24 и 25 февруари в египетския град Шарм Ел-Шейх.Срещата на върха в Египет ще събере за първи път държавните и правителствените ръководители от ЕС и Лигата на арабските държави. Целта на форума е да бъде постигнато задълбочаване на европейско-арабското партньорство и да бъдат начертани насоки за справяне с глобалните предизвикателства.Лидерите от ЕС и Лигата на арабските държави ще направят още преглед на отношенията между двете страни и ще обсъдят общите усилия за решаване на регионални въпроси от взаимен интерес. Във фокуса на разговорите в Шарм Ел-Шейх ще бъдат теми като търговия и инвестиции, миграция, сигурност и ситуацията в региона. Срещата на върха в Шарм Ел-Шейх трябва да подчертае необходимостта от засилени стратегически отношения между ЕС и арабския свят. Президентът Доналд Туск ще бъде съпредседател на срещата на високо равнище заедно с египетския президент Абдел Фатах ал-Сиси.", "date": "2019.02.23", "title": "Борисов заминава за Шарм Ел-Шейх за среща ЕС-Лига на арабските държави"}
{"url": "https://www.novinite.bg/articles/171489/Nyama-razlichni-deca-v-Balgariya-kazva-Zornica-Rusinova", "text": "В България няма „различни“ деца! Ние трябва да се грижим по еднакъв начин за децата, независимо от това какво се случило в съдбата им. Това заяви заместник-министърът на труда и социалната политика Зорница Русинова, предаде БГНЕС.Русинова взе участие в поредната инициатива от кампанията „Мисията възможна“, която цели деинституционализация на домовете за деца, лишени от родителска грижа и е част голямата реформа за затваряне на всички институции за деца в България. Домакин на днешното събитие бе Националния етнографски музей към БАН, а на него десетки деца от различни столични училища и новите социални услуги правиха красиви мартеници.„Мартениците са свързани с една от най-старите и значимите български традиции. Символ са на новото начало, на пролетта, на живота, дори на любовта“, обясни заместник-министър Русинова.По думите ѝ към момента в страната все още има около 600 деца, които все още се намират в незатворени домове. „Това е най-значимата и мащабна социална реформа, стартирала през 2010 г. Над 7 хил. деца намериха различен път в своето житейско развитие, благодарение на множеството услуги, които създадохме“, обясни Русинова.Инициативата има за основна цел да наложи изцяло нова услуга – приемната грижа.„Не трябва да забравяме ужасните институции. Днес всички тези деца живеят в жилищни квартали, в малки семейни къщи. Ходят на училище. Тези от тях, които имат нужда от допълнителна подкрепа, като рехабилитация например, я получават. Техният жизнен път би бил наистина успешен, ако имат подкрепата на цялото общество“, смята зам.-министърът.София е градът с най-бързо развиващите се социални услуги, като за последните 10 годините новите са 52 на брой. През тази следващата година се предвиждат нови 11 услуги, като 4 от тях са насочени към подкрепа на децата, които имат нужда от постоянна медицинска помощ и грижа. „Всяка една от тях е на обща стойност около 500 хил. лв. Предстои откриване на 4 нови дневни центрове за деца с увреждания, важна тема, която създава предпоставки за социализация и работа с децата“, разказа още зам.-министър Русинова.Инициативата продължава с множество събития на територията на повече от 20 града в цялата страна. ", "date": "2019.02.23", "title": "Няма „различни“ деца в България, казва Зорница Русинова"}
{"url": "https://www.novinite.bg/articles/171500/Upravlyavashtite-celyaha-slujebna-pobeda-na-izborite-smyatat-59-ot-balgarite", "text": "Промените в изборното законодателство допълнително задълбочават и бездруго ниското доверие в изборния процес у нас. Решението за връщане на преференциите се одобрява, но не успява в достатъчна степен да отмени подозрението спрямо властта, че търси конюнктурни ползи с оглед предстоящите евроизбори.Изводите са от независим експресен телефонен сондаж на „Галъп интернешънъл“ по панелна методика, която обезпечава представителност. Данните от такива сондажи служат за формиране на бързи хипотези в динамична политическа среда.  Сондажът е проведен между 19 и 21 февруари сред 800 души в цялата страна. Абсолютното максимално отклонение е ± 3.5 при 50% дялове. 1% от извадката е равен на около 55 хиляди души.Българите автоматично подкрепят всякакви форми на „отваряне“ на изборния процес към гражданите – преференциално гласуване (подкрепено от мнозинство от 70%), машинно гласуване (75%), дори и възможността практически всички българи в чужбина да могат да гласуват (78%). Затова и 63% не одобряват гласуването на ГЕРБ, ДПС и НФСБ, което на практика обезсили преференциалния вот. 24% го подкрепят, а останалите се колебаят.59% се съгласяват с обвинението, чe като цяло, с промените в изборните правила, управляващите се стремят към „служебна победа“, 30% се противопоставят на това мнение, а останалите се колебаят. Високият процент критичност идва от това, че зад подозренията спрямо властта застават не само привържениците на парламентарната опозиция, но и хората, които не биха гласували, както и голямата част от другите опозиционно настроени респонденти.Тази картина се повтаря и при въпрос дали предстоящите евроизбори ще бъдат честни: 52% смятат, че по-скоро няма да са честни, а 37% смятат, че изборите по-скоро ще са честни. Останалите се колебаят. Данните са в синхрон с традиционното за последните години съмнение сред обществото по отношение на честността на изборния процес - регистрирано неведнъж и отбелязано и в годишниците на „Галъп интернешънъл“. Тревожното този път е, че очакването за нечестни избори се споделя от повече от половината запитани.    На този фон решението на Борисов за частично преосмисляне на промените закономерно среща висока подкрепа – 74% са „за“ това решение, а 17% са „против“. Останалите се затрудняват да формират позиция.Това решение на Борисов на свой ред хвърля съмнение върху решението на БСП да напусне парламента – 55% не го одобряват, а 37% го одобряват, като останалите се колебаят. Данните обаче едва ли отразяват в пълна степен решението на Нинова депутатите от БСП да се откажат и от заплатите си.Връщането на преференциите и решението за смята на ЦИК обаче са само част от по-общите въпрос за честността на изборната процедура. Явно и затова решението на Борисов не успява засега да елиминира подозренията, че ДПС всъщност е скрит партньор на властта - 50% споделят това мнение, а 28% са на обратната позиция, при 22% колебаещи се. Равнището на принципно неприемане на евентуално пряко участие на ДПС във властта остава високо – 58%. На обратното мнение са 36%, а останалите се колебаят. Подобни нагласи не говорят за достатъчно развита демократичност на съзнанието – което да допусне, че всяка представена в парламента партия би следвало да има право на участие във властта.Бяха проверени и нагласите по част от важните международни теми в последните дни. По такива въпроси е трудно да се очаква висока информираност, затова и данните са ценно свидетелство за базисните обществени инстинкти. Например, по основния въпрос на приключилата наскоро Мюнхенска конференция по темите на сигурността 92% приемат, че ЕС трябва да води по-независима политика от САЩ. Това е практическо обществено единодушие.  Високото доверие в президентската институция на фона на традиционно по-ниското доверие в парламент и правителство карат мнозинството от запитаните да се солидаризират с позиция за ненамеса във Венецуела – 69% избират тази опция, а 20% предпочитат правителствената позиция по кризата в латиноамериканската страна. Българското масово съзнание традиционно е против намеси и президентската позиция е в синхрон с масовите нагласи.  ", "date": "2019.02.23", "title": "Управляващите целяха „служебна победа“ на изборите, смятат 59% от българите"}
{"url": "https://www.novinite.bg/articles/171470/Studeno-s-jalt-kod-za-cyalata-strana", "text": "Днес преди обяд ще е облачно, в по-голямата част от страната с валежи от сняг, по-значителни в планинските райони. След обяд от север валежите ще спират и облачността ще се разкъсва и намалява, най-късно в Рило-Родопската област. Ще духа умерен, в източната половина от страната - силен североизточен вятър и на много места в планинските райони ще има виелици и ще се образуват навявания. Ще бъде студено, в по-голямата част от страната, с отрицателни дневни температури - между минус 5 и 0 градуса, но заради вятъра усещането ще е за по-студено време, сочи прогнозата на НИМХ. Синоптиците са обявили жълт код за сняг, поледици и вятър.Атмосферното налягане бързо ще се повишава и ще бъде значително по-високо от средното за месеца.В планините ще бъде неподходящо за туризъм. Ще бъде предимно облачно, с валежи от сняг. Привечер валежите ще спират. Ще е ветровито със силен до бурен североизточен вятър. Мразовито време с максимална температура на височина 1200 метра - около минус 8 градуса, на 2000 метра - минус 14.Над Черноморието ще бъде облачно, много ветровито и на места, главно по южното крайбрежие, ще превалява сняг. Максималните температури ще са между минус 2 и 0 градуса. Температурата на морската вода е 7 - 8. Вълнението на морето ще е от 3 до 5 бала. ", "date": "2019.02.23", "title": "Студено с жълт код за цялата страна"}
{"url": "https://www.novinite.bg/articles/171498/Protest-pred-posolstvoto-na-Venecuela-v-Sofiya", "text": "Протестиращи се събраха пред посолството на Венецуела в София. Демонстрантите издигнаха различни лозунги и се обявиха в подкрепа на президента Николас Мадуро, предаде Нова ТВ.По-рано днес хиляди хора се събраха на благотворителен концерт за Венецуела в колумбийския пограничен град Кукута. Идеята да се съберат пари за хуманитарна помощ за страната е на британския милиардер Ричард Брансън. ", "date": "2019.02.23", "title": "Протест пред посолството на Венецуела в София"}
{"url": "https://www.novinite.bg/articles/171490/4000-deca-bez-roditeli-hodyat-na-uchilishte-u-nas", "text": "В българските училища и детски градини има над 4 хил. деца без родители, заяви заместник-министърът на образованието и науката Деница Сачева, предаде БГНЕС.Зам.-министър Сачева взе участие в събитие от инициативата „Мисията е възможна“, целяща деинституционализация на домовете за деца, лишени от родителска грижа. Тя е част от голямата реформа на социалното министерство за затваряне на всички институции за деца в България, която МОН подкрепя.„Тези деца имат нужда от нашата подкрепа, но не само от държавата, а и от приемане от обществото. Те не бива да бъдат белязани с вина за това, че нямат родители и за това, че са изоставени като малки“, подчерта Сачева.Домакин на днешното събитие, на което деца от няколко столични община и от новите социални услуги изработваха традиционния български мартеници, бе Националния етнографски музей при БАН. „Това е една от основните ни политики, образованието да не се провежда само в класната стая. Миналата година една от най-успешните национални програми беше „Музеите стават класни стаи“. Тази година програмата продължава и се разширява с галерии и театри. Образованието и културата са пътя, по който ние можем да се променяме като общество и са много важни за нашия общ просперитет“, смята образователният зам.-министър.Участие в събитието взе и председателят на образователната комисия в парламента Милена Дамянова. „В образованието мисията винаги е възможна. Само така, когато сме заедно и с любов един към друг се случват чудесата“, коментира тя.От своя страна директорът на музея доц. д-р Петко Христов припомни, че от дълги години музеят се стреми да отваря своите зали за децата и взима участие в редица инициативи. „С колегите имаме амбицията да превърнем музея в място за общуване, където нашите деца да се докоснат до майсторлъка на предците си. Да могат да направят глинен съд на грънчарско колело и много други неща. Музеят да бъде не само хранилище на нашето културно наследство, но и място, където да има живо общуване“, сподели той по повод на инициативата.", "date": "2019.02.23", "title": "4000 деца без родители ходят на училище у нас"}
