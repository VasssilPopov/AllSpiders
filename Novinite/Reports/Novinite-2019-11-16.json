{"url": "https://www.novinite.bg/articles/182531/Dneven-horoskop-za-sabota", "text": "Изпълнени сте с енергия днес. Както и приятелите ви. Денят е наистина страхотен за забавление и е подходящ за тръгване в нова, различна посока.Обърнете внимание на взаимоотношенията си с хората. И не става въпрос само за връзката ви с любимия човек. Опитайте да изграждате мостове между вас и хората.Днес ще трябва да използвате всичката си енергия. Времето за планове изтече, сега е време да започнете да действате. Разбира се, трябва и да се забавлявате, докато правите тези неща.Представителите на останалите зодии могат да намерят дневния си хороскоп ", "date": "2019.11.16", "title": "Дневен хороскоп за събота"}
{"url": "https://www.novinite.bg/articles/182543/Avstraliya-SASht-Kanada-i-oshte-12-darjavi-iskat-Velikobritaniya-da-gi-kompensira-zaradi-Brekzit", "text": "Австралия и други страни извън ЕС искат компенсации от Обединеното кралство и ЕС заради свързани с Брекзит щети за търговията, съобщава БНР. По време на преговорите на Световната търговска организация в Женева, Австралия заяви, че износът ѝ на телешко и агнешко месо вече е пострадал заради неяснотота около Брекзит. Твърденията на Австралия, че нейните фермери вече понасят загуби и че това вероятно ще продължи, бяха покрепени от още 14 други държави, сред които Съединените щати, Индия, Нова Зеландия, Китай и Канада. Австралия вече внесе официално предложение в Женева за компенсации. ЕС ограничава обема на селскостопански продукти от останалата част на света, които могат да постъпят в търговски блок без да им бъдат налагани пълни тарифи. Част от стоките могат да са от страни извън ЕС, в зависимост от квотите на блока, което позволява по-ниски мита, а това прави износа за тези страни икономически изгоден. С излизането на Обединеното кралство от ЕС обаче се усложнява разпределението на квотите, както и настъпват редица други усложнения. Австралия твърди, че нейният годишен износ на месо за Обединеното кралство и ЕС, който възлиза на 284 милиона паунда, може серизоно да пострада и че вече дори понася загуби заради отлагането три пъти на Брекзит.", "date": "2019.11.16", "title": "Австралия, САЩ, Канада и още 12 държави искат Великобритания да ги компенсира заради Брекзит"}
{"url": "https://www.novinite.bg/articles/182539/Zemetresenie-ot-53-po-Rihter-v-Yaponiya", "text": "Земетресение от 5,3 по Рихтер бе регистрирано до крайбрежието на Япония на 176 км от град Кацуура, префектура Тиба, съобщи Геологическата служба на САЩ, предадоха Нова ТВ и БГНЕС.Земетресението е станало в 05:51 българско време. Епицентърът му е бил на дълбочина 10 километра. Не е постъпвала информация за жертви, пострадали, разрушения или заплаха от цунами. ", "date": "2019.11.16", "title": "Земетресение от 5.3 по Рихтер в Япония"}
{"url": "https://www.novinite.bg/articles/182541/Mashtabni-protesti-gotvyat-i-dens-separatistite-v-Kataluniya", "text": "Каталуния се готви за \"тотална блокада\". Просепаратистки настроените организации обещават мащабни протести и демонстрации, предаде БНТ.През седмицата привържениците на отделянето на региона от Испания блокираха границата с Франция. Освен за независимост, те настояват и за освобождаването на каталунските лидери, които получиха тежки присъди за ролята си в референдума за Каталуния, който Мадрид обяви за незаконен.", "date": "2019.11.16", "title": "Мащабни протести готвят и денс сепаратистите в Каталуния"}
{"url": "https://www.novinite.bg/articles/182553/Ravnosmetkata-sled-razmiricite-v-Chili-Nad-20-zaginali-i-nad-2000-raneni", "text": "Размириците продължават и в Чили. Полицията разгонва демонстрантите с водни оръдия. От началото на антиправителствените протести в страната през октомври при сблъсъци с органите на реда са загинали повече от 20 души, ранените са над 2 000, предаде БНТ.Чилийците настояват за промяна на икономическия и социалния ред. Протестите продължават въпреки обявените от правителството промени.", "date": "2019.11.16", "title": "Равносметката след размириците в Чили: Над 20 загинали и над 2000 ранени"}
{"url": "https://www.novinite.bg/articles/182551/KFOR-opredelya-obstanovkata-v-Kosovo-kato-spokojna", "text": "Командирът на КФОР Лоренцо Д’Адарио заяви, че обстановката в Косово е спокойна и стабилна, съобщи МИА, предадоха БГНЕС и БНТ. Той подчерта, че потенциална заплаха за сигурността и стабилността представляват политическата обстановка и нерешените въпроси в региона, особено между Косово и Сърбия.Поради тази причина мисията на НАТО в Косово - КФОР, в рамките на своя мандат създава обстоятелства, които ще дадат възможност за развитие на политическия процес между Косово и Сърбия. Необходимо е да бъде възобновен диалогът, който да сложи край на отворения въпрос за отношенията между двете страни”, подчерта италианският генерал.Диалогът между Косово и Сърбия е много важен, тъй като ще свали блокадата от много въпроси и ще гарантира, че Косово може да спечели като член на международната общност.", "date": "2019.11.16", "title": "КФОР определя обстановката в Косово като спокойна"}
{"url": "https://www.novinite.bg/articles/182544/Nyama-da-se-otkajem-ot-S-400-kategorichni-sa-v-Turciya", "text": "Президентският говорител Ибрахим Калън заяви, че турски и американски служители са започнали преговори за изтребителите F-35 и за руските системи за противоракетна отбрана С-400, купени от Турция. “Длъжностните лица започнаха работа като част от механизъм за оценка на въздействието на руските С-400 върху реактивни самолети F-35”, каза Калън пред турската телевизия Haber, предаде БГНЕС.“Няма как Турция да отстъпи от закупуването на системата (С-400)”, заяви говорителят.След като не успя да се договори със САЩ за придобиването на американски ракети Patriot, Турция закупи две батареи С-400, произведени от Русия. Сделката за $2,5 млрд бе подписана през декември 2017 г.Тя обаче предизвика напрежение между Анкара и Вашингтон, който заплаши Турция със санкции. Но президентът на САЩ Доналд Тръмп заяви, че не обмисля наказателни мерки.В крайна сметка САЩ отстраниха Турция, която членува в НАТО, от своята програма за новите изтребители F-35, в която Анкара е основен производител и купувач.Вашингтон твърди, че С-400 е несъвместим със системите на НАТО и може да представлява заплаха за F-35.Турция обаче подчерта, че С-400 няма да бъде интегриран в системите на НАТО и не представлява заплаха за съюза. ", "date": "2019.11.16", "title": "Няма да се откажем от С-400, категорични са в Турция"}
{"url": "https://www.novinite.bg/articles/182540/Franciya-iska-neoficialno-ot-Bryuksel-novi-pravila-za-priemane-v-ES", "text": "Франция представи своите виждания за разширяването на ЕС – постепенно привеждане в съответствие, по-строги условия, осезаеми ползи и обратимост.Принципът на обратимост, след като преговорите са започнали, остава основно изискване в нон-пейпъра (неофициален документ), който Франция е изпратила на страните-членки на Европейския съюз, съобщава македонското издание на радио „Свободна Европа”, предаде БГНЕС.Франция изпрати нон-пейпър до държавите-членки на Европейския съюз, в който иска подновен достъп до процеса на разширяване на държавите от Западните Балкани. Същевременно се настоява до януари 2020 г. Европейската комисия да публикува нова методология за процеса на присъединяване, която да бъде използвана при започване на преговори със страните кандидатки.В документа Париж потвърждава европейската перспектива на държавите от Западните Балкани и смята, че целият регион принадлежи към Европа на базата на своята история, култура и географско положение.„Тесните връзки с ЕС са единственият начин тези държави да се консолидират на основата на върховенството на закона и отворените, плуралистични общества, преследвайки своето икономическо и социално развитие”, пише в документа.Според Франция, т. нар. подновен подход трябва да се основава на четири принципа: постепенно привеждане в съответствие, по-строги условия, осезаеми ползи и обратимост.„Веднъж започнали преговорите, интеграционният процес няма да се базира на броя на отворените преговорни глави, а ще се основава на няколко последователни етапа, които ще формират съгласувани блокови политики и схеми, създадени от ЕС, като бъдат взети предвид специфичните характеристики на всеки кандидат”, пише в документа.Върховенството на закона и основните права, според френското предложение, остават неразделно изискване от момента на започване на преговорите до края и във всички области на процеса. Предлага се преминаването от един етап в друг да се извършва на базата на постоянен и необратим напредък в областта на върховенството на закона.Според предложението, страните-кандидатки трябва да адаптират своите институционални и административни резултати към необходимостта от ефективно участие в различни политики. За окончателното присъединяване ще се решава въз основа на постигнати цели за икономическо и социално сближаване.Франция предвижда допълнителна финансова помощ в процеса на присъединяване на Западните Балкани, което означава повече пари от присъединителните фондове, както и достъп до структурни фондове, които сега са запазени само за страните-членки на ЕС.Основно предложение на Париж е да се приеме принципът на обратимост, тъй като се смята, че той би осигурил надеждност на процеса. В случай, че страните-кандидатки изостават в области, от страна на ЕС трябва да има отговор, който би бил постепенен и пропорционален в зависимост от сериозността на проблема и да варира от отказ за предоставяне на финансова помощ до пълното ѝ спиране в случай, че са поставени под въпрос основните ценности на Европейския съюз. ", "date": "2019.11.16", "title": "Франция иска неофициално от Брюксел нови правила за приемане в ЕС"}
{"url": "https://www.novinite.bg/articles/182552/Zaginali-i-raneni-sled-ojestocheni-sblasaci-v-Boliviya", "text": "Най-малко петима души са загинали, а десетки са ранени след размирици в Боливия. Според местни медии, най-ожесточени са били сблъсъците между привърженици на президента в оставка Ево Моралес и полицията в град Кочабамаба, предаде БНТ.Органите на реда са използвали сълзотворен газ срещу събралото се множество. Задържаните са десетки. В Боливия настъпи политически вакуум след оставката на Ево Моралес, когото опозицията обвинява в изборни манипулации и авторитарни управление. В страната вече се подготвя предсрочен президентски вот.", "date": "2019.11.16", "title": "Загинали и ранени след ожесточени сблъсъци в Боливия"}
{"url": "https://www.novinite.bg/articles/182529/Nosht-na-teatrite-v-18-gradove-u-nas", "text": "18 града у нас с над 170 събития ще се включат за седма поредна година в Нощта на театрите.„Имаме над 1500 творци от различни театрални стилове, над 90 сцени в 18 града, между 170 и 180 представления – в стандартен и в нестандартен час, пърформанси, форматни събития, дискусии, изложби, срещи, театрални пътешествия, концерти, ателиета, поетични рецитали“. Това каза пред БНР една от организаторките Мария Панайотова, предаде БГНЕС.„Доста сериозно сме застъпили младежкото творчество, детската програма – за всеки има по нещо“, каза още Панайотова за Нощ на театрите, която ще се проведе едновременно в 11 европейски държави.", "date": "2019.11.16", "title": "Нощ на театрите в 18 градове у нас"}
{"url": "https://www.novinite.bg/articles/182535/Svetovniyat-den-na-tolerantnostta-e", "text": "Отбелязваме Световния ден на толерантността, припомня Нова телевизия. През 1996 година Общото събрание на ООН призовава страните-членки  да почитат датата като ден на разбирателството между народите. На 16 ноември е приета Декларация за принципите на толерантността - уважение, приемане и разбиране на многообразието от култури в нашия свят, на различните форми на самоизява и проява на личната индивидуалност. ", "date": "2019.11.16", "title": "Световният ден на толерантността е"}
{"url": "https://www.novinite.bg/articles/182542/Kashta-izgorya-kraj-zemen-zagina-maj", "text": "Мъж е загинал при пожар в къща край град Земен. За пожара е сигнализирал шофьор от Социалния патронаж, който е отишъл на адреса, за да достави храна, съобщава БНР.Сигналът обаче бил подаден, едва когато къщата е била почти напълно изгоряла, а трупът на мъжа е бил овъглен до неузнаваемост.  ", "date": "2019.11.16", "title": "Къща изгоря край земен, загина мъж"}
{"url": "https://www.novinite.bg/articles/182536/Parij-pod-para-zaradi-godishninata-na-jaltite-jiletki", "text": "Министерството на вътрешните работи на Франция взема мерки за осигуряване на реда на 53-ия ден от протестите на \"жълтите жилетки\", които днес отбелязват първата годишнина на движението си.Само в Париж ще бъдат мобилизирани не по-малко от 2500 жандармеристи и полицаи от специализираните подразделения и няколко хиляди общински полицаи, предаде телевизия БФМ, предаде БНР. В района са спрени отпуските и почивните дни на всички полицаи, а към столицата се прехвърлят допълнителни сили от други региони.Над 20 ключови станции на метрото и градската железница в Париж са затворени тази сутрин заради планирания протест.Първият протест на „жълтите жилетки“ се проведе на 17 ноември преди година и събра 300 000 души. През последните месеци броят на демонстрантите намаля значително, а насилието и сблъсъците изчезнаха. Целта на движението е да покаже в уикенда на годишнината, че то все още е сила, с която президентът Еманюел Макрон трябва да се съобразява. Около 200 демонстрации са планирани в цяла Франция. В столицата се очаква на шествия да излязат няколко хиляди души, сред които и стотици радикални демонстранти с крайнолеви и крайнодесни убеждения, които бяха в основата на опустошителните сцени по улиците на Париж.Проучване на общественото мнение от сряда показва, че 55% от французите продължават да подкрепят \"жълтите жилетки\", а 63% казват, че не искат протестите да започват отново. Движението беше най-голямото предизвикателство пред френския президент, откакто встъпи в длъжност през 2017-та. Следващото подобно предизвикателство няма да са протестите този уикенд, а планирана стачка на профсъюзите на 5 декември заради планираната пенсионна реформа. ", "date": "2019.11.16", "title": "Париж под пара заради годишнината на „жълтите жилетки“"}
{"url": "https://www.novinite.bg/articles/182549/Radev-na-Aton-Zografskiyat-manastir-pazi-balgarskiya-duh-vyara-i-ezik-nad-1000-godini", "text": "„Зографският манастир е един от най-светлите и значими духовни центрове за българския народ, не само заради съхранените безценни ръкописи, икони и артефакти, а защото повече от хилядолетие отстоява българската вяра, духовност, памет и език“. Това заяви днес президентът Румен Радев при посещението си в българската духовна и национална светиня православният манастир „Св. Великомъченик Георги Зограф“ в Света гора. Държавният глава участва заедно със стотици поклонници от страната ни и целия регион в тържественото отбелязване на празника на светата обител. Президентът припомни богатата история на Зографския манастир, в който през вековете следи са оставили Теодосий Търновски, патриарх Евтимий, Козма Зографски и много други. „Именно тук отец Паисий завършва святата за всеки българин „История Славянобългарска“, която разпали искрата на нашето Възраждане, за да се разгори в буйния огън на българското просвещение и борбите ни за национално освобождение, от които възкръсна България“, подчерта Румен Радев.Държавният глава удостои игумена на манастира архимандрит Амвросий с орден „Стара планина“ първа степен за неговите заслуги за укрепване на православното духовенство в Света гора и развитие на българо-гръцките отношения. Архимандрит Амвросий е игумен от 1997 г. и има огромен принос за запазване на българския характер на манастира „Св. Великомъченик Георги Зограф“,  обновяване на манастирския комплекс, опазване на културно-историческото наследство, развитието на манастирската библиотека и привличането на поклонници. Манастирът има значима роля и за организирането, финансирането и обучението на българските деца в неделното училище в град Солун.В тържественото отбелязване на празника на Зографския манастир участваха и Негово високопреосвещенство Неврокопски митрополит Серафим, представителят на правителството на Република Гърция за Света гора губернаторът Костис Димчас и стотици поклонници.", "date": "2019.11.16", "title": "Радев на Атон: Зографският манастир пази българския дух, вяра и език над 1000 години"}
{"url": "https://www.novinite.bg/articles/182550/Tarnovskata-policiya-blokira-kooperativniya-pazar-zaradi-zaryazan-kufar", "text": "Полицията във Велико Търново блокира района около кооперативния пазар в града, съобщава БНР. Причината е подаден сигнал за изоставен малък куфар в междублоковото пространство на булевард \"България\" в близост до пазара.Изчаква се да приститне специализиран екип от София или Варна, който да провери и обезвреди изоставения багаж.", "date": "2019.11.16", "title": "Търновската полиция блокира кооперативния пазар заради зарязан куфар"}
{"url": "https://www.novinite.bg/articles/182555/Germaniya-prodaljava-balgarskata-zadacha-da-vkara-Zapadnite-Balkani-v-ES", "text": "Една от задачите на Берлин по време на германското председателство ще бъде стабилизирането на Западните Балкани, заяви министърът на външните работи Хайко Маас.Германия поема председателството на Съвета на ЕС през юли 2020 г., съобщи МИА, предаде БГНЕС.„Пред нас стоят големи задачи: водене на честна търговска политика, стимулиране на бъдещи близки отношения с Великобритания, подкрепа на нашите източни и южни съседи по отношение на реформите и стабилизирането на Западните Балкани.Германия застава зад силна и суверенна Европа, която да действа стратегически и решително във външнополитически план.Според Маас, в годината на президентските избори в САЩ Европейският съюз трябва да инвестира повече в трансатлантическото партньорство.За септември 2020 г. е планирано провеждането на среща на върха ЕС – Китай.Европейският съюз трябва да действа по-бързо и по-ефективно при справянето с кризите в Сирия и Либия и в зоната Сахел в Африка.Германия има желание по време на председателството си да създаде център за цивилно справяне с кризи, което ще заздрави позициите на Европа като сила за мир.", "date": "2019.11.16", "title": "Германия продължава българската задача да вкара Западните Балкани в ЕС"}
{"url": "https://www.novinite.bg/articles/182554/Karakachanov-Pametnikat-na-Deveta-pehotna-Plevenska-diviziya-uvekovechava-silata-na-balgarskiya-duh", "text": "Хиляди наши герои от войните за освобождение и обединение през миналия век останаха в безкръстни гробове в Македония, Добруджа, Поморавието, Тракия. Тук е мястото, където всеки българин може да сложи цвете на признателност в памет на своя дядо, отдал живота си за защитата на България и обединението на българския народ. Това каза министърът на отбраната Красимир Каракачанов днес, 16 ноември 2019 г., в Плевен на тържествената церемония за откриването на паметника на Девета пехотна Плевенска дивизия и героите от Дойранската епопея от Първата световна война, начело с техния командир генерал Владимир Вазов. „Предимството на генерал Вазов пред неговите противници беше, че те бяха в чужда земя, а той бранеше своята“, подчерта министърът на отбраната Красимир Каракачанов. В словото си той припомни величави моменти от защитата на Дойран от българската войска и командирските и личностни качества на пълководеца генерал Вазов, спечелил уважението на свои и чужди на бойното поле.Този паметник увековечава силата на българския дух и храбростта на нашите деди, служили в българската войска и днес България има нужда от такива паметници – посочи министър Каракачанов. „Българският народ е успявал тогава, когато се е борил, и тогава, когато е бил единен. В окопите всички имаха една мисъл – защитата на България и обединението на българските земи“, каза още министърът на отбраната и подчерта: „Това е изводът – имаме своето бъдеще като нация и народ, ако сме единни“.Той благодари на Министерството на отбраната за дарените средства за отливане на монумента, на Инициативен комитет „Героите на Дойран“, Община Плевен, както и на всички, които подкрепиха със средства и усилия изграждането на паметника, включително и военнослужещите от формированията в гарнизон Плевен, родолюбиви и патриотични организации и съюзи.Изграждането на паметника на Девета пехотна Плевенска дивизия се реализира за около година и половина, след като патрон на Инициативния комитет през март 2018 г. стана министърът на отбраната Красимир Каракачанов. Идеята за него обаче е на близо 100 години. От Инициативния комитет „Героите на Дойран“ благодариха на всички дарители, сред които с лични средства е и министърът на отбраната Красимир Каракачанов. Сред тях са също и Съюзът на ветераните от войните в България, Съюзът на офицерите и сержантите от запаса и резерва, личният състав на гарнизон Плевен, народни представители и много други.Многохилядното събитие събра в центъра на Плевен представители на държавната и местната власт, неправителствени организации, бизнеса, родолюбиви българи от различни краища на страната, много ученици, жители на Плевен и региона. Присъстваха и председателят на парламентарната Комисия по отбрана Константин Попов, народни представители, командири и началници на военни формирования и други. Голям интерес предизвика и празничната програма с участието на представителния оркестър на Националния военен университет „Васил Левски“ във Велико Търново, Националната гвардейска част и ученическия гвардейски отряд от Плевен.***Централната фигура в паметника на Девета пехотна Плевенска дивизия е на генерал Владимир Вазов, бележит наш командир и военачалник, командир на Девета пехотна Плевенска дивизия в състава на Първа българска армия през Първата световна война. Наред със забележителната му военна кариера, името му се свързва и със случая със „свалянето на бойните знамена“ пред него в Лондон, лично описан в неговите спомени. През 1936 г. ген. Владимир Вазов като член на ръководството и дългогодишен председател на Съюза на запасните офицери посещава Лондон като специален гост на Британския легион – организация на ветераните от Обединеното кралство. При посрещането му на гара Виктория бойните знамена са наведени при преминаването му в знак на почит. Сред посрещачите му там е и фелдмаршал лорд Милн, който командва английските войски, участвали в атаката на Дойран през Първата световна война.", "date": "2019.11.16", "title": "Каракачанов: Паметникът на Девета пехотна Плевенска дивизия увековечава силата на българския дух"}
{"url": "https://www.novinite.bg/articles/182528/Denyat-zapochva-predimno-oblachno-i-maglivo", "text": "Днес до обяд в низините, равнините и котловините ще има ниска облачност или мъгла. След обяд ще има подобрение на видимостта и разкъсване на облачността. Над планинските райони ще преобладава слънчево време, с увеличаваща се от запад висока облачност. Ще духа слаб южен, в Дунавската равнина – североизточен вятър. Максималните температури ще са предимно между 13 и 18 градуса, по-ниски в районите с целодневна мъгла, сочи прогнозата на НИМХ.Атмосферното налягане още малко ще се повиши и ще е по-високо от средното за месеца.Над планините ще преобладава слънчево време с разкъсана висока облачност. В подножията до обяд ще бъде мъгливо. Ще духа слаб южен вятър. Максимална температура на 1200 метра – около 13 градуса, на 2000 метра – около 8.Над Черноморието ще преобладава слънчево време, в сутрешните часове и вечерта с ниска облачност или мъгла. Вятърът ще е слаб от изток-югоизток, който до вечерта ще се ориентира от изток. Максимални температури на въздуха 17-19 градуса. Температурата на морската вода е 17-18. Вълнението на морето ще е 1-2 бала.", "date": "2019.11.16", "title": "Денят започва предимно облачно и мъгливо"}
{"url": "https://www.novinite.bg/articles/182546/Ivan-Nejkov-Mine-li-neplaten-parvi-den-ot-bolnichniya-bez-pari-shte-ostanat-i-sledvashtite", "text": "Предложението на управляващата коалиция, от 1 януари 2020 г., работодателите да не заплащат първия ден от болничния предизвика широк негативен отзвук. Това даде повод на БГНЕС да потърси бившия социален министър Иван Нейков, който коментира темата. Той е убеден, че проблемът с фалшивите болнични няма да бъде решен по този начин, и, ако днес се приеме да не се плаща първият ден от болничния, то след години може да отпадне въобще заплащането му.Има един интересен психологически момент в тази история. Както виждате – никой не иска да си признае, че го е предложил, което само по себе си означава, че авторите му не са убедени, че ще постигнат тази цел на това решение, а именно – намаляване на фалшивите болнични.Самото предложение съдържа в себе си доста голяма доза манипулации. Обясненията на управляващите, че по този начин ще помогнат на Националния осигурителен институт (НОИ). Как ще помогнат на НОИ, след като това плащане се прави от работодателя и НОИ няма никакво отношение към този вид плащане? Това е първата невярна теза.Второто казано от управляващите беше, че гледат различните предложения в социалната сфера в пакет. От една страна се иска увеличаване на минималната пенсия и вероятно като компенсация да не плащаме първия ден от болничния. Едното обаче няма нищо общо с другото. Парите, с които се плащат пенсиите от НОИ идват от друг фонд, който няма общо с парите за болничните. Подобни приказки са манипулации.Другата манипулация е, че по света е така и беше даден пример със Швеция, където не се плащали по 7 дни. Това не е вярно. Всички хора, които са на трудов договор, им се плаща от първия ден. Изчаквателен период има само за самонаетите в държавата.Всичко това показва някакъв хаос, някакво объркване сред управляващите. Това може да стане пример в учебника как не се правят промени в социалната сфера. Такава промяна не трябва да се прави на коляно, това не е правилният начин, допълни Нейков.Попитан как ще коментира уточнението, което министър Горанов направи, че първият ден ще се плаща при злополука или отглеждане на болно дете, Нейков заяви, че осигурителният риск не включва само отглеждането на болно дете, а и гледането на болен член от семейството.След изразеното възмущение по въпроса от синдикатите, сега се търси междинен вариант, който пак е грешка. На никой от предложилите да не се плаща първият ден от болничния не му е ясно какво представлява осигурителен риск и всичкото това е свързано главно с нежеланието да се упражнява ефективен контрол. А контрол може да се направи. Има различни предложения. Едно от тях е, ако човек си е взел болничен, да бъде задължен да отиде на втори преглед. И ако той потвърди заболяването, тогава първият болничен да се активира. Ако, обаче, отишлият на море не се яви на преглед, този болничен да отпада. Това е само един от възможните начини за лесен, достъпен и ефикасен контрол.Ние, вместо да търсим такива решения, казваме, че няма да плащаме болничните. “Вие пак си ходете където искате, но като не ви плащаме, няма проблем”, уточни Нейков.Големият проблем за работодателите, голямата загуба за тях не е плащането на болничен, голямата загуба е, че работникът не е на работа. Затова те трябва да упражняват контрол, само че вместо това, те го прехвърлят на държавата, при условие, че те са потърпевшите от фалшивите болнични.Това, което трябва да направи държавата, е да разшири възможностите за контрол от страна на работодателите. Но това не се случва, защото държавата отказва да упражнява контрол дали се спазва законодателството й.Нейков призова държава и работодатели да не наказват истински болните хора, с мотива, че това е мярка срещу хитреците.", "date": "2019.11.16", "title": "Иван Нейков: Мине ли неплатен първи ден от болничния, без пари ще останат и следващите"}
{"url": "https://www.novinite.bg/articles/182533/Kola-i-kamion-se-udariha-na-Severnata-tangenta-v-Sofiya-i-ya-blokiraha", "text": "Катастрофа блокира Северна тангента в столицата. Ударили са се камион и лек автомобил, което предизвика огромно задръстване тази сутрин, предадде БНТ.Няма загинали. Временно е ограничено движението при 14-я км в посока Варна, за обходен маршрут се използва Околовръстния път на София.", "date": "2019.11.16", "title": "Кола и камион се удариха на Северната тангента в София и я блокираха"}
{"url": "https://www.novinite.bg/articles/182532/Stana-yasno-koj-shte-stroi-Struma-prez-Kresnenskoto-defile", "text": "ДЗЗД „АПП ЛОТ 3.2.1“ е определен за изпълнител на  13.2 км участък от магистрала „Струма“ през Кресненското дефиле - лот 3.2.1. Председателят на Управителния съвет на Агенция „Пътна инфраструктура“ Георги Терзийски подписа решението за класиране на участниците в процедурата за определянето на изпълнител в обществената поръчка за избор на изпълнител за проектиране и строителство на отсечка от автомагистралата в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе.В дружеството „АПП ЛОТ 3.2.1“ участват: \"ГРОМА ХОЛД“ ЕООД, „ЕВРОПЕЙСКИ ПЪТИЩА“ АД, „ВОДНО СТРОИТЕЛСТВО – БЛАГОЕВГРАД“ АД, „ПЪТПРОЕКТ“ ЕООД и „ВАХОСТАВ-СК“ а.с.В лот 3.2.1 е участъкът от км 375-ти до 389-ти км и прилежащите пътни връзки. В него ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлеза и подлеза. Достъпът до трасето ще бъде осигурено чрез 3 пътни възела:Пътен възел „Полето“ при 379-ти км, който ще осигурява достъпа от посока Кулата до селата Брежани и Полето, както и включване в автомагистралата в посока София.Пътен възел „Мечкул“ при 384-ти км, който ще осигурява достъпа от посока Кулата до селата Мечкул и Брежани, както и включване в автомагистралата в посока София.Пътен възел „Стара Кресна“ при км 387-ми км, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София.Срокът за изпълнение на обществената поръчка е 1556 дни и включва времето за проектиране и строителство.Проектът за изграждане на участъка от магистрала „Струма“ през Кресненското дефиле се планира да се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“.", "date": "2019.11.16", "title": "Стана ясно кой ще строи „Струма“ през Кресненското дефиле"}
{"url": "https://www.novinite.bg/articles/182538/Kon-izskochi-na-patya-i-predizvika-katastrofa-s-shestima-raneni", "text": "Шестима души са в болница след тежък инцидент на пътя Петолъчката – Котел в района на село Градец, съобщава БГНЕС.Причината на инцидента, който е станал вчера около 19:00 часа, е внезапно излязъл кон на пътното платно. В него се е ударил микробус със седем пътника, като само един от тях не е пострадал, а другите шестима са настанени в сливенската болница с различни травми и наранявания.След удара с животното, микробусът е паднал от мост.", "date": "2019.11.16", "title": "Кон изскочи на пътя и предизвика катастрофа с шестима ранени"}
{"url": "https://www.novinite.bg/articles/182534/Nad-250-kashti-za-gosti-shte-vrashtat-464-mln-leva-evropari", "text": "От проверените на място през юни 288 проекта, получили финансиране за изграждане на къщи за гости по ПРСР 2007-2013 г. към момента са обработени резултатите за 276 от тях. След извършения анализ и допълнителни административни проверки, ДФ „Земеделие“ стартира процедурата по откриване на производства по издаване на Актове за установяване на публично държавно вземане.До момента са открити 253 производства за общо 46,4 млн. лв. От тях 158 проекта са с наложена пълна санкция от 100% за общо 43,1 млн. лв. Останалите 95 проекта са с частична санкция, която възлиза на 3,3 млн. лева. Проектите, на които не е наложена санкция към момента са 23. По останалите 12 инвестиции още няма произнасяне и са в процес на обработка. За тях е необходимо извършване на детайлизиран анализ и проверка, включително получаване при необходимост на информация и от други институции.Санкциите, които ДФЗ – РА налага са в резултат на събраните документи и информация по време на извършване на проверките от страна на ДФ „Земеделие“ и са изцяло в съответствие с „Правила за определяне на размера на подлежащата на възстановяване безвъзмездна финансова помощ при установени нарушения по чл. 27, ал. 6 и 7 от ЗПЗП по мерките на ПРСР 2007-2013г.“, които са обнародвани в ДВ, бр.69 от 30.08.2019г. и са публикувани на електронната страница на ДФ „Земеделие“ на следния адрес . Съгласно Правилата се определя и размерът, подлежащ на възстановяване на част или цялата получена безвъзмездна финансова помощ, в съответствие със степента, тежестта и продължителността на установените нарушения.Най-честите нарушения при проектите за къщи за гости, констатирани от ДФЗ – РА, са свързани с неизпълнение на показателите на одобрения бизнес план. По-конкретно, установените нарушения за неизпълнение на реализираните приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия, с цел получаване на предимство в противоречие с целите на мярката.Обръщаме внимание, че ДФ „Земеделие“ още е в етап по откриване на производство по издаване на Акт за установяване на публично държавно вземане. Документът се издава въз основа на чл.26, ал.1 във връзка с чл. 34, ал. 3 от АПК, съгласно които разпоредби, Административният орган е задължен да осигури на страните възможност да изразят становище по събраните доказателства, както и по предявените вземания, като за целта отправят писмени искания и възражения.След разглеждане на постъпилите документи от страна на бенефициерите, ДФ „Земеделие“ ще изрази своето окончателно решение, чрез издаването на нарочен акт.Припомняме, че по разпореждане на Министъра на земеделието, храните и горите през юни тази година бяха проверени всички проекти, получили финансиране за изграждане на къщи за гости по ПРСР 2007-2013 г., за които 5 годишния период на мониторинг не беше изтекъл. Екипите на ДФ „Земеделие“ провериха общо 295 къщи за гости. От тях 288 проекта бяха в период на мониторинг и 7 - в извън мониторингов период, по постъпили сигнали на журналисти. Проверките бяха извършени в присъствието на медиите. Общата субсидия за всички 288 къщи за гости възлиза на 81 млн. лв.С оглед на големия интерес на обществеността и медиите по темата, на сайта на ДФЗ е публикуван . ", "date": "2019.11.16", "title": "Над 250 къщи за гости ще връщат 46.4 млн. лева европари"}
{"url": "https://www.novinite.bg/articles/182537/Vuchich-vleze-v-bolnica", "text": "Сръбският президент Александър Вучич е приет по спешност във Военно-медицинската академия /ВМА/ в Белград, предаде БГНЕС.Той е настанен късно снощи поради “сърдечно-съдови проблеми”, съобщиха от секретариата на президентството.", "date": "2019.11.16", "title": "Вучич влезе в болница"}
{"url": "https://www.novinite.bg/articles/182547/Peti-blok-v-Kozloduj-raboti-s-50-namalena-moshtnost-ot-sutrinta", "text": "Мощността на пети блок на АЕЦ “Козлодуй” временно е намалена до 50% от 9:10 часа на 16.11.2019 г. Системата за автоматично разтоварване на блока, съгласно проектните алгоритми, автоматично е понижила мощността след изключване на една главна циркулационна помпа.Екипите на атомната централа извършват необходимите проверки на оборудването. Мощността на блока ще бъде повишена до 100% след като бъде потвърдено, че всички системи и съоръжения работят нормално. Няма промяна в радиационната обстановка.Агенцията за ядрено регулиране и Централно диспечерско управление на Електроенергийния системен оператор са уведомени за намаляването на мощността на пети блок.Шести блок на АЕЦ “Козлодуй” работи с пълно натоварване на мощността.", "date": "2019.11.16", "title": "Пети блок в „Козлодуй“ работи с 50% намалена мощност от сутринта"}
{"url": "https://www.novinite.bg/articles/182545/Viceprezidentat-otkri-pametnik-na-Kapitan-Petko-vojvoda-na-balgaro-grackata-granica", "text": "Паметник на Капитан Петко войвода откри вицепрезидентът Илияна Йотова на едноименния гранично контролно-пропускателен пункт. Инициативата за поставянето на монумента е на Съюза на тракийските дружества в България със съдействието на Община Свиленград и е по повод 175 години от рождението на легендарния войвода. Паметникът е дело на скулптора Стою Тодоров.„Всеки, който минава през граничния пункт, ще отправя взор към внушителната фигура на Капитан Петко войвода и ще се пита – достоен ли съм за този герой. Верният отговор ще бъде и отговорът за бъдещето ни“, посочи в приветствието си вицепрезидентът.Илияна Йотова се обърна към множеството присъстващи на церемонията с думите на войводата: „На мен не ми трябва царство, още везирство. На мен ми стига царството, дето ме тачи народът, гладни сиромаси, вдовици с дребни дечица“. „Тези няколко думи най-точно казват всичко за един от най-големите герои в дългата и славна българска история. Малцина са онези, които могат днес да се подпишат под тези думи“, подчерта вицепрезидентът.Илияна Йотова припомни героичните подвизи на Капитан Петко войвода по дългия път на борбата за освобождение, с които той е заслужил уважението дори на поробителя.„1878 година донесе свободата, но раздели изстрадалия български народ. В очите на Капитан Петко войвода са вашите сълзи, уважаеми тракийци, на бежанците, оставили дом и близки, за да тръгнат назад по пътя към родината. В тези очи е и силният блян за обединението на българския народ. Днес всички ние повече от всякога имаме нужда от единение помежду ни“, посочи вицепрезидентът.„Изоставен и от своите, до края на живота си Капитан Петко войвода остана верен на родината. Любовта към отечеството, свободата, уважението, единението – в тези негови добродетели трябва да възпитаме децата си “, подчерта Илияна Йотова.Вицепрезидентът благодари на Съюза на тракийските дружества в България, които предават на поколенията спомена както за подвизите на героя на Тракия, така и за тежката съдба на тракийците. „Още няма справедливост за тракийците. Българската държава е в дълг към вас, всячески трябва да подкрепя дейността на Съюза на тракийските бежанци. Каузата ви е достойна за уважение от всички българи. В лицето на президентската институция имате верен съюзник“, увери Илияна Йотова присъстващите.", "date": "2019.11.16", "title": "Вицепрезидентът откри паметник на Капитан Петко войвода на българо-гръцката граница"}
{"url": "https://www.novinite.bg/articles/182548/Gaz-yadrena-energetika-otbrana-i-drugi-temi-obsadi-Borisov-s-chovek-na-Darjavniya-departament", "text": "Държавният департамент прати човек в София за енергетиката ниНа среща с Борисов, Дончев и Петкова Кристофър Форд е обсъдил и други темиМинистър-председателят Бойко Борисов се срещна с помощник държавния секретар в Бюрото по международна сигурност и неразпространение към Държавния департамент на САЩ Кристофър Форд. На срещата присъстваха вицепремиерът Томислав Дончев, министърът на енергетиката Теменужка Петкова и посланика на САЩ Херо Мустафа.Сътрудничеството между България и САЩ и в областта на енергетиката беше сред акцентите на разговора в Министерския съвет, като помощник държавният секретар Кристофър Форд отбеляза, че тази област е жизненоважна за общите ни стратегически интереси и национална сигурност. Премиерът Борисов изтъкна потенциала на страната ни да осигури диверсификация на енергийните източници и маршрути не само на наша територия, но и в региона. Българският  министър-председател заяви, че за България е от стратегическо значение  да запази ключовата си роля на газовата карта на Европа и специално акцентира върху реализацията на газовата връзка с Гърция. Борисов напомни, че през настоящата година са реализирани и първите доставки на втечнен природен газ с произход САЩ за страната. Премиерът  Борисов подчерта, че като държава членка на ЕС България стриктно спазва изискванията за диверсификация на доставките на свежо ядрено гориво. В този контекст министър-председател отбеляза  успешното партньорство между българската страна и „Уестингхаус“  през последните 15 години, включително и в търсенето на възможност за изпълнение на европейските изисквания за диверсификация на свежото ядрено гориво. Потенциалната реализация на проекта АЕЦ „Белене“ също беше обсъдена в рамките на срещата. Премиерът Борисов посочи, че общо тринадесет компании са подали заявления в процедурата за избор на стратегически инвеститор. Сред тях е и американската компания \"Дженерал електрик\". Помощник държавният секретар Форд  изрази отново виждането на САЩ за този проект и двете страни се договориха за скорошно изпращане на екип от американски технически експерти до България, за да бъдат проучени възможностите за засилване на българо-американското стратегическо партньорство в енергийния сектор. Министър-председателят Борисов и Кристофър Форд дискутираха също българо-американските отношения в гражданската атомна енергетика, установени в споразумението САЩ – Евратом 123.В рамките на срещата беше отбелязано доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.", "date": "2019.11.16", "title": "Газ, ядрена енергетика, отбрана и други теми обсъди Борисов с човек на Държавния департамент"}
{"url": "https://www.novinite.bg/articles/182530/Balgariya-s-shans-za-klasirane-na-Evro-2020-sled-podarak-ot-Finlandiya", "text": "Националният ни отбор по футбол получи шанс за класиране на европейското първенство догодина след победата на Финландия над Лихтенщайн с 3:0 в 10-та група на квалификациите.Финландците заеха второто място в групата и за първи път в историята си се класираха за голям футболен шампионат.Така нашите официално ще има шанс за класиране чрез плейофите в Лигата на нациите, предаде БНР.Финландците заемаха четвъртата позиция в нашата Лига \"С\", но тъй като вече се класираха, петият отбор заема тяхното място, а това е България.За сега не е ясно кой ще бъде съперникът на България.Той ще бъде определен чрез жребий, след който ще се разбере, дали страната ни отива в Лига \"А\" или Лига \"С\".Ако останем в нашата Лига \"С\", то ни предстои мач с Шотладния в Глазгоу.Победителят от него пък ще срещне някой измежду Норвегия и Сърбия.Ако обаче попадне в Лига \"А\" все още няма яснота кои точно ще са четирите отбора в нея.", "date": "2019.11.16", "title": "България с шанс за класиране на Евро 2020 след „подарък“ от Финландия"}
