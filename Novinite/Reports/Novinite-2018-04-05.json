{"url": "http://www.novinite.bg/articles/158420/S-320-000-lv-Ruse-shte-finansira-proekti-v-kampaniyata-Malki-naseleni-mesta", "text": "С 320 000 лева община Русе ще финансира проекти в кампанията \"Малки населени места\". Това съобщиха от местната управа в града.Средствата са насочени към финансиране на проекти на 13-те кметства от общината, както и кварталите \"Средна кула\", \"Долапите\", \"ДЗС\" и \"Образцов чифлик\".Отделно, общината отпуска допълнителни 700 000 лева за ремонт на уличната мрежа в малките населени места.Началото на кампанията ще бъде поставено на 10 април тази година, а крайният срок за подаване на проектни предложения е 1 май 2018 година. Кампанията се организира за четвърта поредна година.Сред допустимите дейности за финансиране са ремонт или изграждане на детски и спортни площадки, кътове за отдих, ремонт на сгради или части от сгради, които са общинска собственост, рехабилитация на уличната мрежа и прилежащите тротоари, озеленяване.", "date": "2018.04.05", "title": "С 320 000 лв. Русе ще финансира проекти в кампанията \"Малки населени места\""}
{"url": "http://www.novinite.bg/articles/158403/9-dushi-zaginaha-sled-padane-na-mikrobus-v-reka-v-Rumaniya", "text": "Девет души са загинали, а един е успял да се спаси, след като микробус паднал в река Бистрица в североизточния румънски окръг Нямц, съобщава информационният сайт Зиаре, позовавайки се на службата за спешна помощ.В микробуса пътували общо 10 човека.22-годишен младеж е единственият оцелял, който успял сам да излезе от падналото във водата превозно средство. Първоначално бе съобщено за седем загинали и двама изчезнали, но по-късно водолазите успяха да открият и другите две тела. Дълбочината на реката в района на инцидента е около седем метра.Според префекта на окръг Нямц 25-годишният шофьор вероятно е загубил контрол над управлението след като се спукала една от гумите. \"Задната лява гума се е взривила. Става въпрос за частно превозно средство, в което са се намирали работници, които работели в района на Арад и се връщали вкъщи за празниците\", посочи префектът.Над 35 пожарникари, три линейки и три коли на окръжната служба за бърза помощ са пристигнали на мястото на катастрофата.", "date": "2018.04.05", "title": "9 души загинаха след падане на микробус в река в Румъния"}
{"url": "http://www.novinite.bg/articles/158406/Otkriha-12-cherni-dupki-v-centara-na-Mlechniya-pat", "text": "Дванадесет черни дупки бяха открити в центъра на Млечния път, но това е само върхът на айсберга, заявиха астрономи, цитирани от Франс прес. Те предполагат, че броят на черните дупки там е 40 пъти по-голям.\"Наблюдавахме 12 черни дупки в центъра на нашата галактика\", заяви Чарлз Хейли от Колумбийския университет. Съществуват два вида черни дупки в зависимост от масата им - звездна черна дупка, която се формира в края на живота на звезда, и свръхмасивна черна дупка, която се намира в центъра на галактика и чиято маса е между 1 милион и няколко милиарда пъти по-голяма от слънчевата.Според Чарлз Хейли откриването на 12 звездни черни дупки близо до Стрелец А е само върхът на айсберга. \"Тези звездни обекти са твърде далеч и следователно вероятно пропускаме да забележим онези, които са по-малки от тях\", поясни той. Въз основа на броя на наблюдаваните черни дупки в най-близката до Земята зона, астрономът заключил колко черни дупки е пропуснал да забележи по-далеч.Те вероятно са около 500 в центъра на Млечния път. \"Въз основа на получените резултати смятаме, че има около 10 000 черни дупки на разстояние по-малко от 3 светлинни години от свръхмасивната черна дупка - отбеляза астрономът. - Щом като в центъра на Млечния път има толкова много черни дупки, вероятно същата е ситуацията в повечето други галактики\", допълва Хейли.", "date": "2018.04.05", "title": "Откриха 12 черни дупки в центъра на Млечния път"}
{"url": "http://www.novinite.bg/articles/158407/60-amerikanski-diplomati-napusnaha-Moskva", "text": "60 американски дипломати напуснаха посолството с три автобуса през нощта. Те бяха приготвили багажа си и го натовариха на камиони. Бройката на дипломатите, които напускат Москва не е случайна. Вашингтон експулсира 60 служители на руската дипломатическа мисия в Съединените щати преди седмици. Напрежението между Кремъл и Запада нарасна след отравянето на бившия руски агент Сергей Скрипал и дъщеря му във Великобритания. До този момент Лондон и съюзниците му изгониха повече от 150 руски дипломати.", "date": "2018.04.05", "title": "60 американски дипломати напуснаха Москва"}
{"url": "http://www.novinite.bg/articles/158395/Valentin-Radev-Pelov-moje-bi-shteshe-da-izbyaga-2017-a-ako-ne-byahme-podali-signal", "text": "\"Пелов може би е щял да избяга миналата година, ако не бяхме подали сигнал. Бягството му може би е било предотвратено миналата година\". Така вътрешният министър Валентин Радев коментира факта, че МВР още от 2017-а е имало информация за планирано бягство на един от двамата рецидивисти.\"Дали сме съответната информация на затвора и те може би са предотвратили бягството му миналата година. Може би иначе е щял да избяга тогава\", заяви той за \"Здравей, България\".Той поясни, че задачата на министерството на вътрешните работи само да подаде сигнала към затворническите власти.Относно твърденията, че само една чистачка е опитала да спре бягството на двамата рецидивисти, Радев заяви: \"Не е така с тази чистачка. Всички така го казвате. Има и един социален работник. Той е служител на затвора и се е затичал след тях. Те са стреляли срещу него. Чистачката не е осъзнавала какво се случва. Жената е искала да види и тя, защото не е повярвала какво се случва\".Той обясни, че служителите на територията на затвора са били невъоръжени, защото такива са правилата. Според него повишаването на заплатите на надзирателите ще спомогне за прекратяване на корупцията и наемане на по-качествени служители, На фона на случая отпреди няколко седмици, когато цял самолет с пътници от Париж премина граничния пункт на Летище София без проверка, Радев заяви: \"Няма да си давам оценка дали се справяме или не.Оценките са дадени от нашите партньори. Те казват, че се справяме повече от добре\".", "date": "2018.04.05", "title": "Валентин Радев: Пелов може би щеше да избяга 2017-а, ако не бяхме подали сигнал"}
{"url": "http://www.novinite.bg/articles/158416/Lavrov-sravni-razsledvaneto-po-deloto-za-Skripal-s-Alisa-v-stranata-na-chudesata", "text": "Руският външен министър Сергей Лавров сравни разследването на отравянето на бившия руски шпионин Сергей Скрипал с \"Алиса в страната на чудесата\". Лаборатория към британското военно министерство съобщи, че Сергей Скрипал и дъщеря му Юлия са отровени с веществото \"Новичок\", но няма доказателства за руски произход на веществото, макар че това не е била и задачата на анализа. След това в. \"Тайм\" обяви, че според британското разузнаване веществото е произведено в секретна руска лаборатория, местонахождението на която обаче не е известно. \"Само в известната книга на Луис Карол (\"Алиса в страната на чудесата\" - бел. ред.) Кралицата иска: отначало обвиняемият да бъде вкаран в затвора, а след това да се обяви присъдата - виновен или невинен е той. Но Луис Карол все пак е писал сатира, използвайки жанра приказка. Вчерашната дискусия в Хага показа, че уважаващите себе си големи хора не вярват в приказки\", подчерта той по време на Московската конференция по международна безопасност. Вчера се проведе заседание на Изпълнителния съвет на Организацията за забрана на химическите оръжия. ЕС отказа да одобри декларацията за отравянето на Скрипал, внесена от Москва. Великобритания пък отказа разследването на атаката срещу Скрипал да бъде разследвана заедно с Русия. \"Великобритания, и в това я подкрепиха много страни, стигна до заключението, че има много голяма вероятност руската държава да носи отговорност за това нападение и няма никакво друго правдоподобно обяснение. В конвенцията за химическите оръжия не присъства изискването жертвата да привлече вероятния престъпник за съвместно разследване. Това би било извращение\", каза британският представител Джон Фого.", "date": "2018.04.05", "title": "Лавров сравни разследването по делото за Скрипал с 'Алиса в страната на чудесата'"}
{"url": "http://www.novinite.bg/articles/158419/Shestima-minori-zaginaha-pri-incident-v-Gruziya", "text": "Шестима миньори са загинали, а трима са били ранени при срутване във въгледобивна мина в Западна Грузия, съобщи Ройтерс, позовавайки се на грузинското министерство на вътрешните работи.Инцидентът станал в мината Миндели в Ткибули, на 200 км западно от столицата Тбилиси. От 2011 г. досега при аналогични инциденти там са загинали десетима миньори.В изявление на грузинския премиер Гиорги Квирикашвили се посочва, че причината за инцидента е ненадейно свличане на скална маса, което е често явление в дълбоките мини, предаде Франс прес.Премиерът е казал още, че е \"започнало разследване дали са били нарушавани правилата за безопасност\" в мината.", "date": "2018.04.05", "title": "Шестима миньори загинаха при инцидент в Грузия"}
{"url": "http://www.novinite.bg/articles/158400/V-SASht-otbelyazaha-50-godini-ot-smartta-na-Martin-Lutar-King", "text": "Съединените щати отбелязаха 50 години от смъртта на Мартин Лутър Кинг. Чернокожият борец за граждански права беше убит на 4 април 1968 г.Камбанен звън в много църкви в САЩ отбеляза 50-годишнината от смъртта на Мартин Лутър Кинг - легендарният защитник на гражданските права. Възпоменателни церемонии се състояха в Мемфис, Атланта и Вашингтон, както и на други места в страната.На 4 април 1968 г. в 18:01 ч. местно време чернокожият пастор е смъртоносно ранен с куршум на балкона на мотел в Мемфис, където отишъл да подкрепи стачкуващи работници, които отговарят за почистването на боклука. Смъртта му на 39-годишна възраст предизвиква размирици в редица големи градове на САЩ. Знаменитостите също почетоха паметта на Мартин Лутър Кинг.Тараджи Хенсън, актриса: Фактът, че вървя по този килим като кино звезда - това е влиянието, което е оказал той на моя живот. Теса Томсън, актриса: Мисля, че той е икона, легенда! Едно от невероятните неща, които той показа на хората е как да се организират в общности.Тина Ноулс, майка на Бионсе: Какво означава Мартин Лутър Кинг за мен? Той е герой! Един от великите герои! Невероятен мъж и голямо наследство за нас! Мартин Лутър Кинг се бори за расова справедливост и ненасилие. На 28 август 1955 г. произнася прочутата си реч \"Имам една мечта\" пред около 250 000 демонстранти във Вашингтон по време на \"похода за трудова заетост и свобода\". Година по-късно е удостоен с Нобеловата награда за мир за ненасилствената си съпротива за расовата сегрегация. В края на живота си пастор Кинг категорично се противопоставя на Виетнамската война, навличайки си гнева на политиците.", "date": "2018.04.05", "title": "В САЩ отбелязаха 50 години от смъртта на Мартин Лутър Кинг"}
{"url": "http://www.novinite.bg/articles/158392/Oblacite-se-uvelichavat-dnes-na-mesta-dajd-s-gramotevici", "text": "Облаците се увеличават първо в западната част на страната, след това и в Източна България. Ще има краткотрайни валежи от дъжд с гръмотевици, според прогнозата на НИМХ.Максималните температури ще са между 20 и 25 градуса. Слаб до умерен югоизточен вятър ще духа край морето. Термометрите ще се качат до 16 градуса, сред вълните от 2-3 бала температурата ще е най-много 8-9 градуса.В планините след обяд ще се развива купесто-дъждовна облачност и в масивите от западната половина от страната ще има краткотрайни валежи от дъжд с гръмотевици. Ще духа слаб до умерен вятър от юг-югозапад, като по-високите части временно ще се усили.Максималната температура на височина 1200 метра ще е около 14 градуса, на 2000 метра - около 6 градуса.", "date": "2018.04.05", "title": "Облаците се увеличават днес, на места - дъжд с гръмотевици"}
{"url": "http://www.novinite.bg/articles/158398/Evrostat-Blizo-8000-mladi-balgari-sa-napusnali-vissheto-si-obrazovanie", "text": "Близо 8 хиляди млади българи (или около 3,4 на сто от всички български студенти), са напуснали по различни причини висшето си образование през 2016 г., сочат данни от анализ на Евростат за младите европейци, напуснали следването си през въпросния период.Като основна причина за напускане на системата на висшето образование, според европейската статистика, се отчита незаинтересоваността на младежите да учат, както и желанието им да работят - около 25 процента или всеки четвърти прекъснал висшето си образование, както у нас, така и в ЕС.Според данни на НСИ за въпросния период, у нас в системата на висшето образование са се обучавали общо около 231 хиляди души, като от тях 31 хиляди са били в частни висши училища. През 2016 г. са завършили различни степени на висшето си образование 60 383 души, от които 23 хиляди мъже и над 37 хиляди жени.Най-много от завършилите са били със степен \"бакалавър\" - близо 31 хиляди души, следвани от магистрите - 26 хиляди, професионалните бакалаври - 2 400 и докторантите - над 1 400 души. Напусналите младежи в частните висши училища през 2016 г. са били около 3 хиляди, а останалите 5 хиляди са напуснали системата на държавните висши училища. Най-предпочитаните специалности у нас са били в областта на здравеопазването - близо 27 на сто от всички студенти, следвани от стопанските науки и администрацията - 18 процента и право - 12 процента.Най-нисък е бил делът на студентите, обучаващи се в специалност журналистика - 0,4 на сто, природни науки - 0,3 на сто и математика - 0,1 на сто. Над 3 млн. младежи в ЕС напускат висшето си образование през 2016 г. Над 3 милиона младежи в ЕС са били в университет или в колежа, но са преустановили обучението си в даден момент, според проучването на Евростат.Почти 30 милиона млади хора в ЕС, обаче са завършили висшето си образование през същия период, отчита европейската статистика. Всеки четвърти млад европеец (25 процента), напуснал висшето си образование, посочва като причина за това желанието си да започне работа, за сметка на следването.Други 22 процента от напускащите системата на висшето образование посочват незаинтересованост от следването; около 18 процента споделят, че имат съществени затруднения при обучението си; около 17 процента напускат по семейни или финансови причини, отчита Евростат.Като брой най-висок е делът на напускащите системата на висшето образование във Франция - близо 1,2 милиона души. Следват - Италия (523 хиляди), Великобритания - 404 хиляди, Полша - 200 хиляди, Германия - 165 хиляди и др. В съседна Гърция са напуснали висшето си образование около 15 хиляди души, в Румъния - около 8 хиляди, а в Турция - 575 хиляди, отчита Евростат. Най-малко са напусналите системата на висшето образование в Исландия - едва около 4 хиляди души.", "date": "2018.04.05", "title": "Евростат: Близо 8000 млади българи са напуснали висшето си образование"}
{"url": "http://www.novinite.bg/articles/158409/Festival-sabira-balgarskite-geografi-v-Ruse", "text": "На 21 и 22 април 2018 г. за четвърта поредна година ще се проведе Българският географски фестивал, като тази година домакин е град Русе. Събитието популяризира географското познание и е най-голямото по рода си, в него се очаква участие да вземат няколкостотин души от цялата страна. Съорганизатори на географския фестивал са Географ БГ - победители в ПРОМЯНАТА 2016/2017 - най-голямата социално отговорна инициатива на Нова Броудкастинг Груп, която се осъществява в партньорство с фондация Reach for Change България, община Русе, Българското географско дружество и СУЕЕ „Св. Константин-Кирил Философ“. Уникалният формат на фестивала позволява на едно място да се съберат представители на академичната география, бизнес предприемачи, учители, ученици, студенти, представители на неправителствени организаци и др. Мисията на фестивала е свързано именно с установяването на мостове между отделните проявления на географията в нашето общество – образование, бизнес и наука. „Фестивалът вече е традиция, пролетно събитие, което стотици ученици, учители и почитатели на географията очакват с нетърпение. Причината за техния ентусиазъм е ясна – Българският географски фестивал създава страхотни емоции, незабравими спомени и много смисъл“, споделя Димитър Желев от Географ БГ. Програмата на фестивала включва научно-популярни презентации и изложби, ученичечески състезания по уникални за България за формати, демонстрационни щандове. Тази година в програмата е предвидена и демонстрация на дронове във връзка с тяхната изследователска роля в географската наука. Сред презентаторите на фестивала тази година утвърдени учени и изследователи като проф. Христо Пимпирев, доц. Георги Бърдаров, доц. Стелиян Димитров. Фестивалната програма започва от 10:00 ч. 21 април и продължава до 12:30 ч. на 22 април 2018 г. Основната част от събитията ще бъдат проведени в Доходното здание на град Русе. Като предфестивално събитие на 20 април вечерта от 18:00 ч. в зала „Европа“ на Доходното здание гражданите и гостите на Русе ще могат да посетят срещата-разговор с известния жунралист Симеон Идакиев и с географа писател доц. Георги Бърдаров.", "date": "2018.04.05", "title": "Фестивал събира българските географи в Русе"}
{"url": "http://www.novinite.bg/articles/158396/Veliki-chetvartak-e-naj-vajniyat-den-ot-Strastnata-sedmica", "text": "Днес е Велики четвъртък - най-важният ден от Страстната седмица. В християнската традиция четвъртият ден от Страстната седмица е възпоменание за Тайната вечеря.На Велики четвъртък Господ Исус Христос извършил пасха в дома на един жител на Йерусалим. Преди вечерята Той умил краката на апостолите и казал: ''не дойдох да служа, а да послужа''. После Спасителят установил св. тайнство Евхаристия (Причастие), като Сам причастил светите апостоли. По великата си милост Господ и на нас дава възможност да приемаме Неговото истинско тяло и кръв по време на св. Литургия, та като приемам Христос вътре в нас, да се стремим да Го задържим чрез чистотата на сърцето си.След като завещал новата заповед за любов към всички, Христос явил на учениците Си, че ще бъде предаден. В недоумение учениците питали, кой ще стори това. Запитал и Иуда, и Христос му отвърнал тъй кротко, че другите не разбрали. Иуда станал, излязъл и те помислили, че отива да прави покупки, понеже той бил ковчежник.След вечерята Христос с апостолите отишъл в Гетсиманската градина, дето се молил до идването на предателя. Според традицията великденските яйца се боядисват рано сутринта на Велики четвъртък или през Велика събота преди празника. Първото яйце трябва да бъде червено. С него се прави кръстен знак върху челата на децата, а после и на всички останали от семейството.Това яйце се оставя настрана от другите и се подменя с миналогодишното, което досега е стояло в къщата, за да носи здраве, радост и щастие на нейните обитатели. У нас по традиция на Велики четвъртък се замесват и козунаците за празника. Козунакът е сладък обреден хляб, който символизира тялото на Исус Христос, така, както боядисаните в червено яйца - кръвта му.Обикновено козунакът се прави в кръгла форма и се украсява с плетеници, като в средата се слага също червено яйце.", "date": "2018.04.05", "title": "Велики четвъртък е най-важният ден от Страстната седмица"}
{"url": "http://www.novinite.bg/articles/158404/Momiche-padna-ot-terasa-v-socialen-dom-v-bolnica-e", "text": "15-годишно момиче е паднало от втория етаж на центъра за настаняване от семеен тип във врачанското с. Борован. Това съобщи в. \"24 часа\", позовавайки се на областната дирекция на полицията във Враца. Сигналът за инцидента бил подаден около 13 ч. в сряда в РУ-Бяла Слатина.Детето е откарано в университетската болница в Плевен, но все още няма информация за състоянието му.Дали момичето е паднало по невнимание, дали нарочно е скочило или някой го е бутнал ще се изяснява от образуваното вече досъдебно производство.Домът в Борован се сдоби с печална слава още в началото на 2018 година, когато обществено достояние станаха клипове с насилие над деца.Според запознат преди време пострадалото момиче било изведено от центъра от баща си. Той обаче я насилвал сексуално и започнал да я предлага и на други срещу заплащане. Наблюдаващите случая социални работници разбрали, че детето отново е в риск и миналата седмица го върнали в дома в Борован.", "date": "2018.04.05", "title": "Момиче падна от тераса в социален дом, в болница е"}
{"url": "http://www.novinite.bg/articles/158412/Otcepiha-perimetar-v-centara-na-Sofiya-zaradi-izostaven-kufar", "text": "Столичната полиция на крак, заради изоставен куфар в центъра на града. Районът около градинката на \"Кристал\" беше отцепен за около един час. На мястото пристигнаха сапьори, екип на пожарната и Гражданска защита.Докато извършваха оглед, се появи бездомник, който спи в района. Той обясни пред нашия екип, че куфарът е на негов приятел и бил оставен без надзор за кратко. Мъжът не очаквал, че полицията ще отцепи района, защото куфарът стоял там от дълго време. В него имало одеяла, плюшена играчка за кучето му и закуска.", "date": "2018.04.05", "title": "Отцепиха периметър в центъра на София заради изоставен куфар"}
{"url": "http://www.novinite.bg/articles/158413/Policiyata-proveryava-hramove-v-Sofiya-predi-Velikden", "text": "118 храма са проверени от столичната полиция във връзка с великденските празници.Осигурено е масово полицейско присъствие на всички обекти в София, където ще се провеждат тържествата, съобщават от СДВР.До този момент са проверени 118 църковни храма, параклиси и други. Пред големите църкви ще бъдат създадени филтровъчни пунктове, през които няма да бъдат допускани граждани, употребили алкохол, наркотични вещества и носещи обемисти предмети.Всички екипи на Пътна полиция в СДВР ще бъдат на улиците, както и моторизирани екипи, които ще подпомагат движението на превозните средства на територията на столицата и на входно-изходните пътища", "date": "2018.04.05", "title": "Полицията проверява храмове в София преди Великден"}
{"url": "http://www.novinite.bg/articles/158414/Novo-ognishte-na-ptichi-grip-otkriha-v-Yambolsko", "text": "Констатирано е ново огнище на птичи грип във ферма за патици в Ямболско.На 4 април е потвърдено ново огнище на високопатогенна инфлуенца A по птиците тип H5N8 в животновъден обект за отглеждане на патици, намиращ се село Зимница, община Стралджа, област Ямбол.Незабавно са предприети всички мерки за ликвидиране на огнището съгласно Наредба № ДВ-103 от 21 август 2006 г. и Плана за спешни мерки при констатиране на огнище на Инфлуенца А при птици, съобщават от БАБХ.Очаква се действията по унищожаването на всички птици в засегнатия животновъден обект да приключат на 5 април. Обособена е 3-километрова предпазна зона и 10-километрова наблюдавана зона около животновъдния обект, като са наложени забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици.", "date": "2018.04.05", "title": "Ново огнище на птичи грип откриха в Ямболско"}
{"url": "http://www.novinite.bg/articles/158417/Otlichiha-aktora-Vasil-Mihajlov-s-pocheten-znak", "text": "Президентът Румен Радев връчи почетен знак на Васил Михайлов за приноса на актьора към българската духовност и култура и по повод неговата 80-годишнината. Президентът отличи легендарния артист в сряда вечерта на сцената на театър „Българска армия“, където Васил Михайлов играе повече от 50 години, а снощи се превъплъти в ролята на Стоян Глаушев в постановката „Железния светилник“. Държавният глава и съпругата му Десислава Радева бяха сред зрителите на представлението, след края на което творческият състав на театъра и президентът поздравиха актьора и отбелязаха 80-годишнината му. Още дълги години бъдете капитанът на българската доблест и на народната любов, пожела Румен Радев на Васил Михайлов, който е изиграл стотици роли на сцената и екрана, а емблематично остава превъплъщението му на Капитан Петко войвода в едноименния сериал. Държавният глава заяви, че за него е чест да засвидетелства почит и благодарност от името на целия български народ и многобройните поклонници на актьора. „Вие сте войвода, предрешен като наш съвременник, вие сте хан, генерал, хаджия, хъш, вие сте човек с горда осанка и неподражаемо мъжко присъствие“, обърна се президентът към Васил Михайлов. Държавният глава поздрави актьорския състав и екипа за невероятната им работа по постановката „Железния светилник“. Преживяхме и продължаваме да живеем в трудни години, но в никоя от тях българският театър не пустееше - той бе светилникът за мнозина и вярвам, че ще продължи да бъде такъв и занапред, заяви още президентът Радев.", "date": "2018.04.05", "title": "Отличиха актьора Васил Михайлов с почетен знак"}
{"url": "http://www.novinite.bg/articles/158418/Kampaniyata-Velikden-za-vseki-podpomaga-13-000-pensioneri", "text": "Кампанията \"Великден за всеки\" подпомага 13 000 пенсионери, съобщиха от БЧК. В рамките на инициативата са били събрани 260 000 лв., а Общественият съвет на кампанията е решил те да бъдат предоставени на възрастни хора, които няма да получат надбавки към пенсията си.Ваучери за хранителни продукти на стойност 20 лв. ще бъдат дадени преди Великден на хората, получаващи пенсия над 321.01 лв. Разпределението на средствата се извършва при спазване на волята на дарителите за посочената за подпомагане община.Списъците на пенсионерите, които ще получат финансова помощ преди Великден в клоновете на \"Български пощи\" в цялата страна, се изготвят от Националния осигурителен институт.Националната кампания \"Великден за всеки\" е под патронажа на омбудсмана Мая Манолова.", "date": "2018.04.05", "title": "Кампанията \"Великден за всеки\" подпомага 13 000 пенсионери"}
{"url": "http://www.novinite.bg/articles/158397/Bivsh-direktor-razkri-koe-e-slaboto-myasto-v-Sofijskiya-zatvor", "text": "Гишето, на което се предават вещи на затворниците, е слабото място в Софийския затвор. Това коментира за Дарик бившият му директор Милети Орешарски.По думите му това е единственото място, откъдето може да се излезе без да се преодолява заграждение, а вратата след гишето е неохраняема. Преди време служител дори е бил ранен там от затворник.Според Орешарски в затвора е по-трудно да се изкара, отколкото да се вкара оръжие, а преди 30 години един от затворниците дори успял да си сглоби самоделна пушка в работилницата. \"Оръжие може да бъде вкарано по всякакви начини - служител, затворник, близки, през храната, с дрон, с прехвърляне, с коли, които влизат и излизат, доставчици\", изброи той.По негови думи бягството от последните дни не е първият такъв инцидент, който обаче създава неприятности както за хората от администрацията, както и за обществото.", "date": "2018.04.05", "title": "Бивш директор разкри кое е слабото място в Софийския затвор"}
{"url": "http://www.novinite.bg/articles/158393/Ninova-v-Albaniya-Prisaedinyavaneto-kam-ES-e-vajno-naj-veche-za-grajdanite", "text": "Лидерът на БСП Корнелия Нинова продължи Балканската си обиколка с посещение в Албания, където се срещна с премиера Еди Рама, с председателя на Парламентарната асамблея на Съвета на Европа Микеле Николети и представители на леви партии от Европа и Западните Балкани.Премиерът на Албания представи пред участниците в срещата подготовката на страната за кандидатстване за членство в ЕС. Проведе се дискусия за начина, по който гражданското общество и икономическият сектор могат да допринесат към процеса на присъединяване. \"Не само ,че могат да допринесат, но те трябва непременно да бъдат включени в този процес\", заяви Корнелия Нинова. Според нея разширяването е важно не само за правителствата и политическите елити, а най-вече за народите на Балканите.\"Широка гражданска подкрепа ще даде тласък на преговорите. Едно властимащо гражданско общество е елемент на всяка една демокрация. Западните Балкани са изправени пред редица предизвикателства като спазването върховенството на закона, борбата с корупцията, икономическата и социална кохезия. Гражданите са основен двигател за преодоляване на тези проблеми\", заяви още тя.", "date": "2018.04.05", "title": "Нинова в Албания: Присъединяването към ЕС е важно най-вече за гражданите"}
{"url": "http://www.novinite.bg/articles/158405/Elena-Aksieva-se-zakle-kato-naroden-predstavitel-deputatite-otnovo-sa-240", "text": "След като през последните 6 месеца депутатите бяха 239, от днес отново са 240.Елена Аксиева от \"Воля\" се закле като народен представител. Веднага след като положи клетва, тя получи букет с цветя от Веселин Марешки.Аксиева влиза в Народното събрание на мястото на Нина Миткова, която в края на септември миналата година обяви, че напуска Народното събрание по лични причини. След напускането й групата на \"Воля\" беше с човек по малко до днес.Миткова беше избрана от листата на \"Воля\" Пловдив-град, а втора след нея е Аксиева. Самата Аксиева също беше водач на листата на партията на Марешки в Пловдив-област по време на изборите миналата година. Тогава тя беше избрана за народен представител, но се отказа от депутатското място заради това, че е била в напреднала бременност. Аксиева е била мениджър на софтуерна компания в сферата на сигурността.", "date": "2018.04.05", "title": "Елена Аксиева се закле като народен представител, депутатите отново са 240"}
{"url": "http://www.novinite.bg/articles/158410/Deputatite-izlyazoha-v-10-dnevna-Velikdenska-vakanciya", "text": "Народните представители излязоха в 10-дневна Великденска ваканция. Днес беше последното пленарно заседание преди празниците. Следващото заседание на Народното събрание ще е на 18 април, от 09:00 ч.", "date": "2018.04.05", "title": "Депутатите излязоха в 10-дневна Великденска ваканция"}
{"url": "http://www.novinite.bg/articles/158415/BSP-chestiti-Vazkresenie-Hristovo-predi-Velikden", "text": "От БСП честитиха Възкресение Христово преди Великден. Социалистите излязоха с декларация по повод предстоящия празник. \"След броени дни православните християни по цял свят ще се поздравим с \"Христос Воскресе!\" Ще се замислим за същността на човешкото съществуване и за онова, което ни прави човеци\", каза от парламентарната трибуна депутатът от БСП Васил Антонов. Декларацията на социалистите беше представена в последния работен ден на депутатите преди преди празника - Велики четвъртък. Тя завърши с думите: \"Светли да са Великденските празници за всички. Здраве и благополучие. Повече доброта и вяра в дните ни. Честито Възкресение Христово\". От парламентарната трибуна Антонов се обърна към останалите народни представители: \"Като законотворци и управленци, ние сме избрани да се грижим за хората, а често забравяме същественото - обикновения живот и ходът, който той следва. Игнорираме човешките емоции и чувства. Нещо повече - сякаш имаме имунитет срещу тях\". Той призова всички депутати да възкресят човешкото в душите си. От ГЕРБ също излязоха с декларация по повод предстоящия празник. \"За нас християнството е повече от религия, то е фундамент на българската национална идентичност\", каза депутатът от управляващата партия Галя Захариева. Тя подчерта, че дните около Великден са за равносметка и смирение, които всеки християнин преживява в очакване. \"С покръстването имахме възможност да дарим своята писменост и култура. Благодарение на покръстването българският народ изгради идентичността си, която в период на изпитания съхраняваше неговия дух\", каза още Захариева и призова българите да помнят, че нацията и държавността ни са \"възкръснали на Великден пред църквата Свети Стефан в Цариград\".", "date": "2018.04.05", "title": "БСП честити Възкресение Христово преди Великден"}
{"url": "http://www.novinite.bg/articles/158401/Sled-35-godishna-zabrana-Sauditska-Arabiya-razreshi-hodeneto-na-kino", "text": "След над 35-годишна забрана жителите на Саудитска Арабия отново ще могат да ходят на кино, предаде Ройтерс.Сключено от местните власти споразумение с \"Ей Ем Си Ентъртейнмънт Холдингс\" предвижда отварянето на до 40 киносалона през следващите пет години. Първият киносалон ще отвори врати в столицата Рияд на 18 април.През 70-те години на миналия век в консервативната монархия има кина, но влиятелните духовни водачи успяват да ги затворят. Миналата година правителството оповести, че ще отмени забраната в рамките на амбициозните социални и икономически реформи, насърчавани от престолонаследника принц Мохамед бин Салман.Според неназован източник в киносалоните, за разлика от други обществени места, няма да има полово разделение. Жителите на Саудитска Арабия са \"жадни\" потребители на западните медии и култура. Въпреки забраната на кината холивудските филми си проправят път към домовете им и се дискутират оживено. За да задоволи \"филмовите нужди\" на населението, Саудитска Арабия планира да отвори около 350 киносалона с над 2500 екрана до 2030 г., надявайки се на годишни приходи в бокс-офиса от порядъка на 1 милиард долара.", "date": "2018.04.05", "title": "След 35-годишна забрана Саудитска Арабия разреши ходенето на кино"}
{"url": "http://www.novinite.bg/articles/158421/Sindikatat-na-nadizratelite-v-zatvorite-obmislya-da-vazobnovi-protestite", "text": "Синдикатът на надизрателите в затворите обмисля да възобнови протестите. Това става ясно от отворено писмо до премиера, председателя на НС, правосъдния министър, главния прокурор и всички параламентарно представени партии, предаде БТА. \"Удобството не може да бъде водещо, нашата кауза е връщането на достойнството и честта на професията. Парите за исканото от нас увеличение на трудовите възнаграждения не заместват нашето здраве и живот\", пишат в писмото надзирателите. Те настояват за механизъм за решаване на проблемите, който да бъде задействан не от конкретни събития, нито пък да бъде политизиран. От управителния съвет на синдиката на служителите в затворите изразяват тревога и възмущение от негативните тенденции в \"развитието\" на пенитенциарната система. \"Случващото се в българските затвори е пряка последица от водената политика по отношение на целия сектор \"Сигурност\", в частност затворите, което е отражение на състоянието на държавата като цяло в лицето на политическия елит по време на целия преход. В системата на затворите и арестите все още не е започнала истинска реформа\", пишат още синдикатите. От синдиката са на мнение, че водената към настоящия момент държавна политика в местата за лишаване от свобода, е насочена основно с мотив за реализация на инфраструктурни проекти и усвояването на пари от ЕС, но не и да се търсят трайни и срочни решения на множеството проблеми в тази сфера. Освен това от ССЗБ са предприели действия на защита на служителите, нападнати от избягалите затворници. Синдикатът припомня и казуси за посегателства и поръчки за нападения и убийства на надзиратели, социални и медицински работници. Емблематичен пример е главният надзирател на Софийския затвор, издъхнал в болница след жесток побой, поръчан от лишени от свобода. \"Срещу надзирателите се води компроматна война, която има своята цикличност, но винаги целта е една и съща - да се омаловажи труда на обикновения служител и да бъдат прикрити истинските виновници за състоянието на сектора\", пише в писмото.", "date": "2018.04.05", "title": "Синдикатът на надизрателите в затворите обмисля да възобнови протестите"}
{"url": "http://www.novinite.bg/articles/158402/MVR-ima-nad-sto-signala-s-informaciya-za-izbyagalite-zatvornici", "text": "МВР има над сто сигнала с информация за избягалите затворници от Централния софийски затвор, като тридесетина са по-вероятни. Това съобщи пред журналисти министърът на вътрешните работи Валентин Радев.\"Проверяваме ги всичките\", заяви той.Министърът отново посочи, че двамата затворници са опасни и предупреди хората да не са в контакт с тях. „Издирваме всички, които са свързани с избягалите затворници, разпитваме ги. Знаете за сина, майката, той засега не ни помага много“, коментира Радев.Той посочи, че всички в СДВР ще бъдат на крак по празниците. „Много бързо заградихме границата, знаехме, че са в София и ще ги хванем, но не мога да кажа нищо, виждате колко са опитни“, отговори министърът, попитан дали двамата затворници вече са напуснали страната.", "date": "2018.04.05", "title": "МВР има над сто сигнала с информация за избягалите затворници"}
{"url": "http://www.novinite.bg/articles/158411/Sadat-reshi-Ekstradirame-chlen-na-IDIL", "text": "България ще екстрадира обвинения в тероризъм Науфал Захри. Това реши преди минути съдът в Хасково.Делото премина по бързата процедура. Самият той даде съгласие да бъде екстрадиран в Мароко. В родината си Захри е обвинен в тероризъм и членство в ИДИЛ. Според обвинителния му акт той е участвал в организацията ИДИЛ и е носил колан с експлозиви на територията на Сирия.Захри беше заловен в началото на годината с група нелегални мигранти от Сирия. Тогава той представи пред българските власти фалшиви документи за самоличност и се представи за сириец. Проверката обаче показа, че е 35-годишен мароканец. Пред съда в Хасково Науфал Захри призна, че е участвал в ИДИЛ, но каза, че го е направил за пари и не е терорист. Единственото, което го притесняваше от връщането му в родината, беше това да не бъде мъчен от властите в Мароко.Българските съдебни власти обаче увериха, че властите в Рабат са подписали международно споразумение, че такива неща там не се случват. В родината му го грозят до 20 години лишаване от свобода. Същинското екстрадиране трябва да се случи в рамките на 1 месец до 40 дни.", "date": "2018.04.05", "title": "Съдът реши: Екстрадираме член на ИДИЛ"}
{"url": "http://www.novinite.bg/articles/158399/Amerikanskite-diplomati-ekspulsirani-zaradi-aferata-Skripal-napuskat-Rusiya", "text": "Американските дипломати, експулсирани от Русия в отговор на изгонването на 60 руски дипломати от Вашингтон във връзка с аферата \"Скрипал\", заминаха от посолството в Москва за САЩ, съобщи Франс прес.Десетки американски дипломати и семействата им напуснаха посолството с три автобуса и микробус рано сутринта, малко след 06:30 ч., в последния ден, който Русия определи на дипломатите да напуснат.По-рано в посолството на Съединените щати в продължение на часове влизаха и излизаха превозни средства, които извозваха багажа и домашни животни на експулсираните дипломати. Отравянето на бившия руски шпионин Сергей Скрипал и дъщеря му Юлия на британска земя на 4 март доведе след 14 март до вълна от изгонване на дипломати от Русия и от западни държави, засегнала общо около 300 дипломати.В края на март Русия реагира на мерките по експулсиране на 150 нейни дипломати от Лондон, Вашингтон и техни съюзници и обяви, че гони 60 американски дипломати и закрива консулството на САЩ в Санкт Петербург.Москва даде една седмица на 58 служители на посолството на САЩ в столицата и на двама от американското консулство в Екатеринбург да напуснат Русия. Лондон обвинява Русия за отравянето на Сергей Скрипал и дъщеря му в югозападния английски град Солсбъри, въпреки твърденията на Москва, че няма нищо общо с това.", "date": "2018.04.05", "title": "Американските дипломати, експулсирани заради аферата „Скрипал“, напускат Русия"}
{"url": "http://www.novinite.bg/articles/158408/Britanskoto-razuznavane-razkri-koya-e-ruskata-laboratoriya-proizvela-Novichok", "text": "Британските спецслужби смятат, че са установили местонахождението на секретната руска лаборатория, произвела нервнопаралитичния газ \"Нивочок\", който беше използван за отравянето на бившия руски шпионин Сергей Скрипал и неговата дъщеря Юлия, твърди в.\"Таймс\".Изданието се позовава на свои правителствени и разузнавателни източници, според които лабораторията, произвела \"Новичок\", е установена с помощта на \"научен анализ и разузнавателна информация\".\"Таймс\" твърди още, че разузнаването е знаело за съществуването на лабораторията още преди нападението над Скрипал, което се случи на 4 март.Според източниците на изданието не може да се каже къде точно е лабораторията, но има висока степен на сигурност, че отровата е произведена в Русия.Те също така смятат, че там са били извършвани експерименти дали \"Новичок\" може да бъде използван за покушение. Вчера Лондон отказа разследването по отравянето на бившия руски шпионин Сергей Скрипал да се проведе съвместно с Москва. Тогава представителя на Великобритания в Организацията за забрана на химическите оръжия Джон Фого определи този сценарии като \"извращение\".", "date": "2018.04.05", "title": "Британското разузнаване разкри коя е руската лаборатория, произвела Новичок"}
{"url": "http://www.novinite.bg/articles/158394/Kraj-na-bezplatnoto-parkirane-do-nacionalniya-stadion-Vasil-Levski", "text": "Борсата за ски, колела и спортни стоки, която от години съществува пред бившия стадион Юнак (някогашната ледена пързалка \"Дружба\"), става официален пазар. Търговската дейност тук да мине под шапката на \"Пазари Запад\" ЕАД, ще гласува днес Столичният общински съвет.Обособяват се 44 терена за покупко-продажбата с площ от 15 до 48 кв. метра, пише в доклада, внесен от общинските съветници Николай Стойнев от ГЕРБ, Милка Христова от БСП и Карлос Контрера от ВМРО. Новият \"Пазар за ски и велосипеди\" до Националния стадион \"Васил Левски\" ще работи в събота, неделя и през празнични дни в ограничен периметър. В работни дни - теренът от 3145 кв.м. ще се използва като охраняем паркинг. Предвижда се оформянето на 100 паркоместа, разпределени в 6 групи - съответно от 5, 12, 30, 9, 31 и 13 броя, като минималното разстояние между всяка от групите е 4,50 метра. Площта на 44 от тези паркоместа е предвидена за отдаване под наем за търговия на новия пазар, става ясно от документите към доклада.Пазари Запад ще монтират и самопочистваща се тоалетна, както и павилион за охрана, ще се грижат за почистването и поддържането на района ще монтират две бариери на входовете към паркинга по протежението на бул. \"Евлоги и Христо Георгиеви\" от метростанция Васил Левски до Националния стадион. Договорът между Столична община и Пазари Запад е за 3 години. Търговците на пазара ще поставят собствени преместваеми маси. Според инвестиционното намерение на Пазари запад ЕАД дружеството ще похарчи 182 940 лева за новия пазар и паркинг, от тях 70 000 ще отидат за доставка и монтаж на роботизирана тоалетна, 15 000 за офис контейнер, 15 000 за разплащателен терминал с възможност за връщане на ресто, 19 000 за многокомпонентна система за автоматизация и контрол на достъпа в паркинга, 5000 за бариерите и 6 600 за 40 антипаркнг колчета и др.Теренът ще бъде почистван по два пъти на ден през цялата година и ще има 12 часова всекидневна охрана срещу съответно 20 400 и 21 240 лева годишно.", "date": "2018.04.05", "title": "Край на безплатното паркиране до националния стадион Васил Левски"}
