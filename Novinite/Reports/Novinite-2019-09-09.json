{"url": "https://www.novinite.bg/articles/180115/Mariya-Gabriel-ostava-balgarskiya-evrokomisar-reshi-Fon-der-Lajen", "text": "Новият председател на Европейската комисия Урсула фон дер Лайен обяви днес окончателния списък с имената на еврокомисарите от 27-те държави-членки на ЕС, предаде БНТ.Утре в Брюксел германката ще оповести и ресорите им. Засега е сигурно, че испанецът Жозеп Борел ще бъде новият върховен представител по външна политика. По непотвърдена информация българският комисар Мария Габриел може да получи ресор образование и култура. По-рано днес обаче премиерът Бойко Борисов изрази съмнения в това отношение. И паралелно с това предположи, че страната ни ще получи един от модерните ресори в новата Еврокомисия.", "date": "2019.09.09", "title": "Мария Габриел остава българския еврокомисар, реши Фон дер Лайен"}
{"url": "https://www.novinite.bg/articles/180096/Smartonosni-vodorasli-se-trupat-desetiletiya-po-krajbrejie-na-Franciya", "text": "От десетилетия потенциално смъртоносни зелени водорасли се натрупват в заливи на северозападното френско крайбрежие на Бретан, съобщава вестник „Гардиън”, предаде БГНЕС. Според еколозите цъфтежът на необичайно големи количества зелени водорасли е свързан с нитратите в торове, отпадъци от интензивното отглеждане на свине, птици и млечни продукти в региона, постъпващи в речната система и навлизащи в морето, осигурявайки чудесен тор за водораслите.Освен това, когато водораслите се разпадат, джобове от отровни сероводородни газове попадат в капан под кората на тънките морски водорасли и ги прави потенциално фатални за хората, ако стъпят върху тях. Според Андре Оливро, бивш газов техник и природозащитник, газът “може да ви убие за секунди.”Токсичната утайка, която може да доведе до загуба на съзнание и сърдечен арест, се излива на брега от десетилетия, но природозащитниците твърдят, че проблемът се е влошил това лято поради метеорологичните условия.„Притокът на зелени водорасли започна много рано, имаше няколко бури, а юни беше сравнително влажен месец, което доведе до това, че повече вода изтече от селскостопанските площи и по този начин предизвика цъфтеж на повече зелени водорасли“, заяви говорител на кметството в Сен Брие.Най-малко двама души и десетки животни са умрели от вдишването на токсичните изпарения в района, въпреки че някои предупреждават, че това не са всички смъртни случаи.„Около 20 души умират на брега всяка година, често пометени от приливи и отливи, но въпросът е: може ли някои от тези хора да са припаднали от токсичен газ от водораслите преди да се удавят? Държавата не е хвърлила пълна светлина по всички тези въпроси “, каза за вестник „Гардиън” Инес Леро.Тиери Бърлот, заместник-ръководител на околната среда в региона на Бретан, който също управлява единствения център за отпадъци, обработващ морски водорасли, събрани по плажовете, заяви, че ситуацията е станала по-малко драматична в резултат на държавни инициативи, които са намалили значително нитратите във водната система през последните години. ", "date": "2019.09.09", "title": "Смъртоносни водорасли се трупат десетилетия по крайбрежие на Франция"}
{"url": "https://www.novinite.bg/articles/180097/Dvete-kamari-na-parlamenta-v-Italiya-glasuvat-noviya-kabinet-na-Konte-dnes-i-utre", "text": "Днес долната камара на италианския парламент трябва да гласува доверие на новия кабинет на Джузепе Конте, сформиран на базата на мнозинството от движението „Пет звезди”, партията на демократите и партията „Свободни и равни”, съобщава БНР.  Утре е вотът в Сената. За мнозинство в Камарата на депутатите се смятат 315 гласа от общо 630. „Пет звезди” заедно с Демократическата партия имат 327 депутати. Като се добавят тези на „Свободни и равни” и на Смесената група, общо биха дали вот на доверие 348 души – повече от достатъчно за новото правителство.Преди да се пристъпи към гласуването и предшестващите го дебати, премиерът Джузепе Конте ще представи пред депутатите програмата на кабинета, обобщена в 29 най-важни точки. Той каза, че това не е договор както бе при предишния му кабинет, а са предложенията на двете партии на мнозинството, които да се превърнат в политическия ключ за преобразуване на „Пет звезди” и демократи в сговорно цяло.От опозицията „Форца Италия” ще присъства на заседанието, докато за първи път в Италия при вот на доверие ще има протест. „Лига” и „Братя на Италия” ще изразят пред Камарата на депутатите недоволството си , че няма предсрочен вот. Конституционни специалисти определиха намерението им за „институционална грубост”, подчертавайки, че кабинетът е законосъобразен.", "date": "2019.09.09", "title": "Двете камари на парламента в Италия гласуват новия кабинет на Конте днес и утре"}
{"url": "https://www.novinite.bg/articles/180109/Kola-natapkana-s-400-kg-nezakonen-tyutyun-hvanaha-policai-ot-Stara-Zagora", "text": "Около 4:00 ч. сутринта на 8 септември, на първокласен път I-5, в района на пътен възел с път ІІ-66, полицейски служители спрели за проверка лек автомобил \"Киа\", управляван от 22-годишен пловдивчанин. В товарния отсек на автомобила те установили 40 полиетиленови чувала, всеки от които съдържащ около 10 кг ситно нарязан тютюн без акцизен бандерол, с общо тегло приблизително 400 кг.В ОДМВР - Стара Загора е образувано досъдебно производство за извършено престъпление по чл.234, ал.1 от НК. Водачът е задържан за срок до 24 часа. Работата по случая продължава.", "date": "2019.09.09", "title": "Кола, натъпкана с 400 кг незаконен тютюн хванаха полицаи от Стара Загора"}
{"url": "https://www.novinite.bg/articles/180092/48-chasova-stachka-na-British-Airways-otmenya-nad-1500-poleta", "text": "Стотици хиляди пътници няма да отлетят към желаната дестинация в рамките на следващите две денонощия. Над 1500 полета на British Airways са отменени заради стачка на пилоти, съобщава АФП, предаде БГНЕС.Компанията British Airways отмени над 1500 полета в резултат на пилотска стачка, планирана за днес и утре, съобщиха медиите в неделя.Според вестник „Дейли Телеграф“ стачките ще засегнат около 280 000 души и ще струват 80 милиона паунда (98,2 милиона долара).На 23 август Британската асоциация на пилотите на авиокомпаниите (BALPA) обяви, че призова членовете си да стачкуват на 9 и 10 септември, както и на 27 септември, след спорове за възнагражденията.Компанията призова пътниците да останат вкъщи, ако полетът им бъде отменен.", "date": "2019.09.09", "title": "48-часова стачка на British Airways отменя над 1500 полета"}
{"url": "https://www.novinite.bg/articles/180108/Britanskiyat-parlament-se-razpuska-za-mesec-obyaviha-ot-Dauning-strijt", "text": "Едномесечното спиране на британския парламент, разпоредено от премиера Борис Джонсън при очевиден опит да спре депутатите, блокиращи неговата стратегия за Брекзит, ще стартира днес, по-късно през деня, заяви говорителят му, предаде БГНЕС.“Парламентът ще бъде суспендиран при приключването на бизнеса по-късно днес”, заяви говорителят, цитиран от АФП.Той добави, че това ще стане, независимо от резултата от вота, ръководен от правителството, за провеждането на предсрочни избори следващия месец.Премиерът Джонсън миналия месец помоли кралица Елизабет II да одобри суспендиране на парламента до 14 октомври, твърдейки, че е необходимо да му се позволи да въведе нов дневен ред.Времето на спирането и по-дългата от необичайната продължителност предизвикаха вълнения в целия политически спектър, като критиците го нарекоха “конституционно нарушение” и преврат.Законодателите, които се противопоставиха на безрезултатен Брекзит, заявиха, че това очевидно е насочено срещу обединяването на усилията им за предотвратяване на подобен сценарий. Въпреки това, този ход изглежда предизвика огромен удар срещу Джонсън, като подтикна опозиционните депутати и консервативните бунтовници да приемат законодателство, което го принуждава да търси отлагане на Брекзит следващия месец, ако не е постигнал споразумение с ЕС.Очаква се този закон да получи кралско съгласие днес.Джонсън отговори на бунта на торите, като изгони 21 депутати от партията – включително внукът на Уинстън Чърчил – и им попречи да застанат за страната на консерваторите на следващите избори.Твърдата реакция предизвика ново въстание, като няколко министри – включително министърът на труда и пенсиите Амбър Руд – напуснаха правителството и партията. ", "date": "2019.09.09", "title": "Британският парламент се разпуска за месец, обявиха от Даунинг стрийт"}
{"url": "https://www.novinite.bg/articles/180088/Predimno-slanchevo-s-temperaturi-do-26-31-gradusa", "text": "Днес ще бъде предимно слънчево с временни увеличения на облачността. В сутрешните часове на отделни места в низините и котловините ще има намалена видимост. Ще духа слаб до умерен изток-североизточен вятър. Максималните температури ще бъдат между 26 и 31 градуса, в София около 27, сочи прогнозата на НИМХ.Атмосферното налягане в сутрешните часове ще бъде близко до средното за месеца. През деня слабо ще се понижи.Над планините ще бъде предимно слънчево след обяд с временни увеличения на облачността, но само на отделни места ще превали слабо. Ще духа слаб до умерен вятър, предимно от югозапад. Максималната температура на височина 1200 метра ще бъде около 21 градуса, на 2000 метра 13-14.Над Черноморието ще се задържи предимно слънчево с до умерен изток-североизточен вятър. Максималните температури на въздуха ще бъдат между 26 и 27 градуса. Температурата на морската вода е 24-25. Вълнението на морето ще бъде 3 - 4 бала.   ", "date": "2019.09.09", "title": "Предимно слънчево с температури до 26-31 градуса"}
{"url": "https://www.novinite.bg/articles/180099/Ot-30-do-50-leva-za-chasten-urok-na-uchenik-prez-novata-uchebna-godina", "text": "На прага на 15 септември родителите вече пресмятат разходите за подготовката на учениците за новата година в клас. Освен тях обаче, ще трябва да се заделят пари и за частни уроци. Цените им варират. Подготовката в школите излиза около 1 000 лева годишно, а индивидуалните уроци вървят между 30 и 50 лева на час, съобщава Нова телевизия. Според последните проучвания на образователен сайт 18% от учениците вярват в частните уроци при подготовката за училище, а между 50 и 100 лв. за дете всеки месец отиват за допълнителни курсове.В София сумата надхвърля 100 лв. месечно. Инвестициите в паралелно образование са най-много при учениците в 7 клас. Има школи, които предлагат курсове по всички предмети от училище - както индивидуални уроци, така и в групи от по 5-6 деца. Интересното е, че вече почти всички деца ходят на тях. Някои започват подготовката си още от 6 клас. Един групов урок от два учебни часа в школа струва 15 лева. За всеки ученик в школа месечно отиват поне 240 лв. само за допълнителните уроци по български и математика.Проверка на Нова ТВ в официалните ценоразписи на школите показва, че индивидуалните уроци вървят между 30 и 50 лв. на час в София. Преподаването в група излиза между 1000 и 1500 лв. за учебната година. Месечните занимания в отделните курсове в школите към държавата или общините ще струват между 10 и 60 лева, показва още проверката на Нова ТВ. В някои от частните центрове месечната такса за извънкласна дейност може да достигне и 300 лв.", "date": "2019.09.09", "title": "От 30 до 50 лева за частен урок на ученик през новата учебна година"}
{"url": "https://www.novinite.bg/articles/180098/Sled-signal-ot-DANS-Cacarov-iska-otnemane-na-BG-pasportite-na-dvama-chujdenci", "text": "Във Върховната касационна прокуратура постъпват сигнали от ДАНС за допуснати нарушения в хода на процедурата по придобиване на гражданство, както и за неизпълнение на задълженията за поддържане на направени инвестиции, станали основание за получаване на българско гражданство.След извършена проверка на сигналите, съобразно правомощията си по чл. 31 от Закона за българското гражданство, през месец юни 2019 г. главният прокурор Сотир Цацаров отправи предложения до министъра на правосъдието за отмяна на натурализацията /на придобито българско гражданство/ по отношение на четири лица - Сергей Олегович Дружинин, Каир Закирович Рахимов, Владислав Леонидович Левицкий и Галина Олеговна Улютина, а през месец юли 2019 г. и по отношение на  лицата - Магди Мохеб Камил Кассабгуи и Мустафа Мухаммад Хюсеин Хемани.В хода на извършваната от Върховна касационна прокуратура проверка са установени основания за отмяна на натурализацията по отношение на още две лица, граждани на други държави.За всеки от тях главният прокурор Сотир Цацаров е сезирал министъра на правосъдието, с искане да отправи предложение до президента на Република България за издаване на указ за отмяна на натурализацията.Предложенията касаят:- Омру Махмуд Фаузи Дасуки, роден в гр. Гиза, Египет, придобил българско гражданство с  Указ № 70 от 08.06.2018 г. на Вицепрезидента на Република България, поради укриване от него на факти, които биха послужили като основание за отказ за придобиване на българско. В хода на проверката е установено, че придобитите от О. Дасуки български държавни облигации, като законова предпоставка за придобиване на българско гражданство, не са били налични като инвестиция дори и към момента на приключване на процедурата по придобиване на наше гражданство и не са установени инвестиции, които лицето да е поддържало в изискуемия се двугодишен срок.- Сахм Абдул Абдул Яги, роден в гр. Йерусалим, Израел, придобил българско гражданство с  Указ № 44 от 24.04.2018 г. на Вицепрезидента на Република България, поради укриване от него на факти, които биха послужили като основание за отказ за придобиване на наше гражданство и неподдържане на инвестицията, станала основание за българско гражданство поне в минималния законов срок от две години. И по отношение на лицето С. Яги е установено, че придобитите от него държавни ценни книжа не са били налични към момента на приключване на процедурата по придобиване на наше гражданство и не са установени инвестиции, които лицето да е поддържало в изискуемия се двугодишен срок.Проверката на Върховната касационна прокуратура по сигналите на ДАНС и за други лица продължава.   ", "date": "2019.09.09", "title": "След сигнал от ДАНС: Цацаров иска отнемане на БГ паспортите на двама чужденци"}
{"url": "https://www.novinite.bg/articles/180089/9-septemvri-datata-razedinyavashta-obshtestvoto-ni", "text": "Днес е 9 септември – спорна дата в историята на България, която до ден днешен разединява общество, политици, историци и др. За мнозина тази дата е свързана с коренна промяна – премахване на капиталистическия строй и изграждането на едно по-справедливо социално общество – комунистическото. За други 9 септември е черна дата, кървав преврат довел до ликвидирането на демокрацията и частната собственост, почернил живота на стотици хиляди българи, припомня БГНЕС.В нощта на 8 срещу 9 септември 1944 г. е свалено правителството на Константин Муравиев и на власт идва правителство на Отечествения фронт, начело с Кимон Георгиев. Отечественият фронт взема властта в България с помощта на силите на Трети украински фронт на Червената армия. След тази дата настъпва мащабна политическа, икономическа и социална промяна в българското общество. България скъсва с хитлеристка Германия и попада в съветската сфера на влияние.Събитията на 9 септември са последвани от вълна на насилие. Тези масови беззакония продължават няколко месеца и са постепенно поставени под контрол от властите със създаването на т.нар. “Народен съд” в края на 1944 г. Според различни оценки броят на убитите през този период е между 20 000 и 40 000 души. Осъдените на смърт от т. нар. “Народен съд” са 2 730 души — министри, депутати, журналисти, банкери, кметове, свещеници, земевладелци, учители.Събитията от 9 септември 1944 г. все още не са получили единодушната оценка на историците. В историографията отпреди 1971 г. по пропагандни причини се твърди, че това е “народно въстание”. Оттогава до 10 ноември 1989 г. събитията на тази дата получават определението “социалистическа революция”. След политическата промяна от 1989 г. събитието е определяно като “военен преврат”.  ", "date": "2019.09.09", "title": "9 септември – датата, разединяваща обществото ни"}
{"url": "https://www.novinite.bg/articles/180112/MZ-subsidira-bazite-za-obuchenie-za-mestata-finansirani-ot-darjavata-po-klinichni-specialnosti", "text": "Във връзка с влезлите в сила промени в Наредба № 1 от 2015 г. за придобиване на специалност в системата на здравеопазването, Министерството на здравеопазването (МЗ) изпрати писмо до всички регионални здравни инспекции, с което обръща внимание, че с приетите промени МЗ вече субсидира базите за обучение за местата, финансирани от държавата по клинични специалности.Ръководителите на базите за обучение, които желаят да заявят места, финансирани от държавата за 2019 г. и 2020 г., и все още не са го направили, трябва да представят на директорите на регионалните здравни инспекции своите предложения в срок не по-късно от 11 септември.С писмото е възложено на директорите на 28-те здравни инспекции да уведомят всички бази за обучение на територията на съответната област за предвидената възможност.", "date": "2019.09.09", "title": "МЗ субсидира базите за обучение за местата, финансирани от държавата по клинични специалности"}
{"url": "https://www.novinite.bg/articles/180090/Katastrofa-mejdu-avtobus-i-TIR-prati-8-dushi-v-Pirogov", "text": "Осем души са в болница след катастрофа между автобус и ТИР на автомагистрала \"Хемус\" вчера. Сблъсъкът става на 31-вия километър на автомагистралата, посока Варна, предаде БНТ.Автобус по линията София-Монтана-Лом се врязва в движещ се пред него товарен автомобил. 26 са били пътниците в автобуса, 8 от тях са пострадали. Те са с леки и средни наранявания. Най-тежко е пострадал шофьорът на автобуса.Образувано е досъдебно производство. Подробности за състоянието на пострадалите в следващите ни емисии.", "date": "2019.09.09", "title": "Катастрофа между автобус и ТИР прати 8 души в „Пирогов“"}
{"url": "https://www.novinite.bg/articles/180102/NPO-ta-iskat-zabrana-za-sponsorstva-ot-proizvoditeli-na-cigari", "text": "Неправителствени организации, сдружения и граждани настояват да се забрани рекламата на тютюневи изделия под формата на спонсорството от страна на индустрията. Те бяха подкрепени от Световната здравна организация и УНИЦЕФ под формата на подписано споразумение, което ще бъде представено пред официалните институции, предаде БГНЕС.„Изключително разтревожени сме от практиките на реклама и промоция на тютюневи изделия, спонсорството на мероприятия от страна на индустрията, която печели от продажбите на един доказано вреден продукт“, заяви Гергана Гешанова, председател на Коалицията за живот без тютюнев дим. Тя припомни, че идеята за подписването на меморандума се е зародила през месец май тази година по време на проведена работна среща.„Спонсорството и дарителството е нещо прекрасно и ние ги приветстваме. Ако някой богат човек дари е прекрасно. Но, когато с едната ръка даваш, а с другата отнемаш животи – това вече е лицемерие. Тютюневата индустрия се явява като двуликия бог Янус – хем разгласява, че дава пари и спонсорира, хем работи за своята печалба“, описа политиката на индустрията Гешанова.Подписването на този документ е стъпка в правилната посока към изпълнението на ангажиментите на България по прилагането на конвенцията за намаляване разпространението на тютюнопушенето, заяви представителят на Световната здравна организация за България д-р Скендер Скала.Кметът на Кюстендил Петър Паунов също се включи в инициативата и съобщи, че в общинските терени ще бъдат забранени рекламите и продажбата на тютюневи изделия и техните производни. „Когато отнемаш животи, ограбваш семейства и обществото – няма как да останем безразлични“, мотивира включването си градоначалникът.", "date": "2019.09.09", "title": "НПО-та искат забрана за спонсорства от производители на цигари"}
{"url": "https://www.novinite.bg/articles/180110/Zapochva-Sedmicata-na-pojarnata-bezopasnost", "text": "Въпреки напрегнатата оперативна обстановка в страната, за последните седем дни са погасени над 2000 пожара. За поредна година огнеборците в цялата страна ще проведат Седмица на пожарната безопасност. Традиционно ще бъдат организирани различни инициативи, посветени на повишаване културата на хората за безопасно поведение при пожар и други инциденти.В рамките на Седмицата, която ще продължи до 13 септември, ще бъдат проведени дни на отворените врати, демонстрации, учебни евакуации, исторически изложби, срещи с ветерани и различни обществени и дарителски кампании.Както всяка година, кулминацията ще бъде празникът на ГД „Пожарна безопасност и защита на населението“, който ще бъде отбелязан в последния ден от Седмицата.", "date": "2019.09.09", "title": "Започва Седмицата на пожарната безопасност"}
{"url": "https://www.novinite.bg/articles/180100/GERB-podpisa-sporazumeniya-za-mestnite-izbori-s-Obedineni-zemedelci-i-Balgarski-demokraticheski-forum", "text": "Председателят на ПП ГЕРБ Бойко Борисов подписа днес в Централата на партията в София рамкови политически споразумения за местните избори с ПП „Обединени земеделци“ и ПП „Български демократически форум“. От страна на ПП „Обединени земеделци“ споразумението подписа председателят на партията Петя Ставрева, а от страна на ПП „Български демократически форум“ - председателят Жаклин Толева.С оглед на успешното партньорство от европейските избори тази пролет и постигнатата убедителна победа на тях, ръководствата на ГЕРБ, „Обединени земеделци“ и „Български демократически форум“ се договориха ползотворното сътрудничество да продължи и за местните избори. В документите се посочва, че структурите на ПП ГЕРБ могат да сформират коалиции с „Обединени земеделци“ и „Български демократически форум“ за съвместно явяване в различни общини чрез излъчване на обща кандидатура за кмет и обща листа с общински съветници. ", "date": "2019.09.09", "title": "ГЕРБ подписа споразумения за местните избори с „Обединени земеделци“ и „Български демократически форум“"}
{"url": "https://www.novinite.bg/articles/180101/Borisov-Blizo-miliard-dava-darjavata-za-infrastruktura-v-obrazovanieto", "text": "Близо 1 милиард лева се отпускат за образователна инфраструктура в страната, заяви министър-председателят Бойко Борисов по време на откриването на модернизирането на учебната база на Националната спортна академия „Васил Левски“ на ул. „Гургулят“ 1. Общото финансиране на обекта е 3 755 636 лв., като националното финансиране е в размер на 525 000 лв. Обновяването на учебната база на академията включва ремонт на старата сграда и изграждане на нова зала за спорт. „В центъра на града да имаш университет е много удобно. Бази, които струват десетки милиони, не позволихме да бъдат откраднати и дадохме на спортната академия да ги стопанисва“, добави министър-председателят.В учебната база на Националната спортна академия е осигурено ново обзавеждане и оборудване на учебните зали и кабинети, на конферентната зала, библиотеката, читалнята, както и на фитнес залата и съблекалните. Обновяването на материално-техническата база на НСА и подобряването нa учебния процес ще улеснят въвеждането на нови методи на обучение на младите хора. Подобрените условия и модерните учебни и спортни зали и кабинети ще стимулират мотивацията на студентите за по-добра активност при усвояване на знанията и последващата им реализация на труда.„Аз съм убеден съм, че ще имаме ресор, който ще ни харесва, ще е модерен и ще е достоен за България и поне три пъти по-голямо финансиране от досегашното“, отговори премиерът Борисов на въпрос на медиите относно ресора на комисаря от България в състава на новата Европейска комисия. ", "date": "2019.09.09", "title": "Борисов: Близо милиард дава държавата за инфраструктура в образованието"}
{"url": "https://www.novinite.bg/articles/180095/Edinna-Rusiya-ostava-vodeshta-partiya-v-Rusiya", "text": "В Русия вчера бяха проведени частични местни и регионални избори. В различните райони гласоподавателите избираха губернатори, законодателни събрания, градски парламенти и кметове на населени места.Предварителните резултати показват категорична победа още на първия тур за кандидатите на властта в 16-те региона, където се избираха губернатори. На тяхна основа премиерът Дмитрий Медведев каза, че партията „Единна Русия“ запазва водещата си позиция, предаде БГНЕС.Лидерите в надпреварата бяха назначени за временно изпълняващи длъжността от президента Путин. Някои от тях се явиха на изборите като независими, за да се дистанцират от губещата популярност управляваща партия „Единна Русия“. Ходът се оказа успешен, твърдят редица наблюдатели на вътрешнополитическите процеси в Русия.С особен интерес се очакват резултатите от гласуването за градска Дума в Москва, където беше отказана регистрация за участие на почти всички представители на несистемната опозиция. Това доведе до вълна от улични протести през лятото, сблъсъци с полицията и масови арести.Предварителните резултати сочат, че в 14 от общо 45-те едномандатни избирателни района водят кандидати от опозицията: 10 души от Комунистическата партия и 4-ма, издигнати от партия „Яблоко“.Полицията не е допуснала нарушения на обществения ред, които могат да повлияят на резултатите от вчерашните местни и регионални избори в Русия, съобщиха от руското Министерство на вътрешните работи.За опазването на реда в избирателните участъци са били задействани над 130 хиляди служители, подпомагани от военнослужещи от Росгвардия и частни и обществени организации за охрана. В 85-те региона на страната се проведоха избори на различни нива, включително за губернатори, местни парламенти и кметове.", "date": "2019.09.09", "title": "„Единна Русия“ остава водеща партия в Русия"}
{"url": "https://www.novinite.bg/articles/180114/Novi-iskri-mejdu-bivshi-partnori-Ataka-iska-razpuskane-na-PG-na-Obedineni-patrioti", "text": "Парламентарната група „Обединени патриоти” да бъде заличена в регистрите на Народното събрание и депутатите от ВМРО и НФСБ да бъдат обявени за независими. Писмо с такова искане изпратиха народните представители от \"Атака\" до председателя на парламента Цвета Караянчева, предаде Нова ТВ.Основание за реакцията им е изключването на лидера на \"Атака\" Волен Сидеров и колегите му Десислав Чуколов и Павел Шопов, както и последвалото напускане на останалите депутати от парламентарната група на Патриотите.В мотивите си до председателя на Народното събрание те се позовават на Коалиционното споразумение между трите партии, където в чл. 16 изрично е записано името на парламентарната група. \"След изваждането на \"Атака\" от формацията името на парламентарната група автоматично става юридически нелегитимно и следва заличаването й в специалния регистър на парламента по смисъла на чл. 14, ал. 2 от Правилника за организацията и дейността на НС\", смятат от партията на Сидеров.Според тях в момента се прави опит да се обяви за легитимна парламентарна група, която след изваждането на \"Атака\" вече не съществува.„В тази насока вече се правят опити тихо, кротко и незабележимо да се прелегитимира с всички произтичащи от това последици несъществуващ, от гледна точка на правото и текстовете на Правилника, субект в 44-то Народно събрание”, пишат депутатите от \"Атака\".Междувременно те настояват да бъдат спрени всякакви разпоредителни и фактически действия, последвали освобождаването на Волен Сидеров от председателското място, до решаване на казуса.", "date": "2019.09.09", "title": "Нови искри между бивши партньори - „Атака“ иска разпускане на ПГ на „Обединени патриоти“"}
{"url": "https://www.novinite.bg/articles/180111/Balgarskiyat-iznos-za-Sauditska-Arabiya-se-uvelichava-s-nad-60-za-parvite-shest-meseca-na-2019g", "text": "Само за първите 6 месеца на  2019 г. износът от България за Кралство Саудитска Арабия отбелязва ръст от над 60% спрямо същия период за 2018 г. и достига 24.9 млн. щ. д. Това заяви заместник – министърът на икономиката Лилия Иванова, която откри Българо-саудитски бизнес форум в София. В събитието, което се организира от Изпълнителната агенция за насърчаване на малките и средни предприятия /ИАНМСП/ участие взеха представители на над 80 компании от двете страни от секторите информационни технологии, хранително-вкусова промишленост, земеделска промишленост, както и туристическият сектор.Саудитската бизнес делегация, включваща представители на близо 20 компании и на  Саудитския фонд за развитие е на посещение в България, за да проучи възможностите за инвестиции и да активизира сътрудничеството по линия на малките и средни предприятия от двете страни. Икономическият  заместник-министър се срещна с ръководителя на делегацията  д-р Сами бин Абдула ал Абиди, председател на Съвета на саудитските камари, с когото обсъдиха възможностите за сътрудничество по линия на инвестициите и на засилване на търговията.Двамата се обединиха, че целта на тези форуми е увеличаване на взаимния стокообмен, който не съответства на възможностите на двете страни и през последното десетилетие се движи около 100 млн. щатски долара, както и че откриването на българско посолство в Рияд в края на октомври ще благоприятства икономическото сътрудничество.Лилия Иванова подчерта, че са стартирани преговорите за сключване на Споразумение за насърчаване и взаимна защита на инвестициите между Република България и Кралство Саудитска Арабия, както и  институционализирането на смесена комисия по икономическите въпроси между двете страни, като се очаква тя да се утвърди като форум за оперативен диалог в сферата на икономиката.По думите й данъчният режим, в съчетание с наличието на квалифицирана работна ръка и най-ниските оперативни разходи в Европа, ни нарежда сред най-добрите дестинации за бизнес и инвестиции. „Нашето законодателство предвижда и редица насърчителни мерки за инвеститори, а стратегическото географско местоположение на България ни прави основен транзитен център, свързващ европейския пазар със страните от Средиземноморието, Близкия Изток и Азия“, допълни тя..Д-р Сами бин Абдула ал Абиди изтъкна, че страната ни предлага добри инвестиционни възможности, а настоящият бизнес форум е доказателство за интереса на саудитските компании към България.Приветствия към участниците във Форума отправиха още г-н Цветан Симеонов председател на БТПП и зам.-изпълнителният директор на ИАНМСП г-жа Яна Топалова.", "date": "2019.09.09", "title": "Българският износ за Саудитска Арабия се увеличава с над 60 % за първите шест месеца на 2019г."}
{"url": "https://www.novinite.bg/articles/180091/Dneven-horoskop-za-ponedelnik", "text": "От прекалено много време ви се трупат всякакви неща и вече е време да се отървете от тях. Поговорете с някой близък, на когото имате доверие, за да споделите всичко, което ви тормози.Днес вашият ангажимент към другите хора- приятели, семейство и т.н. е по-строг от всякога и ще се наложи да направите голяма услуга. Вие сте от този тип хора, които дават всичко за близките си.Каквото и да правите днес, трябва да давате всичко от себе си. Ако искате да постигнете успех, трябва да вложите цялата си енергия и всичко, което имате. Рискувайте, няма да съжалявате.Представителите на останалите зодии могат да намерят дневния си хороскоп ", "date": "2019.09.09", "title": "Дневен хороскоп за понеделник"}
{"url": "https://www.novinite.bg/articles/180105/Navigacionnata-spatnikova-sistema-Galileo-na-ES-dostiga-1-mlrd-potrebiteli-na-smartfoni", "text": "Утре европейската навигационна спътникова система „Галилео“ ще достигне 1 млрд. потребители на смартфони в световен мащаб. Това съвпада с 15-та годишнина на  — основният партньор на Комисията при експлоатацията на „Галилео“.От  „Галилео“ предоставя т.нар. „първоначални услуги“, които вече подобриха всекидневния живот на гражданите и предприятията, като осигуряват точни сигнали заопределяне на местоположението, навигация и измерване на времето.Днес 95 % от дружествата, произвеждащи чипове за смартфони за спътникова навигация, създават чипове, които са съвместими с „Галилео“. Данните за 1 млрд. потребители се основават на броя на продадените в световен мащаб смартфони, използващи „Галилео“. Действителният брой на потребителите на „Галилео“ е по-голям. В Европа всички нови модели автомобили, одобрени за пазара, са оборудвани със , която използва „Галилео“, за да съобщава местоположението на превозното средство на службите за спешно реагиране. От тази година „Галилео“ е интегрирана в цифровите тахографи на камионите (устройства за записване на скоростта и разстоянието), за да се гарантира спазването на правилата за времето за шофиране и за да се подобри безопасността на пътя. ", "date": "2019.09.09", "title": "Навигационната спътникова система „Галилео“ на ЕС достига 1 млрд. потребители на смартфони"}
{"url": "https://www.novinite.bg/articles/180106/Kampaniyata-na-EK-zapoznava-balgarskite-potrebiteli-s-bankovite-im-prava", "text": "Като част от мащабната международна кампания на Европейската комисия „Имаш право“, която стартира тази година, българските граждани ще получат повече информация за правата си при използване на банкови услуги. Според проучването, направено преди началото на инициативата, само 32% от анкетираните българи са наясно, че банките трябва да представят стандартизирани детайли за своите такси, a едва 43% са информирани, че при смяна на банка, новата институция трябва да се погрижи за процеса по прехвърляне на всички сметки. * Чрез серия от интерактивни активности кампанията се стреми да промени именно тази статистика и да осведоми потребителите за банковите им права, гарантирани от Европейския съюз. Те включват такива, свързани с получаването на прозрачна информация за условията, осигуряването на независим уебсайт, сравняващ таксите на различните институции, смяна на банка и прехвърляне на съществуващи сметки. Тези и други права са регламентирани от специална Директива на ЕС за платежните сметки, която гарантира по-голяма защита и прозрачност на банковите услуги у нас и в останалите страни-членки. Според Директивата европейските граждани има право да откриват платежна сметка за основни операции във всяка държава от ЕС. Промените важат за разплащателни сметки, като услугите не винаги трябва да включват овърдрафт или кредитен механизъм. Освен това, вече всеки жител на ЕС може да се възползва от правото да прехвърли банковата си сметка в друга банка в същата страна, като новата институция трябва да поеме процеса по прехвърляне. За да осигури максимална прозрачност на банковите такси, Директивата установява и необходимостта от стандартизирана информация. Документ с информация за таксите, свързани с най-често използваните услуги като директен дебит, паричен превод, дебитна карта, кредитна карта и овърдрафт, трябва да бъде наличен във всяка банка както в онлайн, така и в печатен вариант. Освен това е необходимо всяка банка да предоставя безплатно извлечение на клиентите си поне веднъж годишно с информация относно разходите им и лихвите, прилагани към тяхната сметка. Директивата също така прави задължително наличието на поне един независим уебсайт, на който да се сравняват таксите по платежните сметки, начислявани от различните банки във всяка държава-членка, заедно с информация за нивото им на обслужване. За България този  е предоставен от Българска народна банка.„В днешния забързан свят използването на банкови услуги е неразделна част от ежедневието на модерния гражданин. Достъпът до платежна сметка се превърна в необходимост за всеки един от нас. Именно заради това повишаването на информираността на потребителите относно правата им е изключително важно. Вярвам, че кампанията „Имаш право“ ще успее да постигне значителни успехи в тази насока“, коментира Богомил Николов, Изпълнителен директор на Асоциация „Активни потребители“.Повече за кампанията (#yourEUright) и потребителските права, гарантирани от Европейския съюз, може да бъде открито тук: * Kantar Public.2019. Evaluation activities for a Communication Campaign on Consumer Rights.", "date": "2019.09.09", "title": "Кампанията на ЕК запознава българските потребители с банковите им права"}
{"url": "https://www.novinite.bg/articles/180107/Parvite-izkupvachi-na-surovo-mlyako-shte-registrirat-dogovorite-si-onlajn", "text": "До дни първите изкупвачи на сурово мляко ще могат да регистрират онлайн договорите си в Регистъра на сключените договори за доставка на сурово мляко в Интегрираната система за администриране и контрол (ИСАК), съгласно Наредба №1 . Това ще става чрез подаване на електронни заявления в специално разработената за това Система за електронни услуги, която ще бъде свързана с модула на ИСАК за сектор „Мляко“.ДФ „Земеделие“ работи активно за дигитализацията на всички системи, които администрира. Това ще доведе до намаляване на административната тежест за земеделските стопани и агробизнеса и ще облекчи както работата им, така и задълженията.В тази връзка от 10 до 12 септември 2019 г. няма да се приемат заявления за регистриране на договори на първите изкупвачи на мляко в областните дирекции на ДФ „Земеделие“. Временното преустановяване на регистрацията се налага поради технологично адаптиране и обновяване на модула в ИСАК и завършване на последния етап от връзката му със Системата за електронни услуги за сектор „Мляко“.", "date": "2019.09.09", "title": "Първите изкупвачи на сурово мляко ще регистрират договорите си онлайн"}
{"url": "https://www.novinite.bg/articles/180094/Nash-opiten-evrodeputat-Za-kakvo-shte-otgovarya-noviyat-ni-evrokomisar-e-prekaleno-rano-da-se-kaje", "text": "„Информацията за ресора на България в ЕК – „Образование и култура”, вероятно не е достоверна, самата Еврокомисия я опроверга. Съвсем в ранна фаза по структурирането на новата ЕК сме, буквално преди часове станаха ясни всички излъчени кандидати за комисари. Рано е да се каже кой ще е ресорът на нашия еврокомисар и докато няма напълно структуриране на ЕК, няма как да се каже, че една или друга държава е договорила даден ресор”. Това съобщи за бТВ евродепутатът от ГЕРБ Емил Радев по повод информацията, че България най-вероятно ще получи ресор „Образование и култура” в новата Европейска комисия, предаде БГНЕС.Образованието и културата, ако така бъде структуриран този ресор, ще има през следващия програмен период над 45 млрд. евро бюджет, уточни още Емил Радев.„Има голяма борба за ресорите, но самият председател на ЕК отбеляза, че трябва да се върне баланса, който беше нарушен с излъчването на петте големи в европейските институции”, каза още Емил Радев.Точно в този момент в нашата съседка Гърция текат процеси, които са опасни за националната ни сигурност. Така евродепутатът Емил Радев обясни думите на премиера Бойко Борисов, че точно в този момент не е изгодно за България да влиза в Шенген.Той припомни, че така или иначе в шенгенското пространство има възстановени гранични проверки. „Над 70 000 мигранти има по островите, пренаселиха се мигрантските лагери там. Гърция започна да извозва от островите северно от Солун голям брой мигранти и много повече зачестиха опитите да се преминава българо-гръцката граница”, обясни евродепутатът.По думите му за България е било важно важно да има пълен достъп до информационните системи на Шенген, защото това ни пази от тероризъм и организирана престъпност. Според него ЕС е склонен да даде отсрочка на Великобритания до 31 януари, за да има сделка за брекзит. Той посочи, че правата на българите и другите европейци ще бъдат защитени. ", "date": "2019.09.09", "title": "Наш опитен евродепутат: За какво ще отговаря новият ни еврокомисар е прекалено рано да се каже"}
{"url": "https://www.novinite.bg/articles/180104/Bryuksel-iska-po-aktiven-dialog-s-darjavite-ot-Zapadnite-Balkani", "text": "Европейският съюз има намерение да активизира диалога с държавите от Западните Балкани, за да обясни предимствата от финансирането чрез преките главни инструменти за инфраструктурните проекти на ЕС. В същото време се отправя призив към тези страни при привличането на инвестиции от други партньори, които помагат на региона, да отделят специално внимание да бъдат изпълнявани стандартите на ЕС, предадоха БГНЕС и БНТ.Говорителката на ЕС Мая Коциянчич, заяви, че финансирането на инфраструктурни проекти от Европейския съюз включва предоставянето на безвъзмездна помощ и кредити с атрактивни лихви. Този подход е различен от китайското финансиране, което се предоставя изключително под формата на заеми със значителни финансови последици. Затова е необходимо правителствата да бъдат внимателни тези инвестиции да не доведат до висока задлъжнялост икономиките, което може да доведе до контрол върху трансфера на стратегически средства и ресурси в бъдеще.Регионът на Западните Балкани имат ясна европейска перспектива и е ясно, че част от този процес включва модернизация на инфраструктурата в тези държави.Според ЕС инвестициите в региона трябва да бъдат съобразени с високите стандарти за обществени поръчки и прозрачност. Подчертава се, че Европейският съюз очаква партньорите от Западните Балкани да изпълнят ангажиментите си в съответствие със споразуменията за стабилизиране и асоцииране, особено по отношение на държавната помощ и обществените поръчки, както и да защитят фискалната устойчивост на техните икономики и инвестиции.Май Коциянчич подчерта, че ЕС е най-големият партньор на региона по отношение на търговията и инвестициите: 70 % от търговския обмен на страните от Западните Балкани е с ЕС, а 60 % от преките чуждестранни инвестиции в региона идват от Евросъюза.В същото време по-малко от 6% от търговията и чуждестранните инвестиции в региона са от Китай.От 2015 г. насам Европейският съюз засили подкрепата си за развитие на свързаността в региона с над 3,2 милиарда евро инвестиции, които дадоха възможност за разкриване на нови работни места и за интегриране на инфраструктурата на региона към паневропейската мрежа с цел увеличаване на икономическия потенциал и конкурентноспособността на региона. ", "date": "2019.09.09", "title": "Брюксел иска по-активен диалог с държавите от Западните Балкани"}
{"url": "https://www.novinite.bg/articles/180113/Darjavata-sprya-TEC-Brikel-za-nerazresheno-izgaryane-na-biomasa", "text": "Регионалната инспекция по околната среда и водите (РИОСВ) – Стара Загора днес издаде принудителна административна мярка за спиране на котли №1, 2, 3, 4, 5 и 6 на горивната инсталация за производство на топлинна енергия на ТЕЦ „Брикел“, гр. Гълъбово. Мярката е наложена заради установено използване на неразрешен вид гориво – биомаса, в нарушение на издаденото Комплексно разрешително на дружеството. Едно от основанията за налагане на мярката е установено при проверка на дружеството на 03.09.2019 г. – наличие на биомаса на транспортната лента, която подава гориво към работещ котел, както и съхранение на големи количества балирана слама с осигурен достъп до централата.Наложената принудителна административна мярка на ТЕЦ „Брикел“ е с оглед невъзможността на оператора да гарантира спазването на екологичното законодателство чрез осигуряване на необходимите условия за съответствие на експлоатацията на инсталацията с действащото Комплексно разрешително.Мярката влиза в сила от днес, 09.09.2019 г., и срокът на нейното действие е до преустановяване на извършване на нарушението.Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация – Перник“ АД, ТЕЦ „Бобов дол“ ЕАД, „Топлофикация – Сливен“ ЕАД и ТЕЦ „Брикел“ ЕАД.", "date": "2019.09.09", "title": "Държавата спря ТЕЦ „Брикел“ за неразрешено изгаряне на биомаса"}
{"url": "https://www.novinite.bg/articles/180093/US-ekspert-Bahamite-sled-Dorian-sa-kato-sled-atomna-bomba", "text": "Ръководителят на Американската агенция за международно развитие (USAID), Марк Грийн е сравнил щетите от урагана Дориан на Бахамските острови с тези на ядрена бомба, предаде БГНЕС. Грийн каза, че е прелетял със самолет над Бахамите, за да наблюдава щетите, причинени от бурята на Гранд Бахама и островите Абакос.„Дориан” мина през Бахамите миналата неделя с категория от пета степен и с пориви на вятъра, достигащи до 300 км / ч.За сега 43 души са установени като мъртви, но се очаква броят им да нарасне.Премиерът Хуберт Минис нарече загубата на живот „катастрофална и опустошителна“.Маркъс Грийн каза за агенция Ройтерс: „Бях поразен от природата на опустошенията. Има части от Абако и Бахамските острови, които не показват големи щети. След това има струпвания и общности, които са били опустошени, почти сякаш върху тях са паднали ядрени бомби.”USAID казва, че работи с правителството на Бахамските острови за осигуряване на спешен подслон, медицинска помощ, храна и вода.Досега около 3 500 души са евакуирани в Насау. В събота круизен лайнер, превозващ 1400 души, акостира в Ривиера Бийч, Флорида.Длъжностните лица признаха, че Насау ще се бори да приюти всички хора, които се нуждаят от подслон.Според Световната програма за храните на ООН около 70 000 души се нуждаят от храна и подслон. Островите имат население от около 400 000 души. ", "date": "2019.09.09", "title": "US експерт: Бахамите след „Дориан“ са като след атомна бомба"}
{"url": "https://www.novinite.bg/articles/180103/Izdigat-kandidaturata-na-glavniya-arhitekt-na-Mladost-za-rajonen-kmet", "text": "Стефан Стефанов, главният архитект на столичния „Младост”, влиза в надпреварата за кметско място на района. Номинацията му за независим кандидат ще бъде издигната от Инициативен комитет.Утре в 11:50 ч. на ул. „Московска” 33 Инициативният комитет ще се регистрира в Общинската избирателна комисия.\"Издигаме арх. Стефан Стефанов за кмет на „Младост”, защото той познава проблемите и знае как да ги реши. Ползва се с широка подкрепа, въпреки че е независим. По този начин той ще може да продължи да търси решения на проблемите, свързани с презастрояването, автомобилния трафик, липсата на паркинги и на достатъчно паркова среда\", коментира Теменужка Кръстева, председател на Инициативния комитет, издигащ кандидатурата на Стефанов. ", "date": "2019.09.09", "title": "Издигат кандидатурата на главния архитект на „Младост“ за районен кмет"}
