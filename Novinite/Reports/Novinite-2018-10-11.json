{"url": "https://www.novinite.bg/articles/165775/Dvama-kosmonavti-se-prizemiha-avarijno-v-Kazahstan-malko-sled-izlitane", "text": "По време на старта на руския космически кораб „Союз“, който трябваше да излети към Международната космическа станция, е станала авария, съобщава РИА „Новости“, предаде БНР.На борда на кораба са руският космонавт Алексей Овчинин и американският астронавт Ник Хейг, които трябваше да поемат дежурството на МКС. Според РИА „Новости“ космонавтите са изпитали претоварване от 6 G.По-късно беше съобщено, че капсулата с космонавтите се е приземила аварийно на територията на Казахстан.", "date": "2018.10.11", "title": "Двама космонавти се приземиха аварийно в Казахстан малко след излитане"}
{"url": "https://www.novinite.bg/articles/165757/Oblaci-nahluvat-ot-iztok-sledobed-temperaturite-do-24-gradusa", "text": "Днес в сутрешните часове на места в низините и около водните басейни ще има мъгла или ниска облачност. През деня облачността от изток ще се увеличава и след обяд ще е по-често значителна. На места в югоизточната половина от страната ще превали дъжд. Ще духа слаб, в Източна България до умерен североизточен вятър. Преобладаващите максимални температури ще бъдат между 19 и 24 градуса, за София - около 19, сочи прогнозата на НИМХ-БАН.Атмосферното налягане e по-високо от средното за октомври и през деня ще се задържи почти без промяна.В планините облачността ще е разкъсана, в масивите от източната половина от страната – предимно значителна. На места в Източните Родопи, Сакар и Странджа ще превали. Ще духа умерен, по високите и открити части – до бурен вятър от изток-североизток. Максималната температура на височина 1200 метра ще е около 13 градуса, на 2000 метра - около 6.Над Черноморието облачността ще е значителна и на места, главно по южното крайбрежие, ще има слаби валежи от дъжд. Ще духа до умерен вятър от изто-североизтик. Максимални температури на въздуха ще са 19-21 градуса. Температурата на морската вода е 20. Вълнението на морето ще бъде 2-3 бала. ", "date": "2018.10.11", "title": "Облаци нахлуват от изток следобед, температурите - до 24 градуса"}
{"url": "https://www.novinite.bg/articles/165759/Zooparkat-v-Sofiya-se-vklyuchva-v-Evropejskata-nosht-na-prilepite", "text": "На 14-и октомври 2018 г. в Софийския зоопарк от 15:00 ч. ще се проведе второто за София събитие, част от 22-рата Европейска нощ на прилепите. Събитието се организира от Фондация „Наука за природата“, съвместно с „Фортис Визио“ ЕООД и Националния природонаучен музей при БАН.Освен да се насладят на постоянната изложба „Тайнството на прилепите“, всички гости ще имат възможност да научат интересни факти за единствените летящи бозайници и да получат отговор на въпроси като „Какво да правим, ако в дома ни попадне прилеп?”. За най-малките посетители има предвидени много изненади, както и различни работилници, в които те ще могат да рисуват и оцветяват, да си направят сами маска на прилеп, самите те да бъдат нарисувани като прилепчета, като междувременно научават много за малките ни летящи приятели.Всичко това ще се случи на входа на зала „Аквариум, терариум и големи котки“ на Софийския зоопарк, като в самата зала може да бъде разгледана прилепната изложба.Знаете ли, че?• Прилепите са бозайници, което означава, че раждат живи своите малки и ги хранят с мляко, а телата им са покрити с козина.• Прилепите не са гризачи, въпреки че външно приличат на такива и някои хора ги наричат „летящи мишки”.• Прилепите унищожават огромни количества насекоми, много от които са вредители. Едно малко кафяво прилепче, което тежи около 5 г, изяжда 3000 насекоми на вечер и само за един час може да изяде 1200 комара!• Най-„старият” прилеп, чиято възраст е установена от човека, е на над 41 г.!Събитието цели да информира гостите като им предостави много други любопитни факти за тези невероятни животни. Подобни мероприятия са особено важни за страната ни, която е дом на 33 от 35-те вида прилепи, срещащи се в Европа. С благоприятния си климат и уникалната си природа България съществено допринася за биоразнообразието на тези животни в световен мащаб. За съжаление ползите от съжителството ни с прилепите остават широко неразбрани, а хората по-скоро са незаинтересовани или се страхуват от тях.Нощта на прилепите в Софийския зоопарк се организира с финансиране от Европейския съюз, предоставено по програма LIFE в рамките на проект „Живот под един покрив“ LIFE17 NAT/BG/000602 (). Събитието е част от усилията на организаторите за повишаване на обществената осведоменост относно важността на прилепите за екосистемите, нуждата от тяхното опазване, развенчаване на съществуващите негативни митове и преодоляване на човешкия страх към тези малки бозайници.", "date": "2018.10.11", "title": "Зоопаркът в София се включва в Европейската нощ на прилепите"}
{"url": "https://www.novinite.bg/articles/165792/Iznos-na-unikalno-antichno-zlatno-sakrovishte-hvanaha-specslujbite", "text": "Българските спецслужби са предотвратили износа на уникално златно антично съкровище. Повдигнати са обвинения на четирима участници в престъпната схема, сред които и служител на териториална служба на ДАНС. Предстои да се гледат и мерките им за задържане с оглед повдигане на обвинения и искане за постоянен арест.По случая в ГДБОП е работено от няколко месеца след получена оперативна информация от ДАНС. За кратко време служителите от сектор „Културно-исторически ценности“ в главната дирекция успяват да доразвият информацията. В резултат на професионализма им и денонощна работа е постигната оперативна комбинация за осъществяване на сделка в началото на седмицата в района на Свиленград. Така в момент на реализирането й са задържани седмина, четиримата от които - участници в организираната престъпна група. Единият от заловените е извършвал активна иманярска дейност допреди 15 години, след което се е „издигнал“ в йерархията на престъпния бизнес.Екипите са действали в условията на неотложност по образуваното досъдебно производство. Иззетите предмети – златен венец, гривни, пръстени, торква, огърлие, са с изключително висока стойност не само в парично, но и в културно-историческо измерение. Според заместник-директора на Националния археологичен музей /НАМ/ на БАН Христо Попов само златният венец – над 400 г, е на стойност 2 милиона евро. До момента няма основания за съмнения в автентичността на предметите, които са с изключително високо културно-историческо значение, датирани към втората половина на IV  в пр. н. е. Предстоят обстойни експертизи на иззетата находка. По първоначалните данни, правени са опити за продажбата й в Турция. Подробности по разследването съобщиха заместник-главният прокурор Иван гешев, директорът на ГДБОП гл.комисар Ивайло Спиридонов, прокурор Сийка Милева и заместник-председателят на ДАНС Николай Ненков.В рамките на образуваното досъдебно производство и под ръководството на Специализираната прокуратура работата по случая продължава с оглед изясняване и на това откъде са придобити намерените предмети.", "date": "2018.10.11", "title": "Износ на уникално антично златно съкровище хванаха спецслужбите"}
{"url": "https://www.novinite.bg/articles/165788/Blizo-100-ot-mladite-zavisimi-ot-smartfona-i-socialnite-mreji", "text": "Приключи работата по проекта на „Център за изследвания и анализи“ – „100%- Ти“, който се реализира по Национална програма за изпълнение на младежки дейности по чл. 10А от Закона за хазарта, която се осъществява от Министерството на младежта и спорта. За пет месеца в рамките на проекта беше направена информационна кампания , която от една страна привлече вниманието на обществеността към този проблем, а от друга допринесе за превенцията на зависимостите. В печатните медии бяха публикувани интервюта и мнения на специалисти психолози и психиатри, които работят в областта на лечението на зависимости от различен тип- психотропни вещества, алкохол. Особено място в кампанията беше отделено на най-модерните видове зависимости към компютри, таблети и други типове крайни устройства, които се използват за интернет комуникация. Бяха оповестени данните от социологическо проучване за новите видове зависимости. То е проведено от „Глобъл метрикс“ и „Центъра за изследвания и анализи“Социологическо проучване на тема: Новите зависимости и младите хораЦелева група на изследването: младежи на възраст от 12 до 30 години. Обем на извадката: 650 онлайн интервюта. Изследването беше проведено през месец Септември 2018 г.Технологиите се развиват постоянно и стават неразделна част от ежедневието. Изследването показва, че степента на притежаване на технологични устройства сред младите хора е висока – смартфон имат 98,3%, следва компютъра с 86,7%, таблет – 28,3%. Интересно е, че почти половината от интервюираните имат външна батерия за мобилен телефон и таблет, което свидетелства за висока степен на зависимост от тези устройства и потребност непрекъснато да имат захранване.Изследването показва, че почти всички от анкетираните лица посочват, че използват интернет за влизане в социални мрежи (Facebook, Instagram, Twitter и др.) – 95%, втора по ред причина е поддържането на връзка с приятели и роднини чрез приложения като Messenger, Viber, WhatsApp и др. – 78,3%, следвано от слушане/сваляне на музика – 60%. Половината от респондентите посочват, че използват интернет за четене на новини и информационни сайтове. Най-малък е делът на посочилите, че ползват интернет за онлайн игри.Изследването показва различните форми на зависимост на младите хора от технологиите и по-конкретно: зависимостите към интернет, комуникацията чрез социални мрежи, пазаруване, зависимост от външния вид и тялото (ходят на фитнес всеки ден) и тн. Общуването с други хора чрез социалните мрежи, използването на интернет за развлекателни дейности, заедно с гледането на филми и предавания по телевизията са дейности, които младите извършват всеки ден. На практика за момента новите зависимости не изместват традиционните форми на прекарване на свободното време, а просто се вплитат в тях. Въпреки, че респондентите предпочитат интернет комуникацията това не изключва и срещите навън, на открито, новото е, че неразделна част от срещите навън са и социалните мрежи, съобщенията чрез приложения и телефоните. Младите хора общуват, качват снимки, коментират и общуват докато са в парка, пред блока или в двора на училището.Данните показват, че общуването чрез социалните мрежи сериозно доминира над останалите форми за прекарване на свободното време. Общуването чрез социалните мрежи става много по-популярно от общуването по телефона. Социалните мрежи и приложение са обмен на снимки, съобщения, младите могат да са приобщени към преживяването, независимо от разстояние и време – те са микс, който останалите форми на общуване не могат да дадат.Какви са проявленията на новите зависимости:  ·       Около една трета от младите хора стават неспокойни, ако забравят телефона си·       Изнервят се, ако нямат достъп до интернет·       Скучно им е, ако нямат достъп до интернет·       Използват пазаруването на дрехи за разтоварванеНалице е силно разпространяваща се зависимост от телефона и интернет – повече от половината запитани, посочват, че не могат да издържат без телефон и интернет.Интересно и доста тревожно е, че тези нови зависимости започват да се отразяват на такива всекидневни занимания като храненето и съня. Над една трета от младите хора спят по-малко заради общуването в социалните мрежи или приложения за съобщения и обмен на съдържание.Новите зависимости засягат дори храненето. За младите хора е нещо обичайно да са с телефона си и да пишат дори, когато се хранят. Комуникацията чрез социалните мрежи е постоянно, когато си навън с приятели, на празненство, на ресторант. Пристрастяването към социалните мрежи при младите хора дори води до пропускане на едно или повече от едно хранене на ден.Интересно е, че тези зависимости са осъзнати, но нагласите сред младите хора да се освободят от тях почти отсъстват.Над половината от младежите признават, че са зависими от интернет, също толкова от телефона си, една четвърт – от социалните мрежи.Една от модерните зависимости, която е идентифицирана и все по-често коментирана е пристрастеността към фитнеса, към външния вид и тялото. Изследването ни показва, че това е дейност, която в преобладаваща част от случаите се извършват два-три пъти седмично. Изследването индикира, че има една група, която посочва, че тренира всеки ден (около една трета от младежите), което все пак е индикатор за зависимост спорта и култивиране на тялото в някаква степен. Четенето на книги за удоволствие е дейност, която остава на заден план по честота, изместена от новите форми на общуване и развлечения. Респондентите посочват, че веднъж-два пъти месечно или дори по-рядко отделят време за това, а когато го правят– четат по 1-2 часа.В заключение – разпространението на новите зависимости вече има доста тревожни размери. Важно е да се помогне на младите хора да преодолеят тези си зависимости и да се ограничи влиянието от техните последствия. ", "date": "2018.10.11", "title": "Близо 100% от младите - зависими от смартфона и социалните мрежи"}
{"url": "https://www.novinite.bg/articles/165789/Vuchich-otnovodemonstrira-podigravatelno-otnoshenie-kamBalgariya", "text": "Сръбският президент Александър Вучич за пореден път демонстрира комплексирано и невъзпитано отношение спрямо България, предаде БГНЕС. При откриването на първия магазин от веригата \"Лидл\" Вучич заяви следното: По-красив е от този в България. Там бях преди 6-7 години, но този магазин е много по-красив\". Изявлението му беше разпространено по всички медии, включително и в държавната като водеща новина.Само преди седмица при откриването на фабриката на филипинската компания IMI в Ниш Вучич препоръча на закъснелия за церемонията неин генерален директор Артур Тан следващия път да не лети през София, а през Белград и Ниш. \"Закъсняхте, защото кацнахте в София, а не в Белград или Ниш. Следващият път сигурно ще направите по-добър избор“, каза Вучич.Преди два месеци той брутално излъга сънародниците си, че по всички икономически показатели Сърбия е изпреварила България. С подобни прояви Вучич очевидно иска да прикрие политическото си минало.Само преди 20 години Александър Вучич заплашваше в сръбския парламент да избива по 100 босненци за един убит сърбин. Дълго време той бе дясната ръка на сръбския националист Воислав Шещел, а по-късно бе и министър на информацията при управлението на сръбския диктатор Слободан Милошевич. По това време бе убит и един от най-известните сръбски журналисти Славко Чурувия.Александър Вучич е известен и с признанието, че \"в живота се е напивал два пъти\". Първият път - когато е убит премиерът Зоран Джинджич и вторият- когато е застрелян пред дома си в центъра на Белград Славко Чурувия. ", "date": "2018.10.11", "title": "Вучич отново демонстрира подигравателно отношение към България "}
{"url": "https://www.novinite.bg/articles/165778/Otkriti-uroci-po-suing-v-NDK-tazi-sabota", "text": "Специално „Best of swing” пре-парти ще подгрее всички почитатели на суинга, тази събота (13 октомври) от 19:00 часа в зала 42 в НДК.Събитието предхожда големия концерт „Best of swing“ на Swing Dance Orchestra, с който ще бъде дадено началото на 32-рото издание на Новогодишния музикален фестивал - НМФ.В партито на 13 октомври ще се включи и формацията Swing Society, които ще проведат открит урок по суинг танци. С много музика, настроение и подбрани изпълнения на Swing Dance Orchestra, посетителите ще бъдат отведени на ретро пътуване към времето в Америка от 30-те години на миналия век.  Билети за пре-партито могат да бъдат закупени на място в деня на събитието от  18.30 до 20.30 часа,  както и на касите на Билетен център – НДК от 11 октомври.За всички закупили билет за големия концерт на 5 декември входът за партито ще бъде без допълнително заплащане /срещу показване на билет и касов бон/, а за посетилите пре-партито, цената на билет за концерта на 5 декември е 15 лв., който могат да закупят на място на входа на  зала 42 в деня на партито или на касата на Билетен център – НДК при предоставяне на билет и касовата бележка. ", "date": "2018.10.11", "title": "Открити уроци по суинг в НДК тази събота"}
{"url": "https://www.novinite.bg/articles/165787/Djambazki-kam-evrodeputati-i-komisari-Priznajte-che-stanahte-jertvi-na-falshivi-novini-za-ubijstvoto-v-Ruse", "text": "Вие бяхте сред множеството високопоставени служители, които бързо осъдиха убийството. За съжаление, Вие също така започнахте да развивате хипотези за причината за престъплението. Прибързахте със заключенията и решихте да сочите с пръст, допълва още евродепутатът от ВМРО - БНД, като призовава за извинение. Обръщението към втория човек в ЕК българският представител в ЕП Ангел Джамбазки отправи след изявлението, с което Франс Тимерманс осъди убийството на журналистката Виктория Маринова като престъпление срещу свободата на словото.Това сериозно наруши работата на българската полиция, която работи неуморно, за да използва горещите следи от престъплението, продължава заместник-председателят на ВМРО и допълва, че циганската престъпност е сериозен проблем в страната. Той се простира от баналната дребна кражба, през изнасилвания и често убийства, пояснява още евродепутатът.Освен до Тимеманс българският евродепутат Ангел Джамбазки е изпратил идентични писма и до комисар Вера Йоурова, Ска Келер, Ги Верхофстатд и Манфред Вебер.Припомняме, че още в неделя вечерта десетки лидери и представители на различни политически и неправителствени организации на високо равнище, подведени от прибързаните заключения, внушени до голяма степен от определени политически кръгове, поставиха България сред страните, в които журналистите имат най-малко права и са преследвани заради своята работа. Силата на социалните мрежи, които, за съжаление, се превърнаха и в най-голямата платформа за фалшиви новини, този път изкриви истината не за един човек или един факт, а представата за България. Тенденциозно или не водещи български политици и общественици също станаха проводник на неверни факти, които не само допълнително нагнетиха напрежението в страната, но станаха основателни аргументи срещу държавността и реалното място и роля на страната ни в Европа. Тази изкривена истеричност, представена като истина, остави тъмна сянка върху Родината ни.Ние, Патриотите от ВМРО – Българско национално движение, поднасяме своите искрени съболезнования на близките и роднините на Виктория Маринова. Ценим високо нейния професионализъм и социалната и ангажираност. Дълбоко скърбим за погубения живот на една млада българска майка и грубо осъждаме бруталното и убийство.Нека обаче отново да подчертаем, че сме категорични и в това, че никой няма право да хули цял един народ, цялата държава заради зверствата на един маргинален тип без никаква ценностна система.Ето и пълния текст на писмото на Джамбазки до заместник-председателя на ЕК:Уважаеми Вицепрезидент на ЕК Тимерманс,Миналата седмица България привлече вниманието на световните медии, политици и знаменитости. Длъжностни лица от институциите на ЕС не направиха изключение - от членовете на ЕП до комисарите. Причината? Особено гнусно престъпление. Брилянтна млада жена и журналистка Виктория Маринова бе жестоко изнасилена и убита в северния град Русе, на Дунава. Престъплението шокира България и света. Смъртта ѝ незабавно привлече повсеместен международен укор. Направени бяха и паралели с други случаи на убити разследващи журналисти от близкото минало. През октомври 2017 г. малтийският разследващ журналист Дафне Каруана Галиция бе убита в атентат с кола-бомба, а през февруари тази година журналистът Ян Куцияк беше застрелян.Вие бяхте сред множеството високопоставени служители, които бързо осъдиха убийството. За съжаление, Вие също така започнахте да развивате хипотези за причината за престъплението. Прибързахте със заключенията и решихте да сочите с пръст. Убийството веднага бе квалифицирано като престъпление срещу свободното слово. Това сериозно наруши работата на българската полиция, която работи неуморно, за да използва горещите следи от престъплението. Те бързо извършиха работата си и започнаха да събират ДНК проби, да разпитват възможни свидетели и да осигуряват периметъра около местопрестъплението.Истинският мотив за престъплението се оказа много различен. Към днешна дата българската полиция има заподозрян, чиято ДНК съвпада с пробите от ДНК, събрани на мястото на престъплението. Освен това, той е носил в себе си част от облеклото на жертвата (нейното бельо), където е открита и нейната ДНК. Той бе задържан в Германия чрез европейска заповед за арест. Очаквам медийната ярост да спре точно тук. Защото очевидно отговорен за ужасното престъпление е българският циганин Северин Красимиров. В Европа тази етническа група е известна също като роми.В моята страна имаме голям проблем с престъпността, свързана с циганите. Той се простира от баналната дребна кражба, през изнасилвания и често убийства. Западна Европа също е свидетел на някои от техните чудовищни деяния. Миналия април 13-годишно момиче бе изнасилвано във Вупертал, Германия от осем български цигани. Общественият протест срещу това престъпление в Европа беше минимален.Престъплението срещу Виктория не е близко до убийствата на Дафне Каруана Галиция и Ян Куцияк. Те бяха убити заради работата им от професионални убийци. Виктория, от друга страна, е имала нещастието да пресече пътя на чудовище. Ром, който няма да се интегрира в нашето общество, и ще направи всичко, за да задоволи болните си сексуални желания. Престъплението срещу нея е по-скоро сродно на престъпленията на групата за сексуална злоупотреба с деца в Рочдейл или на масовото сексуално насилие по време на новогодишните празници от 2015/2016 в Кьолн. И в двата случая престъпления, извършени от мюсюлмански мигранти, които не зачитат жените, нападат и изнасилват невинни момичета и жени.Крайно време е да признаете грешката си, тъй като се гордеете с борбата с фалшиви новини. При този случай, обаче, изглежда, че разпространявате фалшиви новини в оценката си за убийството на Виктория. Вие призовахте за справедливост след трагичната смърт на Виктория. Правосъдието ще възтържествува. Надявам се, че ще имате смелостта да го признаете. Надявам се, че ще осъдите и посочите основния извършител с истинското му име  - цигански престъпник. Един от многото.", "date": "2018.10.11", "title": "Джамбазки към евродепутати и комисари: Признайте, че станахте жертви на фалшиви новини за убийството в Русе"}
{"url": "https://www.novinite.bg/articles/165783/Navodneniyata-v-Italiya-srutiha-most", "text": "Мост се срути от силните наводнения на италианския остров Сардиния. За щастие няма пострадали, предаде бТВ.Съоръжението не издържало на напора на местната река, която преляла.Срутването прекъсна магистралата между Калиари и Капотерра. Часове по-рано пътят беше затворен, след като част от него пропадна заради наводненията.Град Капотерра е напълно отцепен, съобщават местните медии. ", "date": "2018.10.11", "title": "Наводненията в Италия срутиха мост"}
{"url": "https://www.novinite.bg/articles/165785/Rusnakat-i-amerikanecat-kacnali-avarijno-v-Kazahstan-ne-sa-v-otlichno-sastoyanie", "text": "Състоянието на космонавтите от авариралия кораб \"Союз МС-10\" \"не е съвсем добро\" и те възможно най-скоро ще бъдат превозени до Москва със специален полет, съобщи ТАСС, предаде БНТ. Американският астронавт Ник Хейг и руският космонавт Алексей Овчинин бяха извадени от спасителите от капсулата, кацнал аварийно в Казахстан след повреда в ракетата носител. \"Екипажът беше прегледан от лекари. Състоянието им не е съвсем добро\", казва източник от космодрума Байконур.След като бъдат превозени до Москва, американецът Ник Хейг и руснакът Алексей Овчинин, ще бъдат откарани в Звездното градче.Аварията беше регистрирана в ракетата, с която беше изстрелян космическият кораб, две минути и 45 секунди след старта. За проблема със съвсем спокоен глас съобщи командирът Овчинин по време на излъчването на живо. \"Появи се проблем с двигателя няколко секунди след отделянето на първата степен на ракетата\" - казаха и коментаторите от НАСА, които също излъчваха пряко изстрелването.Автоматичните спасителни системи се задействаха веднага и корабът се спусна балистично на 20 км източно от Жезказган, съобщиха от Роскосмос.Екипажът на Международната космическа станция е информиран за аварията и ще промени работния си план. След аварията веднага е сформирана държавна комисия, която да разследва случилото се с ракетата носител \"Союз-ФГ\". Тя вече пристъпи към работа и изучава телеметричните данни, съобщи Дмитрий Рогозин, ръководител на Роскосмос. ", "date": "2018.10.11", "title": "Руснакът и американецът, кацнали аварийно в Казахстан, не са в отлично състояние"}
{"url": "https://www.novinite.bg/articles/165758/Majkite-na-deca-s-uvrejdaniya-izlyazoha-i-na-noshten-protest", "text": "Протестите на майките на деца с увреждания продължават до приемането на исканите от тях нови закони от Народното събрание. Тази нощ протестиращите вече повече от четири месеца в защита на правата си и тези на децата им майки оставиха палатките си на жълтите павета пред сградата на Министерския съвет, предаде БГНЕС.Както системата ни блокира, така и ние ще покажем, че можем да я блокираме, твърдят те. Майките очакват политиците да намерят начин да удовлетворят исканията им и да ги решат чрез нови закони.Днес се очаква Националният съвет за интеграция на хората с увреждания ще обсъди проектозакона за хората с увреждания. В него се предвижда месечните добавки да се заменят с месечно подпомагане, обвързано с линията на бедност. Сумите ще са в по-висок размер от сегашните и ще зависят от степента на увреждане. Квотите за наемане на хора с увреждания остават, но при определени условия няма да са задължителни за бизнеса.Дневният ред на работа на правителството предвижда проектозаконът да бъде разгледан идната седмица.", "date": "2018.10.11", "title": "Майките на деца с увреждания излязоха и на нощен протест"}
{"url": "https://www.novinite.bg/articles/165781/Turski-TIR-opita-da-vkara-u-nas-cigari-v-rezervnite-gumi", "text": "Нов опит за пренасяне на контрабандни цигари предотвратиха митническите служители на МП Капитан Андреево. Контрабандните цигари са открити  на 5 октомври 2018 година при митническа проверка на товарен автомобил, с турска регистрация, влизащ в страната от Турция. Шофьорът на камиона - турски гражданин заявил, че няма лични вещи, стоки и валутни ценности за деклариране.По метода „анализ на риска\" камионът е селектиран за щателна митническа проверка. След пролъчване с рентгенова апаратура и последвал физически контрол митническите служители установяват, че в двете резервни гуми, както и на още три места - около резервоарите, в задната част на шофьорската кабина и във въздуховодите, са укрити 1680 кутии /33 600 къса/ контрабандни цигари от марката „Marlboro gold\" без акцизен бандерол.Контрабандните цигари са задържани. На шофьора, е съставен акт по Закона за митниците за опит да бъдат пренесени акцизни стоки без знанието и разрешението на митническите органи.През първите девет дни на месец октомври на МП Капитан Андреево митническите служители са иззели 6496 кутии цигари, закупени от Република Турция от 215 преминали пътници. Те са носили от акцизната стока количества, превишаващи разрешената норма. За същия период, по метода на анализа на риска, при щателни митнически проверки, са задържани 3982 умишлено укрити кутии цигари, за които на нарушителите са съставени 27  акта.  Общо за периода митнически служители са задържали 209 560  къса (10 478 кутии) безакцизни цигари и 6  кг тютюн за пушене.  ", "date": "2018.10.11", "title": "Турски ТИР опита да вкара у нас цигари в резервните гуми"}
{"url": "https://www.novinite.bg/articles/165760/Kmetat-na-Sofiya-nagradi-shampionite-po-strijtfitnes", "text": "Плакети от кмета на София Йорданка Фандъкова получиха шампионите по стрийтфитнес Цветелина Станева и Стефан Еротеев. Лично кметът Фандъкова връчи наградите за постигнатите успехи. \"Радваме се за вас и се гордеем с вашите успехи\" – каза кметът Фандъкова. Тя им пожела здраве и нови успехи. Плакети за работата си по организирането на стриитфитнес състезания в София получиха и Йордан Йовчев и Цветан Георгиев. Заедно със Столична община те развиват кампания за популяризиране на стрийтфитнес спортни дейности сред подрастващите.Цветелина Станева е на 17 години, в 11-ти клас в столичното 79-то училище. Тя е шампион на България и носител на купа \"София\" за 2018 г. На световния шампионат по стрийтфитнес в Москва завоюва второ място от 20 шампиони от цял свят.Стефан Еротеев е също на 17 години, учи в 12-ти клас в Националната професионална гимназия по прецизна техника и оптика \"М. В. Ломоносов\". Той е шампион на България и носител на купа \"София\" за 2018 г. На световния шампионат по стрийтфитнес в Москва  завоюва трето място от 45 шампиони от цял свят в категория мъже.\"Цветелина и Стефан са много трудолюбиви и упорити, занимават се със спорт и са пример за подрастващите\" – каза Йордан Йовчев. И двамата са шампиони и са успешни в училище.Столичната община инвестира в изграждането на стритфитнес, тенис маси и спортни площадки. През последните години са изградени 45 фитнес площадки в паркове и междублокови пространства.", "date": "2018.10.11", "title": "Кметът на София награди шампионите по стрийтфитнес"}
{"url": "https://www.novinite.bg/articles/165773/Poveche-balgari-iskat-zimnoto-chasovo-vreme-za-postoyanno", "text": "Европейската комисия предложи от следващата година да отпадне сезонната смяна на часовото време и всяка от държавите-членки на ЕС да реши кое време ще прилага като постоянно – лятното или зимното. „Екзакта Рисърч Груп” в свое национално представително проучване тестира обществените нагласи по темата. В периода 28 септември – 5 октомври, по домовете им бяха интервюирани 1000 пълнолетни българи в 125 гнезда в 92 населени места.48% от участвалите в изследването предпочитат в България да се приеме като постоянно зимното часово време, а 32% от българите искат лятното часово време да се въведе за постоянно у нас, предаде БГНЕС. Една пета от интервюираните нямат мнение по въпроса. Най-често без мнение са младите българи на възраст под 30 години.От данните се вижда, че в обществените нагласи има известен превес позицията в подкрепа на зимното часово време като постоянно за страната ни, което всъщност е и астрономическото.Привържениците на позицията зимното часово време да бъде постоянно у нас са по-често жени, хора на възраст над 59 години и жители на провинцията. В полза на избора на лятното часово време за постоянно се изказват по-често хора на възраст между 30 и 40 години, високообразовани респонденти и жители на столицата.Профилите на подкрепящите тези две позиции са показателни за това, че съществуват прагматични и рационални аргументи сред определени групи хора. Това предполага да се проведе широка и открита дискусия по въпроса, за да се стигне до оптимален избор. Така ще се даде шанс и на хората без мнение по темата да направят своя избор. Още повече, че въпросът кой вариант ще бъде предпочетен за страната ни не е предрешен.", "date": "2018.10.11", "title": "Повече българи искат зимното часово време за постоянно"}
{"url": "https://www.novinite.bg/articles/165764/Dneven-horoskop-za-11-oktomvri", "text": "Днес искате да направите нещо. Може да е промяна вкъщи, да изградите нова връзка, да придобиете нови знания, да развиете таланта си. Каквото и да е, послушайте себе си и го направете. По-късно ще се радвате, че сте го направили.Днес не е ден, в който да се откажете от работата си, само защото имате някакъв проблем. Днес е един от онези дни, в които препятствията всъщност подпомагат успеха ви. Ще имате възможността да разгърнете потенциала си.Вие сте много добри в това да казвате на хората това, което искат да чуят. Това не означава, че потъпквате себе си, просто знаете как да накарате един човек да се чувства добре и да се чувства специален. Днес ще използвате тази своя способност. Представителите на останалите зодиакални знаци могат да намерят дневния си хороскоп ", "date": "2018.10.11", "title": "Дневен хороскоп за 11 октомври"}
{"url": "https://www.novinite.bg/articles/165771/Stolichna-obshtina-i-biznesat-obsajdat-razdelnoto-sabirane-na-otpadaci-i-chistiyat-vazduh", "text": "\"Разделното събиране на отпадъците за по-чист въздух\" е темата на Третата международна конференция „Benefit-As-You-Recycle“, организирана от Столична община.Събитието сe провежда днес в хотел „Сити София“ (ул. „Стара планина“ № 6). Участие във форума взимат столичният кмет Йорданка Фандъкова, заместникът й по екологията Йоана Христова, ръководители на различни звена в Столична община, имащи пряка връзка с темата, представители на районните кметства в София, експерти от компании, развиващи дейности в сферата на опазването на околната среда.", "date": "2018.10.11", "title": "Столична община и бизнесът обсъждат разделното събиране на отпадъци и чистият въздух"}
{"url": "https://www.novinite.bg/articles/165763/Policiyata-izdirva-7-godishno-momichence-i-bashta-mu", "text": "Полицията издирва Мария Христова Седмакова и 39-годишния й баща - Христо Христов Седмаков. По данни на майката, за последно тя ги е видяла на 27.07. т.г. в Дирекция за социално подпомагане - кв. \"Слатина\", двамата са носели документи за самоличност.Детето е високо около 130 см., с тъмнокафяви очи и дълга кестенява коса.Хората, които разполагат с допълнителна информация за момиченцето и бащата, могат да сигнализират при гарантирана анонимност на тел. 112, 02/9827119, 02/9827166 или в най близкото поделение на МВР. ", "date": "2018.10.11", "title": "Полицията издирва 7-годишно момиченце и баща му"}
{"url": "https://www.novinite.bg/articles/165779/Zadarjaha-nad-44-tona-nelegalni-goriva-vstolicata", "text": "Проверки по линия на нарушения на Закона за акцизите и данъчните складове при горивата извършиха митнически служители от Митница Столична в края на изминалата седмица (4 - 6.10.2018 г.). При роуд стоп проверки и в нерегистрирани имоти са задържани общо 44 209 л енергийни продукти, за които не са предоставени документи за платен акциз и произход или представените документи по предварителни данни не отговарят на наличната стока.Най-голямото количество е открито при роуд стоп проверка, извършвана от служители на отдел „Митническо разузнаване и разследване\" на Столичната митница в района на магистрала Тракия. Спряна е цистерна с около 30 000 л енергиен продукт, за който полевите тестове установяват, че не съответства на плътността, вписана в придружаващите документи. Горивото е задържано, взети са проби за лабораторен анализ и работата по случая продължава.Митническите инспектори продължават проверката в района на село Мировяне, където в частен имот са установени две цистерни, за които има данни, че се управляват от едно и също лице. В двете товарни превозни средства са открити общо 13 215 литра дизелово гориво, за което не са представени документи в рамките на проверката.При други две проверки в квартал София - в кварталите „Надежда\" и „Младост\", са установени два частни имота, за които има данни, че се съхранява и търгува гориво без документи. Задържани са по около 400 литра гориво във всеки от обектите, като общото количество в двата частни имота е 820 литра нелегални енергийни продукти.Междувременно при проверка, съвместно със служители на ОД на МВР Самоков, при сходни обстоятелства в частен имот са открити 264 л. горива без документи за платен, начислен или обезпечен акциз.", "date": "2018.10.11", "title": "Задържаха над 44 тона нелегални горива в столицата"}
{"url": "https://www.novinite.bg/articles/165774/13-godishnoto-momche-zatisnato-ot-futbolna-vrata-v-Pazardjik-pochina", "text": "Почина 13-годишното момче, което беше затиснато от футболна врата в Пазарджик, съобщиха от местната болница, предаде БГНЕС. Близките на момчето отказват да му бъде направена аутопсия. Но такава била задължителна, тъй като случаят е предаден на прокуратурата. Отказът от аутопсия предизвика напрежение пред болницата.Агенцията припомня, че инцидентът стана на футболно игрище на 24 септември малко след 18:00 ч. 13-годишното момче играело с други деца, когато решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето.Хората в квартала неведнъж са подавали сигнали в общината, че игрището е опасно. На детската площадка до него постоянно се събирали много деца и чупели уредите. Липсва и част от настилката. Общинските власти казват, че са направили проверка две седмици преди инцидента. Тогава всичко било наред. Оказало се, че вратата е била срязана от основите си, уточнява Нова телевизия.Прокуратурата е образувала досъдебно производство по случая - засега срещу неизвестен извършител. Полицията в Пазарджик разпореди всички общински кметове да проверят детските и спортните площадки.", "date": "2018.10.11", "title": "13-годишното момче, затиснато от футболна врата в Пазарджик, почина"}
{"url": "https://www.novinite.bg/articles/165786/Shumenski-policai-hvanaha-golyama-niva-s-marihuana-i-sobstvenika-j", "text": "\r\nКриминалисти от полицейското управление в Шумен намериха и иззеха огромно количество марихуана. В имот в областния град били намерени близо 300 растения в различен стадий на сушене, а в землище на смядовско село са открити още 51 засадени растения.\r\nРаботата по случая започнала преди около 15 дни след получен сигнал,  че в къща в кв. Дивдядово на град Шумен се отглежда марихуана. Криминалисти установили ползвателя на имота и превозното средство, с което се придвижва. След като попаднал в полезрението им, допълнително е съобщено, че мъжът шофира след употреба на алкохол и наркотични вещества. Незабавно, в деня в който е получена информацията,е създадена организация за проверка на сигнала. На 9 октомври около 18:40 часа на ул.\"Генчо Панайотов\" в Шумен полицейски екип спрял за проверка водач на лек автомобил \"Нисан Терано\" с шуменска регистрация, шофиран от 32-годишен местен жител, във видимо неадекватно състояние.  Той е  тестван с дрегер, показанията отчели 0,2 промила в издишания въздух. Извършена му е проверка с дръг тест, който отчел положителна на канабис проба.\r\nЗаради острия мирис на марихуана е извършено претърсване в лекия автомобил, а след това и в жилище на ул .\"Генчо Панайотов\" в Шумен. Там криминалисти намерили голямо количество стръкове, които при направения полеви наркотест реагирали на канабис. Претърсването продължило на следващия ден. Във всички помещения в имота са открити оставени за сушене растения, високи към метър и метър и половина. Иззети са 298 отрязани растения, както и 9 чувала със суха листна тревна маса.  Работата по документиране на престъплението продължила под надзор на прокурор от Районна прокуратура – Шумен.  В хода на предприетите допълнителни действия е намерено и мястото, на което е отглеждана наркокултурата.\r\nСъс следово куче, в силно пресечена и трудно достъпна местност в землището на село Янково, е открит парцел от около 500 кв.м. със засадени 51 растения с различна височина и листна маса, 18 от тях - с изрязана листна маса и съцветия.  За растежа на канабисовите растения грижи полагал 32-годишният, който ги поливал и торил периодично. Някои от тях  достигнали височина 3.90 метра, а другите били между 1,70 и 2,50 метра. Растенията са иззети. 32-годишният е задържан за срок до 24 часа в РУ- Шумен. Повдигнато му е обвинение по чл.354 А, ал.3, т.1 от НК и 354 В ал. 1 от НК. Делото е прехвърлено по компетентност в ОП- Шумен.\r\n ", "date": "2018.10.11", "title": "Шуменски полицаи хванаха голяма нива с марихуана и собственика й"}
{"url": "https://www.novinite.bg/articles/165776/Veterinar-hvana-bruceloza-ot-bolni-jivotni", "text": "Ветеринарен лекар от Дупница е заболял от бруцелоза, съобщи за БНР началникът на Регионалната здравна инспекция в Кюстендил д-р Златко Величков. Ветеринарят е отговарял за животните във фермата в село Вуково, където преди месец бяха открити заразени овце.Здравната инспекция е изследвала за бруцелоза девет души, работили или контактували с животни и с работници от фермата във Вуково. Само една от кръвните проби е положителна – на доктор Светослав Русалиев.Със съдействието на полицията все още се издирват пастири и гледачи, които са работили във фермата, за да им бъде взета кръвна проба. Това са роми, които са познати само с малките им имена, някои нямат и документи за самоличност, което затруднява намирането им.Симптомите при бруцелозата са висока температура, отпадналост, загуба на тегло – подобни на тези при грип или пневмония, и трудно се диагностицира, а вече открита – се налага продължително лечение. ", "date": "2018.10.11", "title": "Ветеринар хвана бруцелоза от болни животни"}
{"url": "https://www.novinite.bg/articles/165770/Poveche-ot-4000-atleti-sa-se-zapisali-za-Sofijskiya-maraton-tazi-nedelya", "text": "Рекордните над 4000 атлети се очаква да стартират в Wizz Air София маратон 2018 тази неделя. Рекорд ще има и по отношение на страните с представители, маратонци от 48 държави са се записали до този момент за участие, с две повече от миналата есен.„Маратонът отдавна се е превърнал в един от спортните символи на българската столица. Тази есен организаторите подготвят наистина внушително събитие, в годината, когато София е европейска столица на спорта. Само в класическата дистанция на 42.195 км участниците са 550, сред тях ще има 12 много силни състезатели при мъжете и 6 – при жените. Това са елитни маратонци от Кения, Мароко, Уганда, Руанда, Тунис, Етиопия и др. В масовия старт на 3 км досега заявките са над 700 и се очаква да достигнат 1200. За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо ще инспектира трасето и цялостно ще оцени организацията на състезанието, което кандидатства за категория „bronze level” в ранглистата на най-прочутите световни маратони. Карлос Кардосо е ръководител на най-голямата европейска неправителствена организация в спорта – ЕНКСО. Софийският маратон отново обединява няколко благотворителни каузи, а по трасето ще помагат стотици доброволци\" –  заяви на пресконференция днес Елен Герджиков, председател на Столичен общински съвет и председател на фондация „София – европейска столица на спорта“.Герджиков призова за толерантност и разбиране от страна на гражданите във връзка с причинените неудобства от промените в движението на част от булевардите по трасето за няколко часа. „Всеки град има подобно събитие и е горд със своя маратон. Нека отдадем заслуженото на атлетите и да ги приветстваме“ – каза още Герджиков. Организатори на Софийския маратон са Столична община, фондация „София – европейска столица на спорта“, Министерство на младежта и спорта, БОК, БФЛА.Президентът на Българска федерация лека атлетика Добромир Карамаринов отбеляза, че от година на година маратонът се разраства като става все по-класен и добре организиран. „Благодаря на хората, които вършат огромна логистична дейност, за да имаме едно отлично състезание“ – каза Карамаринов и допълни, че в държавното първенство ще стартират 22 жени и 73 мъже.„Наградният фонд е внушителните 63 000 лв. плюс 20 000 лв. джакпот. Победителите при мъжете и при жените в класическия маратон ще получат по 8000 лв., подгласниците им – по 4000 лв., класиралите се на трето място – по 2400 лв. и т. н. до 10-то място – 400 лв. Парични награди ще има за всички призьори до 6-то място на 21 км и на 10.5 км, както и за челната тройка при ветераните в маратонската дистанция. За трета поредна година е предвиден паричен бонус за най-бързите софиянци в маратона. Парична награда от по 300 лв. ще получат финиширалите с най-добри времена мъж и жена, родени в София. Парични премии ще има и за медалистите в Държавното първенство, тъй като Софийският маратон ще определи шампионите на 42.195 км. Wizz Air отново ще дари на всеки стартирал в основните дисциплини по един еднократен ваучер на стойност 20 евро, който може да се използва в рамките на година за закупуване на самолетен билет до желана дестинация“ – каза Анатоли Илиев, орг. секретар на София 2018 и един от основните двигатели в организацията на маратона през годините.Наред с това ще бъде разиграна томбола с 20 награди сред всички завършили масовото бягане на 3 км. Софийският маратон се осъществява с любезното съдействието на Софийска вода, ACICS, Garmin, минерална вода Банкя, HerbaLife, NN, Right Rental, 60K, FiBANK, 5kmRun, Стройрент, WELЕDA, Go4Raw, BMW и др. Повечето от тях ще наградят призьорите и ще приветстват участниците със свои представители при връчването на наградите. Всеки стартирал ще получи рекламна тениска с уникално красив дизайн, а успешно завършилите основните дистанции ще бъдат  отличени с много красив медал като спомен от участието в събитието.Илиев благодари на спонсорите и отбеляза специалната игра, която организира един от основните партньори – \"Софийска вода\". Наред с това част от събраните с благотворителна цел суми ще бъдат преведени на Природен парк „Витоша“ по проекта за изграждане на спортни площадки за хората със специални нужди.За първи път имаме двама вече осигурили си джакпота от общо 20 000 лв. с по две победи от маратоните в Ст. Загора и във Варна тази година. София е финалът на веригата маратони под мотото „Бягането като начин на живот“.Десетки елитни атлети от цял свят вече са потвърдили участие на WIZZ AIR София маратон. Поредното 35-то издание на едно от емблематичните събития за българската столица е насрочено за тази неделя, 14 октомври със старт-финал пред Националния стадион. Откриването е в 9.30 ч., в 9.40 ч. потеглят участниците в масовото бягане на 3 км, след тях точно в 10.00 ч. ще стартират маратонците.При мъжете с най-силен личен рекорд засега е Доди Фейера Гемеда от Етиопия, който впечатлява с личното си постижение 2.09:42 часа от маратона в Донгюн (Китай) през 2016 г. Рядко в България пристига маратонец с персонален рекорд под 2.10 ч., а Доди е бягал под 2.15 ч. осем пъти в последните пет години. Той обаче ще срещне сериозна съпротива, тъй като в София ще стартират редица класни маратонци, сред тях и миналогодишният победител с рекорд на трасето Бармао Кипроно от Етиопия, който също има резултат под 2.10 ч. във визитката си.Кенийската армада ще бъде представена от Абел Роб, който е с две втори места от тазгодишните български маратони и също е с шанс за спечелване на джакпота. Негови сънародници са Марк Ротич и Киплагат Кипчирчир с личен резултат 2.12 ч. Интересен факт е, че Кипчирчир и миналогодишният шампион Кипроно са от отбора на NN Running Team, в който членува и  олимпийският шампион Елуид Кипчоге (Кения), подобрил преди две седмици световния рекорд 2.01:39 ч. на маратона в Берлин. Елитната група се допълва от Жан Симуквека от Руанда и мароканецът Нуйни Редуан с личен рекорд 2.14 ч.До тях ще застане супер амбицираният Ахмет Насеф, който с две победи досега тази година е основен претендент за спечелването на джакпота от 20 000 лв.При жените кенийката Рут Матебо също има два триумфа от Стара Загора и Варна тази година. Рут ще защитава титлата си от м.г. и ще гони победата в компанията на своята сънародничка Бети Джематия, до тях на старт ще застанат Клементине Муканданга от Руанда, Марел Ханене от Мароко и други елитни атлетки.„В неделя ще видим на старт четирима мъже с лични рекорди под 2.12 ч., което е предпоставка за силни резултати, а защо не и за нов рекорд на трасето, след като миналата година той бе подобрен с 2.14:47 ч.“ – каза директорът на маратона Даниел Дуков. Той призова от следващата година състезанието да бъде по ново трасе, което с по-малко обиколки да създава повече комфорт в бягането на участниците и по-специално на елитните маратонци.Трима атлети ще се впуснат в люта битка за спечелване на големия джакпот по време на WIZZ AIR София маратон 2018. За първи път в историята ще имаме двама стартиращи с актив от по две победи във веригата от маратони в България и събрали досега пълния сбор в една година от по 20 т. При мъжете италианецът от марокански произход Ахмет Насеф и при жените защитаваща титлата си от миналата есен в София кенийка Рут Матебо бяха недостижими на класическите дистанции в Стара Загора през април и във Варна през май. Така двамата вече са си осигурили задължителния минимум от точки, което означава, че джакпотът със сигурност ще падне. Голямата интрига е дали ще бъде поделен или ще отиде в сметката на само един от двамата.При мъжете има още един силен кандидат за славата – кениецът Абел Роб е с две втори места от тазгодишните български маратони и също е с шанс за спечелване на джакпота. Роб е събрал 16 т., те не са достатъчни за джакпота, но при добро представяне в София и евентуален провал на неговите съперници, то той би могъл да се изравни и дори да изпревари Насеф и Матебо в битката за големия бонус. За неговия успех биха могли да помогнат и двамата кенийци Марк Ротич и Киплагат Кипчирчир, които пристигат с лични резултати под 2.12 ч., а често в подобни случаи сънародниците обединяват усилия за голямата победа.Регламентът тази година бе променен с цел да улесни маратонците в печеленето на джакпота. Новата точкова система не е така рестриктивна с цел да дава възможност на повече атлети да имат до последно шанс за спечелване на изключително атрактивната сума от 20 000 лв., която е общ джакпот за мъже и жени. За всеки старт вече се дават за първо място по 10 т., за второ – по 8, за трето – по 6 и т.н. до 1 точка за осмо място, като за спечелване на големия бонус се изискват минимум 20 т. Ако двама или повече атлети съберат този минимум, печели събралият най-много точки, при равенство се взимат предвид по-предните класирания и чак при ново равенство сумата се разделя.Така джакпотът сега може да се вземе само с две победи или с комбинация от победа, едно трето и едно пето място, или дори без победа, но с едно второ и две трети места.Ето и точкова система за джакпота:1. място –  10 точки2. място –   8 т.3. място –   6 т.4. място –   5 т.5. място -   4 т.6. място –   3 т.7. място –   2 т.8. място –   1 т.", "date": "2018.10.11", "title": "Повече от 4000 атлети са се записали за Софийския маратон тази неделя"}
{"url": "https://www.novinite.bg/articles/165765/Programata-na-NOI-za-rehabilitaciya-spira-sled-25-oktomvri", "text": "Националният осигурителен институт (НОИ) предприема действия за прекратяване на програмата за профилактика и рехабилитация за тази година поради изчерпване на предвидените за нея средства в бюджета на държавното обществено осигуряване за 2018 г.Териториалните поделения на НОИ ще издават удостоверения за профилактика и рехабилитация до 24 октомври 2018 г. включително. Последната дата, на която лицата могат да постъпват в изпълнителите на дейността, е 25 октомври 2018 г.Тази година програмата стартира на 23 март и за нейното финансиране са предвидени 20 103 061 лв. До момента са издадени 44 653 удостоверения, като се очаква до приключване на програмата още 2 258 лица да ползват парична помощ за профилактика и рехабилитация. ", "date": "2018.10.11", "title": "Програмата на НОИ за рехабилитация спира след 25 октомври"}
{"url": "https://www.novinite.bg/articles/165766/Uraganat-Majkal-vze-choveshki-jivot-ostavi-400-000-bez-tok", "text": " Ураганът \"Майкъл\", който беше обявен за най-силната буря, преминавала през Флорида за последния четвърт век, отслабна до първа категория. Той взе най-малко една жертва и остави без електричество над 400 хиляди домакинства във Флорида, Джорджия и Алабама. Загиналият човек е бил ударен от падащо дърво, предаде бТВ.Мощната буря предизвика тежки наводнения и нанесе щети на инфраструктурата, събаряйки дървета и стълбове, отнасяйки покриви и преобръщайки автомобили. Прогнозите са, че \"Майкъл\" ще отслабне тази сутрин до тропическа буря, докато преминава през югоизточните щати. Скоростта на ветровете отслабна от 250 до 150 километра в час.", "date": "2018.10.11", "title": "Ураганът „Майкъл“ взе човешки живот, остави 400 000 без ток"}
{"url": "https://www.novinite.bg/articles/165767/Zaharovapak-ni-hoka-zanadraskaniya-pametnik-na-Savetskata-armiya", "text": "Москва изрази недоволство от оскверняването на паметника на Съветската армия в София, съобщи бТВ, предаде БГНЕС. За последно монументът беше надраскан с боя миналия четвъртък. Надписът на паметника беше задраскан и беше изписан призив към общината за демонтажа му.Говорителят на руското външно министерство Мария Захарова изрази огорчението на Москва, че българската страна не предприема ефективни мерки, за да не допуска \"подигравки с паметта на съветските воини, отдали живота си за спасението на човечеството от нацизма\".„В нощта на 4-ти беше извършен поредният акт на оскверняване на паметника на Съветската армия в София. Ние настойчиво призоваваме българското правителство да пресече зачестяващите в последно време случаи на вандализъм на монумента и да гарантира съхраняването му в духа на руско-българските договорености”, каза Захарова.", "date": "2018.10.11", "title": "Захарова пак ни хока за надраскания паметник на Съветската армия"}
{"url": "https://www.novinite.bg/articles/165780/Pojar-oprazni-hotel-v-Krumovgrad-nyama-poistradali", "text": "20 души бяха евакуирани заради пожар в хотел в Крумовград. Огънят е избухнал снощи след късо съединение в електрическата инсталация. Изгорели са два бойлера и кабели, нанесени са поражения и на около 20 квадратни метра стени.Няма пострадали, съобщиха от полицията, предаде БНР. В загасяването на пожара са участвали трима огнеборци от службата в Крумовград.", "date": "2018.10.11", "title": "Пожар опразни хотел в Крумовград, няма поистрадали"}
{"url": "https://www.novinite.bg/articles/165768/Nov-seriozen-remont-na-kabineta-predstoi-vav-Franciya", "text": " Промените във френското правителство ще засегнат няколко министри. Това съобщи телевизионният канал Би Еф Ем по официални данни на Елисейския дворец, предаде БГНЕС.\"Ще има нови назначения, някои ще напуснат правителството, някои ще сменят работата си с възможни промени в дейностите и преразглеждане на правомощията\", съобщава телевизионният канал, цитирайки представител на администрацията на френския президент. Промените в състава на кабинета \"могат да бъдат обявени след края на седмицата\", се уточнява в съобщението. Очаква се подновеният кабинет да се срещне на заседание на Съвета на министрите следващата сряда, 17 октомври, след като министрите поемат правомощията от своите предшественици, съобщи ТАСС. Съгласно Френската конституция президентът на Републиката назначава и освобождава министри по предложение на ръководителя на правителството. Настоящите консултации, водени от държавния глава Еманюел Макрон и премиера Едуар Филип за конкретни кандидати, продължават повече от седмица след оставката на министъра на вътрешните работи Жерар Колон. Неговите задължения временно се изпълняват от министър-председателя.Очакваната рокада ще бъде втората през последните два месеца след оставката на министъра на околната среда Никола Юло в края на август. Неговият наследник на тази длъжност е Франсоа дьо Рюжи, който от юни 2017 г. е начело на Народното събрание (долната камара на парламента) на Франция. Юло подаде оставка след спортния министър Лора Флесел, която беше заменена на тази позиция от първата френска световна шампионка по плуване Роксан Марасинеану.Реконструкцията засегна също и френската президентска администрация. В края на септември прессекретарят на държавния глава Брюно Роже-Пети напусна поста си след една година работа и длъжността му бе премахната. ", "date": "2018.10.11", "title": "Нов сериозен ремонт на кабинета предстои във Франция"}
{"url": "https://www.novinite.bg/articles/165769/Patrioti-za-Sofiyaiskat-promyana-na-plana-za-upravlenie-na-Vitosha", "text": "Групата на Патриотите в Столичния общински съвет предлага изменение на плана за управление на Витоша, за да се реконструират и модернизират влековете и лифтовете на Витоша.Това обяви днес в залата на СОС общинският съветник от ВМРО и председател на групата „Патриоти за София“ Карлос Контрера. Той призовава всички политически групи да подкрепят доклада. Документът ще бъде изпратен до председателите на групите на ГЕРБ, БСП, Реформаторски блок и Група 5 в петък, като Контрера поиска от тях до следващия четвъртък становище дали ще подкрепят предложението за модернизация на съоръженията на Витоша.Карлос Контрера заяви, че е подготвен доклад, с който СОС и Столична община официално да предложат на МОСВ да измени плана. Докладът съдържа предложения за конкретни промени на текстове, които в момента блокират модернизацията на съоръженията. Предложението е изготвено като са взети предвид заключенията на междуведомствената работна група по темата при Министерство на младежта и спорта.Общинският съветник от ВМРО – Българско национално движение напомни, че кандидатурата на София за домакин на Зимна младежка олимпиада през 2024 г. вече е в ход. Не можем да бездействаме повече. Макар не всичко да е в наши ръце, чрез предложение за промяна на плана за управление ние ще покажем като град, че действително желаем тази олимпиада да се случи. Другото са само приказки, заяви Контрера.Припомняме, че предложението идва в синхрон с активните действия на министъра на младежта и спорта, който подготвя кандидатурата на България и София за Младежка зимна олимпиада 2024 г. Вчера в Буенос Айрес министър Кралев и неговият екип проведоха срещи и разговори с Международния олимпийски комитет. Българската кандидатура има сериозна подкрепа.Според Контрера, подкрепата за предложението за промяна на плана за управление на Витоша и даването на възможност да се модернизират съоръженията ще бъде мерило за поведението на всяка група и всеки общински съветник в СОС дали искат развитие, или сегашното състояние на разруха ги устройва. ", "date": "2018.10.11", "title": "„Патриоти за София“ искат промяна на плана за управление на Витоша"}
{"url": "https://www.novinite.bg/articles/165784/8-te-miliona-za-emblemata-na-CSKA-plateni", "text": "Сагата с емблемата и активите на автентичния ПФК ЦСКА АД приключи. ЦСКА на Гриша Ганчев, Стоичков и Инджов плати 8-те милиона и официално придоби символите на 31-кратния шампион. С това въжделенията на феновете са удовлетворени и ЦСКА-София може да е спокоен, че е ЦКСА, а не Литекс или Етрополе. Истерията около това дали ще се платят парите или беше голяма. Плащането става факт в последния възможен ден. Ганчев се е чудил до последно дали да плати, но в крайна сметка ултиматум от агитката го е накарал да не върти номера и да извади 8 милиона чрез фирма \"Ред Енимълс\", научи Sporta.bg от армейската кухня.ЕТО КАКВО СЪОБЩЕНИЕ СЕ ПОЯВИ НА САЙТА CSKA.BG:Армейци,\r\nЦСКА е велик клуб и ще остане такъв за поколения напред. Клуб, който се бори честно на зеления терен и отстоява своето достойнство. В последните години получихме много некоректни удари отвсякъде. Сега отново сме свидетели как законите на страната се погазват. Свидетели сме как незаконно един недвижим имот е вкаран без никакво правно основание в активите на фалиралото дружество. Свидетели сме на явна измама от страна на синдик Дора Милева и съпричастно нежелание и пасивност на съдия Мария Райкинска да реагира адекватно и коригира тази несправедливост.\r\nВъпреки всички тези обстоятелства, ние заявяваме официално:ЦСКА върна своята емблема! Сумата е платена, поетият ангажимент е изпълнен, дадената дума е спазена!ЦСКА е над всичко, нека заедно го върнем там, където заслужава! Платежното нареждане за изплащането на сумата можете да видите на ", "date": "2018.10.11", "title": "8-те милиона за емблемата на ЦСКА - платени"}
{"url": "https://www.novinite.bg/articles/165782/Obshtinarite-ot-BSP-i-GERB-v-ostri-sporove-zaradi-remontite-v-Sofiya", "text": "Опозицията разкритикува Столичната община за некачествените ремонти по време на днешното заседание на Столичния общински съвет, предаде БГНЕС. „Темата с ремонтите е важна и няма да я оставим току така. Очаквахме г-жа Фандъкова подробно да обясни, но вместо това чухме само обяснения и извинения. Ние предложихме да се преразгледа целият инвестиционен процес”, заяви общинският съветник от БСП Калоян Паргов. Затова той настоя да отпаднат ограниченията по отношение на оборотите на фирмите да отпаднат, за да могат повече участници да могат да участват в конкурсите. „Искаме още периодично да се отчитат етапите на такива ключови проекти като „Графа” и „Св. Неделя” пред общинския съвет и медиите, които да информират обществото”, добави още Паргов.Опозицията отбеляза, че проектите не се изпълняват така както са заложени по проект както се е получило в градинката на църквата на „Св. Седмочисленици”. Те разкритикуваха и назначаването на контрол на контрола. „По кой закон, по коя нормативна уредба, по коя наредба г-жа Фандъкова измисли контрол на контрола? Съгласно Закона да устройство на територията контролът върху инвестиционния процес се осъществява от надзорна фирма. Ние имаме такава, която е избрана по реда на закона за обществените поръчки, на която ще платим над 1 млн. лева. От кое перо на проекта или от личните средства на Фандъкова ще бъде платен този контрол на контрола? Тук остава и въпросът за законността на решенията на този контрол на контрола, тъй като органът, който може да санкционира строителя е възложителят, проектантът и надзорникът. Изпълнителят въобще не е длъжен да се съобразява със забележките на контрол на контрола, защото той никъде не фигурира в договора и не е страна”, коментира Милка Христова от БСП. Тя определи този ход като пиар, който звучи добре и добави, че контролът не трябва да се осъществява при завършен проект, а по време на цялото строителство. В противен случай няма смисъл от присъствието на надзорна фирма, уточни още тя.„Това са безпрецедентни атаки спрямо работата в града. Това, от което се нуждае градът, е работа и много сериозен контрол. Непрекъснато се подобрява контролът както по отношение на санкциите в договорите, така и по отношение на ежедневните ангажименти” , каза в защита председателят на групата на ГЕРБ Малина Едрева. Тя уточни, че контролът на контрола се прави безвъзмездно от учени от Университета по архитектура, строителство и геодезия, които са част от творчески съвет и добави, че това е въпрос на чест за хората, участващи в него. От ГЕРБ приеха критиката на опозицията, че трябва да има повече информация за проектите, които се изпълняват в града и затова на две седмици комисията по архитектура и градоустройство ще дава отчет за свършената работа и напредъка по обектите.„Госпожа Фандъкова възложи този контрол на контрола трябва да следи за качественото изпълнение на обекта, но също така да се направят и допълнителни анализи в лаборатории за изследване на всички материали, които се влагат, така че всички да сме сигурни, че това е най-доброто към този момент и отговаря на всички изисквания, които предварително са заложени”, подчерта зам.-председателят на СОС Николай Стойнев.Стана ясно още, че ще бъдат премахнати емблематичните за София павета от градинката на „Св. Климент Охридски”, която в момента се ремонтира. Мотивът за това решение е, че при мокро време пешеходците се пързалят върху тях. Те ще бъдат заменени от гранитни плочи, за да се гарантира безопасността на хората.", "date": "2018.10.11", "title": "Общинарите от БСП и ГЕРБ в остри спорове заради ремонтите в София"}
{"url": "https://www.novinite.bg/articles/165772/Simeonov-shte-uchastie-v-nacionalna-sreshta-Obshtestven-red-i-sigurnost", "text": "Вицепремиерът Валери Симеонов ще вземе участие в национална среща на тема „Обществен ред и сигурност – необходимост от законодателни промени“ в Казанлък. Повод за срещата е инцидентът с роми в центъра на Казанлък в първия учебен ден, на 17-ти септември тази година, определен от органите на реда като битов. Срещата ще се проведе днес, от 11:00 ч. в камерна зала на Дом на културата „Арсенал“.След инцидента институциите дадоха обещание да се засили работата по превенция на подобни инциденти. В резултат от това бяха проведени няколко срещи в общински съвет Казанлък, бяха изслушани общински съветници и те представиха своите предложения за ограничаване на битовата престъпност особено в кварталите с концентрирано малцинствено население.След срещата на тема „Обществен ред и сигурност“, вицепремиерът Валери Симеонов ще посети едно от водещите предприятия в областта – М+С Хидравлика АД.", "date": "2018.10.11", "title": "Симеонов ще участие в национална среща „Обществен ред и сигурност“"}
{"url": "https://www.novinite.bg/articles/165761/Dva-varianta-na-promeni-v-Zakona-za-veroizpovedaniyata-gleda-NS", "text": "Депутатите започват пленарното заседание в четвъртък с работа по първото четене на предвидените промени в начина на финансиране на вероизповеданията, предаде БГНЕС. Предлаганите промени са в два законопроекта и предвиждат полагащата се държавна субсидия да се изразходва целево за покриване на разходите на вероизповеданието за възнаграждения на свещенослужители, както и за осъществяването на други дейности - образователни, социални, строеж и поддръжка на молитвени домове и др. Предвижда се заплатата на един свещенослужител да се приравни с тази на един учител.Първоначално законопроектите се превърнаха в спорни, защото срещу някои текстове от Светия синод на Българската православна църква изразиха опасения. Това наложи премиерът Борисов, заедно с представители на политическите партии, подписали предложенията за промени, лично да се срещнат с духовници от Синода. На срещата присъстваха Негово Светейшество Българският патриарх Неофит и синодалните митрополити, а от страна на политическите партии там бяха Цветан Цветанов от ГЕРБ, Искрен Веселинов от „Обединени патриоти“, Йордан Цонев от ДПС, както и директорът на дирекция „Вероизповедания” Емил Велинов. След срещата премиерът Борисов изрази желанието си законопроектът да бъде изработен и изготвен максимално добре, за да не създава конфликт между Църквата и държавата.В рамките на пленарното заседание депутатите ще гласуват промените в Закона за закрила и развитие на културата, предвиждащи конкурсите за директори на държавните културни институти, както и на изпълнителния директор на ИА „Национален филмов център“ да се излъчват на запис на интернет страницата или видеоканала на Министерството на културата. По този начин ще се осигури провеждането на прозрачно, ясно и видимо състезание на кандидатите и справедлив избор, ще се увеличи доверието в институциите.", "date": "2018.10.11", "title": "Два варианта на промени в Закона за вероизповеданията гледа НС"}
{"url": "https://www.novinite.bg/articles/165777/Katastrofa-zatrudnyava-dvijenieto-na-63-ti-kilometar-na-Trakiya-kam-Sofiya", "text": " Преди обяд е постъпил сигнал за инцидент в района на 63 км на автомагистрала „Тракия“, посока София, в участък с временно ограничение на движението в една лента поради подрязване на храсти в средната разделителна ивица. Според първоначалните данни, лек автомобил е ударил кола на поддържаща фирма, обозначена с конуси. Един човек е откаран за преглед в болница, съобщиха от МВР.Трафикът в участъка е силно затруднен. Пътни полицаи подпомагат движението, което към момента се осъществява само в аварийната лента. Водачите да шофират с повишено внимание. ", "date": "2018.10.11", "title": "Катастрофа затруднява движението на 63-ти километър на \"Тракия\" към София"}
{"url": "https://www.novinite.bg/articles/165791/Patriarhat-ne-iska-podaraci-za-rojdeniya-si-den-a-dareniya-za-aparat-za-bolnica", "text": "На 15 октомври, Негово Светейшество Българският патриарх и Софийски митрополит Неофит ще отбележи своя 73-ти рожден ден.По този повод Светейшият патриарх ще посети Троянската света обител, където ще бъде отслужена света божествена литургия и благодарствен молебен за здравето и дългоденствието на първосветителя на родната ни църква.Патриарх Неофит призовава всички, които желаят да изразят уважение към него, да насочат вниманието си като вземат участие в дарителската кампания за набиране на средствата за закупуването на апарат ROTEM SIGMA за ІІ-ра САГБАЛ „Шейново”, който е жизнено необходим за диагностициране на кръвозагуба при пациенти с тежки усложнения.Като изказва всесърдечна благодарност на всички, Негово Светейшество благопожелава здраве, благоденствие, мир, любов и преуспяване в добрите начинания.Средствата могат да бъдат превеждани на сметка:СОФИЙСКА МИТРОПОЛИЯБългария, София 1000, ул. „Цар Калоян“ 7БАНКОВА СМЕТКА:СИБАНК ЕАДIBAN: BG95BUIB98885000036301BIC: BUIBBGSF", "date": "2018.10.11", "title": "Патриархът не иска подаръци за рождения си ден, а дарения за апарат за болница"}
{"url": "https://www.novinite.bg/articles/165762/BAAwards-2018-BARkodna-uspeha-44-kampanii-uchastvaha-v-konkursa-za-nagradite-na-Balgarskata-asociaciya-na-reklamodatelite", "text": "Българската асоциация на рекламодателите (БАР) обяви резултатите от петото издание на конкурса „BAAwards’2018-БАРкод на успеха“: 44 подадени кампании, 12 отличени, заедно с включената за първи път тази година, студентска награда.След трудна селекция журито определи победителите в „BAAwards’2018-БАРкод на успеха“ в следните категории: „Нов продукт“: кампания „HEINEKEN 0.0 – Сега можеш“Компания: Загорка АД /Виктория Мадемова-индивидуална награда „Нов продукт“: кампания „VICKS - №1 бранд в света при простуда и грип вече в България“ Компания: Актавис ЕАД „Новa услуга“: кампания Жилищен кредит „Безлихвен край“Пощенска банка „Активиране на бранд“: кампания „Почисти и разкраси с Cif“Компания: Unilever България / Никол Богданова-индивидуална награда Активиране на бранд“: кампания „Decathlon – Пътят към Малта“Компания: Декатлон България Второ място в категория „Активиране на бранд“: кампания „Добри заеми, добри приятели“Компания Мениджмънт Файненшъл Груп АД „Корпоративна социална отговорност и спонсорства“: „Мога там, искам тук“Компания: TELUS International Europe „Нововъдение в продукт и повторно пускане на пазара“: кампания „Фини кори, фини творби“Компания: Белла България /Нели Стефанова-индивидуална награда „Корпоративен ребрандинг“ : кампания „Мтел става А1“Компания: А1 България ЕАД „Продуктов ребрандинг“: кампания „Загорка- Доброто Тук“Компания: Загорка АД Студентска награда:1во място: Кампания „URBNICE-BORN REBEL“, Пускане на пазара на нов брандиран продукт в съществуваща категория, сектор „Храни, вода и безалкохолни напитки“ / Деница Раднева, Нов български университет 2ро място: Кампания „TeTrade - Учи.  Инвестирай. Постигай. Повтаряй.“, Пускане на пазара на нов брандиран  продукт или услуга в съществуваща категория, сектор „Банки и небанкови  финансови услуги“/Борислава Стоименова, УНССНа гала церемонията в клуб „JoyStation” с водещи актьорът Павел Владимиров и Кристияна Милева, студент по „Рекламен мениджмънт и визуален брандинг“ в Нов български университет, изпълнителният директор на БАР, г-н Росен Мисов, сподели: “BAAwards’2018 стана емблематичен не само с броя кампании - 44, но и с новата студентска награда, с високото качество и успешното разшифроване на „БАРкода на успеха“, което ще обобщим в уникално ноу-хау, важно за професионалистите в сектора. Тази година е специална, защото отбелязваме растеж не само в качеството, но и в годините-10 години от създаването на Българската асоциация на рекламодателите и 5 години BAAwards. Радвам се, че днес на нашия рожден ден, събираме живата история на асоциацията в лицето на създателите, рекламодателите, маркетолозите и много свързани с рекламата приятели и нашето бъдеще-студентите. Вярваме, че конкурсът BAAwards’2018 ще им даде пример и надежда за успешна реализация в България.”Подробна информация за конкурса BAAwards и отличените кампании, може да прочетете на За БАР:Българска асоциация на рекламодателите (БАР) е учредена в началото на 2008г. Едни от основните цели на асоциацията са повишаване ефективността на инвестициите в рекламата, въвеждане и развитие на стандарти за отговорна и етична комуникация към потребителите.Мисия на БАР е да насърчава професионализма в маркетинговите комуникации, да утвърждава високи професионални стандарти, да споделя българските постижения, да развива ноу-хоу и практическо обучение на специалисти и студенти.От 2014 година асоциацията отличава компаниите реализирали най-успешни и иновативни маркетингови стратегии през предишната година с наградите BAAwards, които вече се утвърдиха като нейна запазена марка.Добрият маркетолог умее да разшифрова кода на пазара и на потребителските нагласи, за да избере най-ефективните подходи, които водят до успех. БАР отличава екипите, които успяват да разшифроват пазарните тенденции и потребителски нагласи и да ги превърнат в успешни кампании, белязани с “Баркод на успеха“- слоганът на BAAwards 2018.Повече информация за организацията може да намерите на:  ", "date": "2018.10.11", "title": "„BAAwards 2018 – БАРкод на успеха“ 44 кампании участваха в конкурса за наградите на Българската асоциация на рекламодателите"}
{"url": "https://www.novinite.bg/articles/165790/Sled-zimata-Oshte-dva-tramvaya-v-Sofiya-s-novi-relsi", "text": "След зимата започва ремонт на трамвайните трасета по бул.\"Цар Борис III\" и ул.\"Каменоделска\" в София. За целта са отпуснати над 46 млн. евро от Европейския фонд за регионално развитие. Това обяви заместник-кметът Евгени Крусев, предаде БНР.Той коментира поисканата му оставка от Политическа група 5 в Столичния общински съвет:\"Всеки има право да дава каквито прецени предложения. Нашата основна цел е да продължим да работим в екип, заедно с всички колеги, така че да успеем да си реализираме проекта\". ", "date": "2018.10.11", "title": "След зимата: Още два трамвая в София с нови релси"}
