{"url": "http://www.novinite.bg/articles/158036/Otgovarya-li-na-iziskvaniyata-vzrivilata-se-cisterna-v-Hitrino", "text": "Вагон №10 от композицията, която се обърна и взриви в Хитрино, отговаря на изискванията за превоз на опасни товари и има разрешително за експлоатация до 2025 година. Това заявяват от компанията-собственик на цистерната „Ermewa Group”.Оттам отговориха на фирма „Булмаркет”, които излязоха със собствено разследване по случая. В него от „Булмаркет” твърдят, че причина за катастрофата е незаключена стрелка на релсовия път, а цистерната с пропилен, която е била под № 10 в композицията,  не е отговаряла на условията за безопасност и не е трябвало да се движи. „Дерайлирането на цистерна № 6 причинява дерайлиране на вагоните от № 7 до № 14. Една от засегнатите цистерни - № 10, отдадена под наем от „Ermewa”, е пробита от страничен предмет по време на инцидента. Пробивът води до изтичане на пропилен във въздуха, който се възпламенява и предизвиква експлозия”, пишат от „Ermewa Group”.„Вагон №10 кореспондира напълно с изискванията, посочени в Правилника за международен железопътен превоз на опасни товари (RID). Цистерната разполага с всички документи, необходими за законосъобразно извършване на дейност  в България.Цистерната е произведена през 1971 г., като по Правилника за международен железопътен превоз на опасни товари има разрешително за експлоатация до 2025 г. Според действащите разпоредби цистерната подлежи на пълен преглед на всеки четири години, като последният такъв преглед е установил категорично, че тя е напълно обезопасена и изправна, а плътността на стените и дъното е над минималните изисквания. Всички последващи твърдения, които противоречат на тези факти, са неоснователни”, заявяват от „Ermewa Group”. „Всички документи, доказващи горепосочените твърдения, са предоставени надлежно на българските власти. Разследващите органи в България са установили по безспорен начин, че цистерната отговаря на всички действащи изисквания за транспортиране на пропилен, включително и изискванията спрямо минималната плътност на стените и дъното на цистерната”, пише още в съобщението на компанията.  ФАКТИ ЗА ТРАГЕДИЯТА В ХИТРИНО:* Влак с цистерни избухна край гара Хитрино на 10 декември 2016 г.* Седем души загинаха.* Делото „Хитрино” тръгна на 15 януари 2018 г.* Разследването установи, че инцидентът не е предизвикан от повреди в жп инфраструктурата, не е предизвикан от техническа неизправност на състава и не се касае за техническа неизправност. Причината за произшествието е високата скорост, с която се е движил влака.* С обивнение са двамата машинисти, които са причинили смърт по непредпазливост на 7 души и тежки и средни телесни повреди на още 14 души.* Пред съда се изправят машинистите Димитър Михнев и Радослав Петков. ", "date": "2018.03.26", "title": "Отговаря ли на изискванията взривилата се цистерна в Хитрино"}
{"url": "http://www.novinite.bg/articles/158025/Borisov-sas-saboleznovatelna-telegrama-do-Medvedev-zaradi-tragediyata-v-Kemerovo", "text": "Премиерът Бойко Борисов изпрати съболезнователна телеграма до министър-председателя на Руската федерация Дмитрий Медведев, съобщи правителствената пресслужба.Телеграмата е във връзка с пожара в търговски център в руския град Кемерово, довел до смъртта на десетки хора.„Ужасната трагедия, отнела живота и на много деца, я прави още по-тежка за всички. Изразявам дълбоката си съпричастност и съчувствие на семействата на загиналите и желая бързо възстановяване на пострадалите“, се казва в телеграмата.", "date": "2018.03.26", "title": "Борисов със съболезнователна телеграма до Медведев заради трагедията в Кемерово"}
{"url": "http://www.novinite.bg/articles/158032/Polsha-i-baltijskite-strani-privikaha-ruskite-poslanici", "text": "Посланикът на Русия в Полша Сергей Андреев е бил извикан във външното министерство във Варшава, съобщава БГНЕС.Съобщението беше разпространено от пресаташето на посолството Владимир Александров.От полското дипломатическо ведомство не са съобщила каква е причината да извикат посланика за разговора.Същото се случи и в балтийските републики. Посланиците на Русия в Литва, Латвия и Естония са извикани в един и същи час. В 15.00 местно време, в съответните външни министерства ще трябва да се явят посланик Александър Петров (в Естония), Евгений Лукянов (в Латвия) и Александър Удалцов (в Литва).Някои от посланиците са планирали след разговорите да дадат пресконференции. Синхронизираното привикване на посланиците вероятно е свързано с подлагането на въздействие на нервно-паралитично вещество на бившия руски шпионин Сергей Скрипал и дъщеря му Юлия в британския град Солсбъри на 4 март.На 23 март лидерите на страните от Европейския съюз решиха да отзоват за консултации посланика на общността в Русия Маркус Едерер.Ден по-рано стана известно, че в рамките на реакции по „Случая Скрипал“ Литва обмисля възможността да изгони от страната руски дипломати, които вероятно се занимават с разузнавателна дейност, заяви президентът Далия Грибаускайте пред репортери в Брюксел.„Мерките могат да бъдат различни, в това число изгонване на определените от нас като сътрудничци на разузнаването“, заяви Грибаускайте. Друга крачка в това направление би била разширяването на литовския „Списък Магнитски“. „Решението може да бъде взето в близко време“, допълни литовският лидер. ", "date": "2018.03.26", "title": "Полша и балтийските страни привикаха руските посланици"}
{"url": "http://www.novinite.bg/articles/158034/Kurc-Da-sprem-pregovorite-s-Turciya-tya-nyama-myasto-v-ES", "text": "В навечерието на срещата на върха ЕС-Турция тази вечер във Варна австрийският канцлер Себастиан Курц призова за спиране на всякакви преговори за присъединяването на Турция към Евросъюза, съобщава БГНЕС.\"Условията за присъединяване не са изпълнени и поради тази причина предприсъединителните преговори трябва да бъдат прекратени с Турция\", каза Курц пред германското издание \"Ди Велт\". Според него в тази връзка трябва да бъдат преразгледани \"финансовите параметри на предприсъединителната помощ, която бе предвидена на стойност от 4.45 млрд. евро за период от 2014 до 2020 г.\"\"Турция остава значим стратегически партньор за ЕС, с когото трябва да има сътрудничество в рамките на програмата за съседите\", поясни австрийският канцлер. Той остро осъди и турската операция в Сирия, на която са жертва кюрдите.", "date": "2018.03.26", "title": "Курц: Да спрем преговорите с Турция, тя няма място в ЕС"}
{"url": "http://www.novinite.bg/articles/158007/Grisho-otpadna-ot-turnira-v-Mayami", "text": "Григор Димитров загуби от французина Жереми Шарди с 4:6, 4:6 и отпадна в третия кръг на \"Мастърс\" турнира в Маями. Поставеният под №3 в схемата отпадна от №90 в света. В първия сет двамата печелеха подаванията си до последния десети гейм, в който Шарди стигна до пробив и спечели с 6:4. Гришо имаше само един шанс да пробие подаването на съперника в петия гейм, но го пропусна. Втората част беше като огледална на първата. Това е втора загуба на Григор от французина при петия им сблъсък.", "date": "2018.03.26", "title": "Гришо отпадна от турнира в Маями"}
{"url": "http://www.novinite.bg/articles/158038/Erdogan-Chlenstvoto-v-ES-ostava-strategicheska-cel-za-Turciya", "text": "Турският президент Реджеп Ердоган заяви, че ще поиска от ЕС да премахне всички препятствия пред членството на страната му в Съюза, предаде „Ройтерс”.По думите на Ердоган членството в ЕС остава стратегическа цел за Турция, предаде БТА.Освен това Ердоган е казвал, че очаква безусловна подкрепа от ЕС за борбата на Турция с тероризма. Ердоган е коментирал темата преди да тръгне към Варна за срещата с лидерите на ЕС.", "date": "2018.03.26", "title": "Ердоган: Членството в ЕС остава стратегическа цел за Турция"}
{"url": "http://www.novinite.bg/articles/158039/64-sa-veche-jertvite-na-pojara-v-ruskiya-grad-Kemerovo", "text": "\r\n64 са вече жертвите на пожара в търговския център в руския град Кемерово. Повечето от загиналите са деца.\r\nТелата на 15 души са идентифицирани. Все още не са ясни причините за трагедията. Задържани са четирима души, сред които един от наемателите на мола. Предполага се, че пожарът е тръгнал от стопанисвани от него помещения.\r\nПожарът бушувал на площ от 1500 квадратни метра. В потушаването му са се включили над 600 огнеборци. Очевидци твърдят, че противопожарната система не се е задействала, а служителите на търговския център не са помогнали за евакуирането на хората. За да спасят, някои от посетителите в мола скачали от прозорците.\r\n  ", "date": "2018.03.26", "title": "64 са вече жертвите на пожара в руския град Кемерово"}
{"url": "http://www.novinite.bg/articles/158010/DANS-shte-sledi-za-Novichok", "text": "Агентите на родното ФБР ще следят за използването на опасни химикали като \"Новичок\". Това предвиждат промени в Закона за ДАНС, внесени от правителството за гласуване в парламента. Министерският съвет вменява ново задължение на агенцията. Освен за посегателства над националната сигурност, свързани с международната търговия на оръжия, родното ФБР ще бъде длъжно да следи и за производството, съхранението, разпространението и използването на оръжия за масово унищожение. Такива са ядрените оръжия, касетъчните боеприпаси, биологически оръжия и химически, сред които е и придобилият популярност заради случая със Сергей Скрипал и дъщеря му Юлия \"Новичок\". Сред новите функции на ДАНС е и осъществяването на комуникациите на България със задграничните й представителства освен в случаите, когато това е работа на Държавната агенция „Разузнаване“. Новите текстове касаят основно транспонирането на евродиректива за събирането и съхраняването на данни на пасажери на полети. Националното звено за резервационни данни ще пази 5 години данни от паспортите и самолетните билети на пътуващите с цел превенция или впоследствие разследване на престъпления. Информацията ще бъде достъпна за партньорските служби, сред които вече и Европол. Тя ще се предоставя за все по-широк кръг заподозрени – измамници, представяли се за държавни служители, ръководители на опити за държавен преврат, хакери и др. Полицаи, граничари, антитерористи обаче не могат да взимат решение да предприемат мерки срещу пътници на база раса, етнос, политически или религиозни възгледи или сексуална ориентация, е записано в закона. Без да фигурира в евродирективата, звеното ще събира лични данни и на екипажа на самолета, тъй като често негови членове стават съучастници в терористични актове или в отвличане на самолети.", "date": "2018.03.26", "title": "ДАНС ще следи за Новичок"}
{"url": "http://www.novinite.bg/articles/158040/Tragediya-Dete-ocelyalo-po-chudo-pri-pojara-v-ruskiya-mol-zagubi-semejstvo-si", "text": "11-годишно момче е сред пострадалите от пожара в търговски център е руския град Кемерово.Детето оцеляло, защото скочило от четвъртия етаж на сградата, след като видяло, че пламъците бързо обхващат всичко.Момчето е в болница, където получава необходимите грижи за възстановяването си. То обаче ще трябва да се справи с огромна лична трагедия – баща му, майка му и 4-годишната му сестра загинали в пламъците. Детето е претърпяло много тежки наранявания, има множество фрактури, обясни детският хирург Константин Ковалков.Лекарите са оптимисти за възстановяването на момчето. Според властите броят на жертвите е 64. Продължава изясняването на причините за трагедията. Неизправност на електрическото оборудване, палеж и инцидент в детската зона са някои от работните версии.Пред търговския център десетки хора се събраха, за да запалят свещи и поднесат цветя в памет на загиналите.", "date": "2018.03.26", "title": "Трагедия: Дете, оцеляло по чудо при пожара в руския мол, загуби семейство си"}
{"url": "http://www.novinite.bg/articles/158017/Specialisti-ot-VMA-spasiha-maj-s-ryadak-tumor", "text": "Специалисти от Клиниката по чернодробно-панкреатична и трансплантационна хирургия наВоенномедицинска академия спасиха 62-годишен мъж с рядък тумор. Поредната изключително сложна оперативна интервенция бе извършена през миналата седмица от екипа на проф. Никола Владов на пациент с тумор на долна празна вена.След тотално изключване на черния дроб от кръвообращението за около 50 минути, бе резециран ретрохепаталният сегмент на вена кава между бъбречните и чернодробните вени, като същият бе заместен с изкуствен графт с дължина 12 см, съобщиха от здравното заведение.Възстановяването на пациента протича нормално и предстои да бъде изписан.", "date": "2018.03.26", "title": "Специалисти от ВМА спасиха мъж с рядък тумор"}
{"url": "http://www.novinite.bg/articles/158021/Obviniha-petima-za-imotni-izmami-chrez-falshivi-zaveshtaniya", "text": "Петима души са обвинени в имотни измами чрез фалшиви завещания, съобщиха от Спецпрокуратурата. Измамите били извършвани главно на територията на столичния квартал „Люлин“, където незаконно са придобити над 10 апартамента. Групата намирала необитаеми жилища, чийто собственици са починали, след това проверявала за евентуални наследници. Ако нямало такива се изготвяло фалшиво завещание, което приписва жилището на подставено лице. Следвали няколко прехвърляния през нотариус, а накрая жилището се продавало. В схемата участвали и различни държавни служители, които издавали информация на групата, но срещу тях засега няма повдигнати обвинения. Към момента трима от групата са задържани, един е пуснат под парична гаранция, а срещу последния все още няма мярка за неотклонение.", "date": "2018.03.26", "title": "Обвиниха петима за имотни измами чрез фалшиви завещания"}
{"url": "http://www.novinite.bg/articles/158024/Ima-li-opasnost-ot-epidemiya-ot-morbili", "text": "Случаите на заразени с морбили в Европа растат, има условия за епидемия и у нас, смята държавният здравен инспектор д-р Атанас Кунчев.В сутрешния блок на bTV той посочи, че само за две години заболеваемостта е скочила в пъти - от 4000 случая в Европа за 2015 г. до 15 000 за 2017-а. Най-много са били те в Румъния и Италия - 5000.Последният случай у нас е от миналата седмица на майка и дете, дошли от Италия. Майката е в тежко състояние и се лекуват в Инфекциозна болница.Преди дни Европарламентът предупреди за опасен спад във ваксинациите. Нарастващите и широко разпространени обществени колебания относно ваксините будят тревога и вече имат последици, констатират членовете на Комисията по обществено здраве в ЕП. Те добавят, че намаляващото обществено доверие във ваксинирането представлява голямо предизвикателство и вече е довело до последици за здравето.Данните на ЕП посочват, че всяка година ваксинирането предотвратява 2,5 млн. смъртни случаи, а за периода 2008 до 2015 година е имало 21 хил. случаи на предотвратими болести.„Това, че много хора продължават да са против ваксините, значи, че има нужда от повече информация”, посочи още д-р Ангел Кунчев. По думите му групата на антиваксърите е много активна и много гласовита, но реално около 500 са децата, чиито родители с подпис са отказали ваксини.Епидемията от морбили беше регистрирана в Пловдив през март месец миналата година. За кратко време в града имаше 146 случая, предимно в ромския квартал Столипиново. 9-месечно бебе почина от тежкото протичане на болестта, а останалите бяха приети в Инфекциозната клиника.", "date": "2018.03.26", "title": "Има ли опасност от епидемия от морбили"}
{"url": "http://www.novinite.bg/articles/158046/SASht-goni-60-ruski-diplomati-Germaniya-obyavyava-za-persona-non-grata-chetirima", "text": "САЩ гонят 60 руски дипломати и закриват руското консулство в Сиатъл във връзка със случая Скрипал, предаде Асошиейтед прес.Германия ще обявява четирима руснаци за персона нон грата, съобщи Франс прес, цитирайки германски медии.Междувременно стана ясно, че Великобритания е издала заповед за запор на имуществото на руски граждани, произходът на което е неизвестен. Това бе обявено в Талин от британския военен министър Гавин Уилямсън.\"В най-близките седмици и месеци правителството ще работи усилено и в детайли за решаването на проблема. Вече са издадени заповеди за запор на имуществото от неизвестен произход. Съответният закон вече влезе в сила неотдавна. Нашата задача е да вземем на отчет цялото придобито по неясен начин имущество и за целта вече са предприети необходимите мерки\", каза министърът.", "date": "2018.03.26", "title": "САЩ гони 60 руски дипломати, Германия обявява за персона нон грата четирима"}
{"url": "http://www.novinite.bg/articles/158043/Ministerski-slujitel-arestuvan-v-Polsha-shpioniral-za-Rusiya", "text": "Полското контраразузнаване обяви, че е задържан министерски служител по обвинение, че е дал на Русия сведения за полската позиция по газопровода \"Северен поток-2\", който е планиран да свърже Русия и Германия, заобикаляйки Полша, предадоха Франс прес и ТАСС.\"По информация на контраразузнаването задържаният е бил в контакт с офицери от тайните служби на Руската федерация и им е предавал сведения за важни инвестиции от гледна точка на интересите на Република Полша\", по-специално за \"Северен поток-2\", заяви Станислав Жарин, прессекретар на полския министър координатор на специалните служби.Според полски медии чиновникът е работел в министерството на енергетиката. Жарин заяви, че той работел по проекти от стратегическо значение за полските енергийни инфраструктури и по молби за европейски субсидии за диверсифициране на доставките на природен газ, които в момента до голяма степен се извършват от руската компания \"Газпром\".Мъжът бил задържан на 23 март и е в предварителния арест за три месеца. Той може да получи до 10 години затвор.Полша е твърдо против проекта \"Северен поток-2\", който е планиран да минава през Балтийско море и така да заобикаля териториите на Украйна и Полша, през които минава в момента руският природен газ. Според Варшава този проект е политически и цели да увеличи средствата за натиск на Москва над Източна Европа, отбелязва АФП.", "date": "2018.03.26", "title": "Министерски служител арестуван в Полша, шпионирал за Русия"}
{"url": "http://www.novinite.bg/articles/158004/Oblachno-s-prevealyavaniya-ot-darj-shte-e-vremeto-dnes", "text": "Днес ще има значителна облачност, с превалявания от дъжд, в северозападните райони - от сняг, но и там с повишението на температурите ще преминават в дъжд. На повече места ще са валежите в Източна България, а значителни по количество в Родопите. В сутрешните часове на места в централните райони на Дунавската равнина ще има условия за поледици. Ще духа до умерен, в Източна България и силен вятър от юг-югоизток. Максималните температури ще са от 5°-6° в северозападните райони до 14°-15° в Източна България и крайните югозападни райони, за София – 9-10°. Над планините ще има значителна облачност и ще превалява сняг, под 1400 м – дъжд и сняг. В Родопите валежите ще са значителни по количество, предимно от дъжд, само по най-високите части – от сняг. Ще духа силен, по билата до бурен югозападен вятър. Максималната температура на височина 1200 ще е около 6°, на 2000 метра - около 0°.По Черноморието ще е облачно, с превалявания от дъжд, по-значителни след обяд в южните райони. Ще духа силен югоизточен вятър. Максималните температури ще са 10°-15°. Вълнението на морето ще е около 3 бала. Температурата на морската вода е 6°-7°.", "date": "2018.03.26", "title": "Облачно с превеалявания от държ ще е времето днес"}
{"url": "http://www.novinite.bg/articles/158027/Dajd-smenya-snega-tazi-sedmica-temperaturite-skachat-do-21-gradusa", "text": "През следващото денонощие времето ще се задържи предимно облачно и на много места отново ще превали дъжд, но през деня от северозапад облачността ще започне да се разкъсва и намалява. Вятърът ще се ориентира от северозапад, в Дунавската равнина ще бъде до умерен. Минималните температури ще са между 0 и 5 градуса, максималните стойности ще са предимно между 9 и 14 градуса. Атмосферното налягане ще бъде по-ниско от средното за месеца и през деня слабо ще се повиши. В планините облачността ще бъде значителна и на места ще превали слаб сняг, под 1200 м - дъжд. Ще духа умерен до силен запад-северозападен вятър. Максималната температура на височина 1200 м ще бъде около 4 градуса, на 2000 м - около минус 1 градус. Над Черноморието ще бъде предимно облачно и главно по южното крайбрежие ще превали дъжд. Ще духа слаб вятър, предимно от запад-северозапад. Максималните температури на въздуха ще са 8-10 градуса. Вълнението на морето ще бъде 2-3 бала. Температурата на морската вода е 6-7 градуса. В сряда и четвъртък ще има променлива облачност, през първия ден - над Западна България, а през втория - над цялата страна, по-често намаляваща до слънчево. В сряда, главно в Родопската област, ще превали дъжд и сняг. До вечерта северозападният вятър ще отслабне. Сутрин ще е все още сравнително студено, докато през деня ще се затопли, повече в четвъртък, когато дневните температури ще достигнат 14-19 градуса.", "date": "2018.03.26", "title": "Дъжд сменя снега тази седмица, температурите скачат до 21 градуса"}
{"url": "http://www.novinite.bg/articles/158012/Puskat-dopalnitelni-bileti-za-koncerta-na-Silvi-Vartan-v-Sofiya", "text": "Остава по-малко от месец до срещата на българската публика с легендарната Силви Вартан. Поради засиления интерес към концерта в зала 1 на НДК на 21-ви април, организаторите решиха да пуснат в продажба допълнително места. Така билети вече могат да бъдат закупени и за втори балкон в залата. Силви Вартан ще се качи на сцената пред любимата си публика за два последни концерта във Варна на 19 април 2018 г. в Двореца на културата и спорта и на 21 април 2018 г. в София в зала 1 на НДК. Турнето Forever Sylvie ще бъде най-грандиозното до момента. Концертите ще продължат близо два часа и ще покажат иконата на френската музика такава, каквато сцената винаги ще я помни – неотразима.Силви Вартан ще разкаже личната и откровена история на живота си пред българските фенове, като изпълни любими, както френски, така и български, песни. Произведенията са селектирани от всичките албуми досега, а специално визуално шоу ще допълни вълнуващата музика на Вартан. По всичко личи, че след емоционално разтърстващия старт на турнето в Париж, българската публика може да се готви за едно неповторимо изживяване, от онези, които бележат живота и остават в сърцето \"Завинаги\". Билетите са в продажба в бензиностанциите OMV, мрежата на Eventim и Ticketportal, билетен център НДК и на касата на ДКС Варна на цени от 50 до 120 лева.", "date": "2018.03.26", "title": "Пускат допълнителни билети за концерта на Силви Вартан в София"}
{"url": "http://www.novinite.bg/articles/158014/Za-parvi-pat-v-Iztochna-Evropa-Rok-operata-Iisus-Hristos-Superzvezda-v-NDK", "text": "Рок операта на всички времена „Иисус Христос – Суперзвезда” на Андрю Лойд Уебър и Тим Райс за първи път ще се играе в Източна Европа. Почти 50 години след премиерата на най-успешния мюзикъл в света, оригиналът най-сетне пристига у нас на 5,6 и 7 април в зала 1 на НДК. С трите спектакъла приключва европейското турне, посветено на 70-годишнината на Андрю Лойд Уебър.В ролята на Спасителя ще видим самия Тед Нийли – човекът играл Иисус по-дълго, отколкото героят му е живял на Земята.  Нийли сподели, че очаква с нетърпение срещата с българската публика, защото за него това е свещен момент.", "date": "2018.03.26", "title": "За първи път в Източна Европа: Рок операта \"Иисус Христос-Суперзвезда\" в НДК"}
{"url": "http://www.novinite.bg/articles/158005/Startira-kampaniyata-za-proletno-pochistvane-na-Sofiya", "text": "Традиционната кампания за пролетно почистване на Столичната община ще започне на 26 март ище продължи до 28 април под мотото \"Заедно за почистим София пролетно!\", съобщиха от пресцентъра на Общината.Начало на кампанията ще дадат децата от 74 СУ \"Гоце Делчев\" и техните родители в район \"Връбница\" от 11.00 ч. в понеделник с фолклорна програма и дейности по почистване, засаждане на дървета, растителност, възстановяване и боядисване на пейките за отдих в училищния двор.Тази година кампанията ще протече на две етапа. През първия \"Заедно да почистим, поддържаме и пазим своя квартал\" от 26 март до 15 април ще бъдат почистени прилежащите територии към жилищни сгради и еднофамилни къщи, дворове, паркинги, държавни и общински учреждения, паркове, детски и спортни площадки, градинки, междублокови пространства, затревяване на свободни общински площи и др., засаждане на растителност.През втория етап \"За по-чиста и зелена София\" от 16 до 28 април ще се изпълнят дейности по озеленяване на училищни дворове, детски заведения, територии около паметници, затревяване на свободни общински места, засаждане на дървета, нискостеблени храсти и цветя в градинки и паркове, възстановяване на пейки и боядисване на същите; почистване на ел. табла от агитационни материали, рисуване от спонсори.Ще бъдат почистени територии около манастири, крайградски места и зони за отдих, затревяване на свободни площи, засаждане на дървета, нискостеблена растителност, цветя.За кампанията по пролетното почистване ще бъдат осигурени 50 000 броя чували и 20 000 броя ръкавици. Изпратени са покани до строителни и транспортни фирми за включване в кампанията с транспортна и товарачна техника, която ще бъде насочена към районните администрации за почистване на нерегламентираните сметища, съобщиха от Общината.", "date": "2018.03.26", "title": "Стартира кампанията за пролетно почистване на София"}
{"url": "http://www.novinite.bg/articles/158006/Letishte-Sofiya-s-novi-direktni-i-chartarni-poleti", "text": "Влиза в сила лятното разписание на Летище София с редовните полети до словенската столица Любляна. Те ще се изпълняват три пъти седмично – в понеделник, четвъртък и неделя, от авиокомпанията Adria Airways.Стартират и ежедневните полети на Wizz Air до Атина. А от 26 март с авиокомпанията ще можете да летите до новата за летище София дестинация – Ница, в дните понеделник и петък. На 27 март започват редовните полети на Wizz Air до португалската столица Лисабон и испанския град Малага. И до двете дестинации ще може да се лети всеки вторник и събота.Авиокомпания Ryanair също предлага нова директна линия – до крайбрежния кипърски град Пафос. Полетите ще стартират от 26 март и ще се изпълняват три пъти седмично – в понеделник, сряда и петък.През летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври, което се обуславя от климатичните особености на дестинациите, към които е насочен трафикът.Спрямо предходния летен сезон тази година се очаква ръст от 47% на чартърните полети и двойно увеличение на броя заминаващи пътници (около 40 000 души). ", "date": "2018.03.26", "title": "Летище София с нови директни и чартърни полети"}
{"url": "http://www.novinite.bg/articles/158018/Simulirat-silen-trus-v-Sofiya", "text": "Кризисният щаб в София ще бъде тестван днес със симулация на разрушително земетресение от 6 степен по Рихтер. Щабът ще бъде оглавен от кметът Йорданка Фандъкова. Симулацията ще се направи от компютър, а целта е да изпита реакцията на софийския кризисен щаб в случай на такава екстремна ситуация.Компютърната симулация ще причини значителни разрушения в определени точки на столицата - “Овча купел”, “Искър”, “Панчарево” и “Витоша”. В своеобразното учение участие ще вземат Военна академия, пожарната, „Бърза помощ“, полицията, комуналните дружества.Тестовете ще продължат два дни. Ще се използват военните системи Jcats и Sitaware. Именно тези системи ще зададат колко ще са повредените сгради, ранените и всички останали последствия от силния трус, с които трябва да се справи щаба. Столицата първа прави подобно проиграване на плана си за кризисни ситуации. По този начин ясно ще се видят недостатъците, за да може в последствие планът да се актуализира.", "date": "2018.03.26", "title": "Симулират силен трус в София"}
{"url": "http://www.novinite.bg/articles/158013/API-preduprejdavan-za-poledici", "text": "Пътните настилки са предимно мокри, заснежени, на места със заледявания, а в някои участъци на магистралите \"Тракия\" и \"Люлин\" движението е ограничено. Проблемните участъци са обработени, съобщават от Агенция \"Пътна инфраструктура\" (АПИ).Възстановено е движението на товарни автомобили над 12 т в посока от Видин към Монтана по пътя Видин-Монтана.Слаб дъжд вали в областите Благоевград, Смолян, Пазарджик, Пловдив, Плевен, Търговище, Разград, Варна, Шумен, Русе, Кърджали и в районите на Пода, Босна, Каблешково и Дюлински проход (обл. Бургас), Трън (обл. Перник), Нова Загора, Твърдица и Котел (обл. Сливен), Дупница (обл. Кюстендил).Сняг вали в областите Смолян, Перник, Кюстендил, Монтана, Видин, в планинската част на обл. Пазарджик, в районите на Попови ливади, Черна Места Баня и пр. Предела (обл. Благоевград), Студенец (обл. Пловдив), Бистрица, Боровец, Самоков, Владая, Козница, Гълъбец, Саранци, магистрала \"Люлин\", магистрала \"Тракия\" и магистрала \"Хемус\" (обл. София); пр. Шипка, Ябланица, Луковит и Български извор (обл. Ловеч).Намалена видимост поради мъгла има до 50 м в района на Омуртаг (обл. Търговище), Котел (обл. Сливен), прохода Шипка, магистрала \"Хемус\" и Витиня (обл. София); и до 100 м в област Шумен и в района на Леденика (обл. Враца), Гривица, Плевен, Любеново и Вълчитрън (обл. Плевен).Вятър духа в областите Шумен, Търговище, Разград, Добрич, Смолян и София.", "date": "2018.03.26", "title": "АПИ предупреждаван за поледици"}
{"url": "http://www.novinite.bg/articles/158019/Shte-vkarvat-vtoro-EGN-v-lichnite-ni-karti", "text": "Единният граждански номер (ЕГН) и системата ЕСГРАОН ще действат поне още от 10 години у нас, прогнозират експертите. В този период ЕГН-то ще остане все така лесно пробиваемо от фалшификатори.Преди дни телевизионно разследване показа нагледно как за 10 минути могат да се генерират 4-те цифри след рождените дати на премиера Бойко Борисов, главния прокурор Сотир Цацаров и МВР шефа Валентин Радев. Начинът за защита е все по-малко ЕГН-то да се ползва самостоятелно за идентификация или достъп до база данни. Тоест - ще се разработват системи, в които то винаги да е в комбинация с други данни - номер на лична карта, адрес. По екзотичните предложения са сред тях да попадат и цвят на очите, година на дипломиране, размер на обувките и т.н.Електронен идентификатор, който осигурява достъп до база данни в интернет, ще се монтира в новите ни лични карти. Това е една от идеите, които ще се гледат във вторник в Министерския съвет при обсъждането на проектите за защита на личните данни, пише \"Труд\"/ Най-късно до няколко месеца МВР трябва да обяви търг за нова система за документи за самоличност. В бъдещите лични карти трябва да има чип, какъвто се слага от близо 10 години в международните паспорти. Предвижда се чипът да съдържа три компонента. Първият са биометричните данни - снимка и пръстов отпечатък. Вторият е електронния идентификатор - наричан от спецовете е-ЕГН, а третият - електронен подпис.При подаване на заявлението човек ще има право да се откаже от биометрични данни и е-ЕГН, а за електронния подпис трябва заяви изрично, че желае. Предвижда се с електронния подпис занапред да може да се гласува по интернет. Към момента не е изяснено за какъв срок и на каква цена ще се получава е-подписа. Самият чип ще струва 1 евро или 2 лева. Електронният идентификатор няма да замени сега съществуващото ЕГН, нито системата ЕСГРАОН. Той ще дава само достъп до данните за здравните или социалните служби, НАП, КАТ или областни и общински администрации, като постепенно кръгът ще се разширява. В същото време ще останат справките и услугите на гише с хартиени документи, защото се смята, че поне няколко години ще бъдат нужни на гражданите, за да свикнат с новия начин за контакт с чиновниците. Бъдещото е-ЕГН ще се въвежда по безконтактен път, но ще изисква и въвеждането на ПИН-код, както и сега действат банковите карти. Целта е да с ограничи възможността кодът да се чете или въвежда от разстояние. При загуба на личната карта, той ще бъде анулиран във всички системи, до които има достъп по мрежата. Според експертите със съществуването на новото е-ЕГН ще се наложи да бъдат взети няколко важни решения - ще може ли то да се използва и от всички фирми, които имат права като администратори на лични данни, как то ще се съчетае с проектите за електронна здравна карта, със сега съществуващите здравни картони и рецептурни книжки и т.н., допълва изданието. Засега само е сигурно, че чипът с е-ЕГН-то ще се фалшифицира изключително трудно и ще затрудни максимално използването на чужда самоличност при достъп през интернет до различни бази данни.", "date": "2018.03.26", "title": "Ще вкарват второ ЕГН в личните ни карти"}
{"url": "http://www.novinite.bg/articles/158026/Desetki-kone-izostaveni-da-umrat-v-Osogovskata-planina", "text": "Десетки коне са били оставени да умрат в студа и преспите в Осоговската планина без грижа, без храна от собственика си. Откриха ги доброволци и публикуваха зловещи кадри в социалните мрежи.От 100-тината животни са останали 30 измършавели и вече отказващи храна животни.След първата оказана помощ от доброволците се организира нова акция по спасяването им.Ето какво пише Любомир Венков във Фейсбук:\"Притури се планината и затрупа около 100-тина коне на поляните под връх Руен. Коне, пасящи свободно по планината, но уязвими без човешка грижа.Месец и половина по-късно, под връх Руен е тихо. Снегът е станал три педи. Студът е сковал всичко. Гъста мъгла е забулила този връх, сякаш природата иска да скрие грозотията, случваща се там.На върха са оцелели само 30-ина коне. Останалите лежат заринати под снега, паднали от глад измършавели трупове със стърчащи ребра, гниещи, нежелани дори и от освирепелите вълци. Сред живите коне е и една кобила. Тя е бременна, носеща в себе си плод. Кобилата не е яла от седмици, станала е кожа и кости. Но продължава да носи плода. Докато силите не я напускат и тя пада на земята. Започва преждевременно да ражда. Но не може да го изроди. Подава се само половината плод. Кобилата няма повече сили. От отчаяние започва да цвили, маха с крака във въздуха и прави опити да стане. Но не може. Другите коне гледат тази сцена на отчаяние с равнодушие. Същата съдба ги очаква и тях. Кобилата се отказва. Плодът наполовина стърчи от нея. Мъртъв. Останала без сили, тя лежи в снега и гледа примирено този жесток свят. А гарваните само това чакат. Видели лесната плячка, налазват бавно на талази. Кобилата ги усеща. Но не може нищо да направи. Вижда ги, но е безсилна. Гарваните се приближават, усещайки немощта на тази твар. И ѝ изкълвават окото.Благовещение е. Но не Божи ангели се спущат над връх Руен, а демоните на смъртта вършеят там.\"Собственикът на конете - Петър Пищалов, ползва субсидии, за да отглежда конете. Той заяви пред bTV днес, че знаел не от вчера, а от месец и половина за проблема, че конете не били играчки, а подготвени да живеят в планината, че днес някой щял да го качи до горе, за да им занесе храна и лекарства.Извън това доброволци помогнаха на оцелелите около 30 коне да бъдат нахранени.Със съдействието на Планинската спасителна служба в Кюстендил, по-специално на Христо Абаджиев и Росен Димитров, доброволци отнесоха храна на конете - бали със слама и овес. Групата се е качила до местността Бек Бунар с 5 моторни шейни. Снегът на тази височина е около 1,5 метра.\"Кончетата едва стоят на краката си. Има и умираща кобила, която в предните дни и родила мъртво конче. Гледката е ужасяваща. Аз не успях дори да погледна към труповете на бедствалите животни. Никой не ти дава правото да оставяш така животни, да измират, без да ти пука\", разказа една от инициаторките за акцията в планината днес - Елица Димитрова пред Дарик.Спасителите не могат да свалят конете в ниската част на планината, защото животните не могат да ходят, сподели планинският спасител Христо Абаджиев.Планира се нова акция, за да се закара храна с моторни шейни до конете. Надеждата е снегът да се стопи по-бързо, за да могат животните да пасат трева и когато добият сили, да бъдат свалени.", "date": "2018.03.26", "title": "Десетки коне изоставени да умрат в Осоговската планина"}
{"url": "http://www.novinite.bg/articles/158023/Taksimetrovi-shofori-na-protest-za-spravedliva-prisada-na-svoj-ubit-kolega", "text": "\r\nС протестно шествие в Русе таксиметрови шофьори от цялата страна поискаха справедлива присъда за свой убит колега. Престъплението беше извършено преди година в село Николово, а обвинени в убийството са двама ученици. Таксиметровите шофьори поискаха и законодателни промени, които да им гарантират повече сигурност, докато работят.\r\nГодина след убийството на 60-годишния Валери Спиридонов негови колеги от страната излязоха с такситата си на протестно шествие в негова памет. Сред тях е и Апостол Вълчев от Ямбол, който също е бил нападнат от клиенти. Мъжът бил прострелян с въздушна пушка.Апостол Спиридонов: „Бях нападнат по същия начин, по който е нападнат колегата, но аз извадих късмет и затова съм тук и съм жив. Беше кошмар.- Оборотът ли искаха?-Нямам представа какво искаха.За да се чувстват по-сигурни, таксиметровите шофьори поискаха да имат паник бутон в автомобилите, свързан с телефон 112 или видеонаблюдение.Малин Господинов: Миналата година над 20 опита за убийство, някои завършили с убийство.Румен Петков: Нападенията срещу нас да се разглеждат и наказват по-строго.Делото срещу момчетата, убили таксиметровия шофьор Валери Спиридонов, ще се гледа по-съкратената процедура. Очаква се обаче те да получат до 10 години затвор, защото са били непълнолетни, когато са извършили престъплението.  ", "date": "2018.03.26", "title": "Таксиметрови шофьори на протест за справедлива присъда на свой убит колега"}
{"url": "http://www.novinite.bg/articles/158022/Napadnaha-deputat-v-centara-na-Skopie", "text": "Депутатът от управляващата коалиция в Република Македония Горан Милевски бе нападнат от неизвестно лице, съобщава БГНЕС.Инцидентът е станал вчера следобед на централния площад в Скопие. Милевски е лидер на Либерално-демократическата партия, която е част от управляващата коалиция в кабинета на Зоран Заев. След нападението Милевски е потърсил медицинска помощ. От вътрешното министерство потвърдиха информацията за инцидента.", "date": "2018.03.26", "title": "Нападнаха депутат в центъра на Скопие"}
{"url": "http://www.novinite.bg/articles/158031/Otbelyazvame-Denya-na-Trakiya-i-105-godini-ot-Odrinskata-epopeya", "text": "\r\nОтбелязваме деня на Тракия и 105 години от Одринската епопея. Политици и потомци на тракийски бежанци се включиха в честванията.\r\nНа този ден през 1913 е превзета Одринската крепост. Почитаме паметта на българските войни и на хилядите бежанци от Тракия.\r\nРазрушените домове и прекършените съдби на тракийските българи не успяха да изпепелят родовата памет и надеждата, че справедливостта някой ден ще възтържествува, каза по време на честването държавният глава Румен Радев.\r\n  ", "date": "2018.03.26", "title": "Отбелязваме Деня на Тракия и 105 години от Одринската епопея"}
{"url": "http://www.novinite.bg/articles/158041/Facebook-ot-godini-sabira-telefonni-nomera-i-kontakti-ot-ustrojstvata-ni", "text": "След като социалната мрежа Facebook публикува извинение в американски и британски вестници за скандала с британската консултанска фирма „Кембридж Аналитика”, уебсайтът Арс Текника (Ars Technica) съобщи, че потребители проверили какви данни са събирани за тях от Facebook и установили имена на контакти, телефонни номера и есемеси, събирани в продължение на две или повече години от устройства с Андроид, предаде БТА.От Facebook заявиха, че информацията е складирана в обезопасени сървъри и е взимана само със знанието на потребители, които са се съгласили да дадат достъп до нея.Говорителка на Facebook каза, че информацията не е споделяна с приятели или с външни приложения и се използва, „за да се подобри общуването на хората във Facebook \", като им се помогне да се свързват с други хора. Facebook обяви на уебсайта си, че никога не продава данните и не събира съдържанието на есемесите или разговорите. Но говорителката не отговори на въпроса защо е необходимо да се събира информация за телефонни контакти и есемеси, добавя АП. ", "date": "2018.03.26", "title": "Facebook от години събира телефонни номера и контакти от устройствата ни"}
{"url": "http://www.novinite.bg/articles/158042/45-ot-balgarite-vyarvat-che-bejancite-mogat-da-se-integrirat-v-obshtestvoto", "text": "\r\nБлизо половината от българите (45,4%) смятат, че бежанците могат да се интегрират успешно в българското общество. 55,2% от респондентите биха помогнали на бежанец да научи език (30,6%) или да си намери работа (24,6%), в случай че е заселен в мястото, където живеят показва проучване за обществените нагласи към бежанците и хората, търсещи закрила в България направено за Върховния комисариат на ООН за бежанците (ВКБООН) в България.\r\n„Много българи имат страхове към бежанците и към това как интеграцията им ще повлияе на обществото. Голяма част от тези страхове се основава на неразбиране или погрешна информация. В същото време съм окуражен от заключението, че относително голяма част от населението подкрепя интеграцията и има желание да помогне на бежанците да станат пълноценна част от българското общество.“ заявява Матайс Льо Рут, представител на Върховния комисариат на ООН за бежанците в България.\r\n56% вярват, че бежанците не могат да се интегрират в обществото поради културни или религиозни причини. Съществува и вярването, че бежанците не желаят да се установят в България, а целят да достигнат западни страни членки на ЕС.\r\nПроучването, проведено през декември 2017 сред 1010 респондента, показва също, че голяма част от българите (93%) никога не са срещали бежанец или човек, търсещ закрила през последните няколко години. Респондентите заявяват, че основния източник на информация по теми, свързани с бежанци са телевизия (94%), интернет (20%), приятели (19%), вестници (11%), социални медии (7%), радио (7%).\r\nПрез 2013, в началото на големия поток от бежанци, най-силните страхове на българите са били свързани със сигурността (72%), опасността от разпространение на болести (68%) и загуби на работни места. През 2017 доминиращите страхове са свързани със сигурността (60%) и културните и религиозни различия (48%).\r\n50% от респондентите заявяват, че само бежанци от страни с военни конфликти, като Сирия, трябва да бъдат приемани в България и само 15% смятат, че хората, които са преследвани или нарушени техните човешки права в техните държави по произход, трябва да им бъде предоставена международна закрила.\r\n  ", "date": "2018.03.26", "title": "45% от българите вярват, че бежанците могат да се интегрират в обществото"}
{"url": "http://www.novinite.bg/articles/158016/Poseshtenie-na-predsedatelya-na-EK-Jan-Klod-Yunker", "text": "Днес в резиденция „Евксиноград“ във Варна председателят на Европейската комисия Жан-Клод Юнкер ще участва в срещата на лидерите на ЕС и Турция, заедно с председателя на Европейския съвет Доналд Туск, министър-председателя на България Бойко Борисов и президента на Турция Реджеп Таип Ердоган.На работната вечеря ще се направи оценка на въпросите от общ интерес и на последните събития в Турция, включително в областта на правовата държава и основните свободи.Лидерите ще обсъдят и начини за придвижване на отношенията между ЕС и Турция на основата на взаимно уважение и общи интереси.", "date": "2018.03.26", "title": "Посещение на председателя на ЕК Жан-Клод Юнкер"}
{"url": "http://www.novinite.bg/articles/158044/Povdignaha-obvinenie-na-Spas-ot-Kocherinovo-predstavyal-se-vav-fejsbuk-za-Aleksandar", "text": "Прокуратурата внесе обвинителен акт срещу Спас Василев от Кочериново, представял се чрезфалшив профил във Facebook като Александър Николов. Василев е обвинен за две измами със самолетни билети. Той е заблудил мъж и жена, която била негова бивша учителка, че ще им осигури билети на по-ниски цени. След като превели част от поисканата сума, двамата не успели да се свържат с Василев и да открият самолетните си резервации. В края на миналата година измамникът беше оставен за постоянно в ареста. Предстои делото срещу него да бъде насрочено за разглеждане. От прокуратурата допълват, че срещу Василев се водят още две досъдебни производства за извършени от него измами, пострадали от които са множество хора. Случаят с измамника от Кочериново нашумя през октомври миналата година. Зад фалшив профил във фейсбук на Александър Николов застава Спас Василев, който се сприятелява с бивши и действащи политици, журналисти и други публични личности. Представилият се за Николов печели доверието на стотици хора и след години активни коментари по обществени въпрос и снимки от различни краища на света успява да измъкне хиляди левове.", "date": "2018.03.26", "title": "Повдигнаха обвинение на Спас от Кочериново, представял се във фейсбук за Александър"}
{"url": "http://www.novinite.bg/articles/158047/Borisov-pred-Tusk-Za-Balgariya-e-vajno-da-ima-dobri-otnosheniya-sas-svoya-sased", "text": "„Както неведнъж съм заявявал, за България е важно да има добри отношения със своя съсед. Добрите отношения са важни и за ЕС заради овладяването на миграционния поток, който създаде много проблеми на Съюза през последните години“.Това каза министър-председателят Бойко Борисов, който разговаря с председателя на Европейския съвет Доналд Туск за очакванията от лидерската среща ЕС – Турция.Борисов каза, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми.„Идеята ти за тази среща като възможност да бъде възстановен диалогът с Турция е чудесна и се цени високо от всички, с които съм обсъждал темата”, каза на премиера Борисов председателят на Европейския съвет Доналд Туск. Той посочи, че са натрупани много въпроси, които трябва да бъдат обсъдени, и най-добрият начин за разрешаването им е диалогът.", "date": "2018.03.26", "title": "Борисов пред Туск: За България е важно да има добри отношения със своя съсед"}
{"url": "http://www.novinite.bg/articles/158033/11-miliona-kasovi-belejki-veche-uchastvat-v-lotariyata-za-50-000-leva-na-NAP", "text": "Над 11 милиона касови бележки са регистрирани до този момент за участие в надпреварата за 50 000 лв., голямата награда във втория сезон на Лотарията с касови бележки на НАП.Фискалните бонове, записани в играта до сега, са на обща стойност 157 млн. лв., а средно за шестте месеца от старта на Лотарията един участник регистрира по около 200 касови бележки.Лотарията с касови бележки набира популярност и в социалната мрежа Фейсбук. Там страницата на играта - https://www.facebook.com/kasovbon, има близо 4500 последователи и 4130 харесвания от регистрирани потребители. Над ¼ от феновете на Лотарията във Фейсбук са от столицата, а 75% - са жени.Следващата седмична награда ще бъде изтеглена на 30 март в сутрешния блок на bTV, малко преди 9,00 ч. Късметлията ще получи чисто нов таблет с впечатляващи показатели и две камери. Четвъртата месечна награда, която е 2000 лв., ще бъде изтеглена на 16 април, отново в ефира на bTV.В данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт – www.kasovbon.bg. Както и през миналата година, данните, които трябва да бъдат въведени за участие, са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП.", "date": "2018.03.26", "title": "11 милиона касови бележки вече участват в лотарията за 50 000 лева на НАП"}
{"url": "http://www.novinite.bg/articles/158009/Zapochva-Sedmicata-na-modata-v-Sofiya", "text": "Шестото издание на Седмицата на модата в София започва на 27 март и в продължение на четири вечери ще представи над 36 модни бранда. Почитателите на модата ще видят най-актуалните модели за пролет-лято 2018. Повече за Седмицата на модата в студиото на \"Денят започва\" разказаха председателят на Академията за мода проф. Любомир Стойков, дизайнерът на годината и носител на \"Златна игла\" 2018 Иван Донев и дизайнерът Берна Шабан.Интересна програма очаква любителите на модата четирите вечери. Седмицата на модата в София се утвърди като най-мащабното събитие у нас, на което могат да бъдат показани основните и най-ярки образци на българския моден дизайн, модна индустрия, моден бизнес.Новото в това издание е силното, качествено присъствие на български дизайнери. Първата вечер - вечерта на българската мода, се открива от Евгения Живкова, втората вечер се открива от Христо Чучев, третата вечер е посветена на чуждестранните брандове. Последната вечер ще бъде открита от Иван Донев - дизайнер на годината, а ще бъде закрита от София Борисова.", "date": "2018.03.26", "title": "Започва Седмицата на модата в София"}
{"url": "http://www.novinite.bg/articles/158011/Da-izchistim-Sofiya-ot-dnes-do-28-april", "text": "Днес започва традиционната кампания на Столична община за пролетно почистване на столицата. Тя ще продължи до 28 април, а мотото й е \"Заедно да почистим София пролетно\".Старт ще бъде даден от децата от 74-то СУ \"Гоце Делчев\" и техните родители в район \"Връбница\" от 11.00 ч. Те ще почистят, ще засядат дървета ще възстановят и боядисат пейките в училищния двор.Тази година кампанията ще протече на два етапа. Първият етап - \"Заедно да почистим, поддържаме и пазим своя квартал\", е от 26 март до 15 април. През този период ще бъдат почистени прилежащите територии към жилищни сгради и еднофамилни къщи, дворове, паркинги, държавни и общински учреждения, паркове, детски и спортни площадки, градинки, междублокови пространства, затревяване на свободни общински площи и др., засаждане на растителност.Вторият етап - \"За по-чиста и зелена София\", е от 16 до 28 април. По време на него ще се изпълнят дейности по озеленяване на училищни дворове, детски заведения, територии около паметници, затревяване на свободни общински места, засаждане на дървета, нискостеблени храсти и цветя в градинки и паркове, възстановяване на пейки и боядисване на същите; почистване на ел. табла от агитационни материали, рисуване от спонсори.Ще бъдат почистени територии около манастири, крайградски места и зони за отдих, затревяване на свободни площи, засаждане на дървета, нискостеблена растителност, цветя.Хората ще могат да дават сигнали и предложения на телефона на оперативния център на Столичния инспекторат 987 55 55 и 93 77 566 в периода на кампанията (вкл. събота и неделя).За кампанията по пролетното почистване ще бъдат осигурени 50 000 броя чували и 20 000 броя ръкавици.Изпратени са покани до строителни и транспортни фирми да се включат с транспортна и товарачна техника, която ще бъде насочена към районните администрации за почистване на нерегламентираните сметища.Остава въпросът дали след кампанията усилията за поддържане на чистотата в столицата ще продължат.", "date": "2018.03.26", "title": "Да изчистим София – от днес до 28 април"}
{"url": "http://www.novinite.bg/articles/158037/Ninova-Vsichki-kato-edin-da-zashtitim-nacionalniya-interes-na-Balgariya", "text": "„В Деня на Тракия почитаме паметта на хиляди тракийски мъченици - на тези, които оставиха костите си по дългия път към България и на тези, които до края на дните си останаха с отворени очи към родните си огнища. Поклон пред паметта на българската армия, пред подвига на офицерите и войниците, които изтръгнаха с голи ръце телените заграждения на Одринската крепост и превзеха турските редути.”Това заяви председателят на БСП Корнелия Нинова по повод деня на Тракия.", "date": "2018.03.26", "title": "Нинова: Всички, като един, да защитим националния интерес на България"}
{"url": "http://www.novinite.bg/articles/158045/Radev-Premierat-da-postavi-vaprosa-za-nenamesa-na-Turciya-vav-vatreshnite-ni-dela", "text": "\r\nПремиерът да постави въпроса за ненамеса на Турция във вътрешните дела на България във Варна. Това заяви президентът Румен Радев след поклонението по повод деня на Тракия и отбелязването на 105 години от Одринската епопея.\r\nДържавният глава добави, че неговата подкрепа имат всички, които са в защита на българския интерес.\r\nВицепремиерът Валери Симеонов коментира, че се надява във Варна да се реши най-важният, според него въпрос - за бежанската криза.\r\nЕдин от най-паметните подвизи на българската армия беше почетен с цветя, знамена и военни маршове. Пред паметника на \"Одринската епопея\" , кметът на София Йорданка Фандъкова, заяви че тракийските българи са проявили истински героизъм, а техните потомци са неделима част от народа на обединена България. А държавният глава допълни, че проблемът с дължимите обезщетения за имотите на тракийските бежанци не може да бъде премълчаван.\r\n\r\n  ", "date": "2018.03.26", "title": "Радев: Премиерът да постави въпроса за ненамеса на Турция във вътрешните ни дела"}
{"url": "http://www.novinite.bg/articles/158008/Dneven-horoskop-za-ponedelnik", "text": "Имате много таланти, но ги криете от света. Днес е подходящ ден да разкриете един от тях и това ще ви донесе признанието на много хора.Днес ще имате затруднения с документи или други четива. Това може да означава, че сте изтощени и имате нужда от сериозна почивка.Каквито и планове да сте имали за днес, ще се наложи да ги отмените. Животът ще ви поднесе голяма изненада. Едва ли сте очаквали точно това.Вижте повече:", "date": "2018.03.26", "title": "Дневен хороскоп за понеделник"}
{"url": "http://www.novinite.bg/articles/158015/Iliyana-Jotova-se-sreshtna-s-predstaviteli-na-balgarskata-obshtnost-v-Shvejcariya", "text": "„България не трябва да бъде мащеха за сънародниците ни в чужбина, а активно да работи с тях. Комуникацията и взаимодействието между българската държава и българите в чужбина трябва да се подобрят – в тази посока работи президентската институция.“ Това заяви вицепрезидентът Илияна Йотова на среща в посолството на България в Берн с представители на българската общност в Конфедерация Швейцария. „Българите зад граница са огромен потенциал за страната ни“, отбеляза Илияна Йотова. Българите в Швейцария по официални данни са малко над 8 хиляди, повечето от които са висококвалифицирани специалисти. Илияна Йотова запозна присъстващите с дейността на Съвета за работа с българите в чужбина, която в момента е съсредоточена върху Националната стратегия от 2014 г. и нейните слабости. Във водената от вицепрезидента делегация в Швейцария е и доц. д-р Харалан Александров, член на съвета. Срещата на Илияна Йотова в Берн бе първата с представители на т.нар. нова емиграция. През първата година от мандата вицепрезидентът посети почти всички български исторически диаспори. Сънародниците ни споделиха с Илияна Йотова силното си желание да поддържат жива връзката с България и да помагат на родината си. Като основен те посочиха въпроса за липсата на представителност и за създаването на обществени съвети на българите в чужбина. Голям интерес среща подготвяната от вицепрезидента интернет платформа за българите навън, като сънародниците ни заявиха готовност да участват с идеи при реализирането й. По думите на Илияна Йотова интернет платформата ще съдържа събрана на едно място полезна информация за българите в чужбина и ще съдейства за задълбочаване на контактите между общностите ни извън България. Вицепрезидентът изтъкна необходимостта от създаване на регистър на българските общности в чужбина. Илияна Йотова отбеляза добрия синхрон между българските институции, които работят по темата за сънародниците ни извън България. Вицепрезидентът поздрави посланик Меглена Плугчиева за тесните контакти, които дипломатическата ни мисия поддържа с българите в Швейцария. Днес Илияна Йотова ще разговаря с федералния президент на Конфедерация Швейцария Ален Берсе. По-късно предстои и среща с депутати от Националния парламент, представители на Федералното правителство и ръководството на Дружеството за външна политика.", "date": "2018.03.26", "title": "Илияна Йотова се срещна с представители на българската общност в Швейцария"}
{"url": "http://www.novinite.bg/articles/158030/Avariya-sprya-parnoto-i-toplata-voda-na-ulici-v-centara-na-Sofiya", "text": "Топлофикация спря парното и топлата вода на няколко улици в центъра на София заради авария.Тя е станала малко след 10 ч. на ул. \"Княз Борис I\" №41.Топлоподаването е спряно в карето между бул. \"Ген. Скобелев\", бул. \"Патриарх Евтимий\" и бул. \"Витоша\".От дружеството уверяват, че работят за възможно най-бързото отстраняване на аварията и се извиняват на клиентите си.", "date": "2018.03.26", "title": "Авария спря парното и топлата вода на улици в центъра на София"}
{"url": "http://www.novinite.bg/articles/158020/Varhovniyat-sad-opravda-izcyalo-Zlatko-Baretata", "text": "Върховният съд оправда изцяло Златомир Иванов - Златко Баретата по обвинението, че е ръководил престъпна група, занимавала се с разпространение на наркотици.Ивайло Борисов-Ториното, сочен за приближен на Иванов също е оправдан от съда. Според върховния съд прокуратурата не е представила по убедителен начин доказателства за това, че Иванов и още няколко човека са били престъпна група. Дори опитите на съда да допълни тези съществени пропуски от страна на обвинението не са достатъчни за осъдителни присъди срещу част от обвинените. Така само шестима влизат в затвора - част от тях за пет години, други за три, а има и такива с условни присъди.", "date": "2018.03.26", "title": "Върховният съд оправда изцяло Златко Баретата"}
{"url": "http://www.novinite.bg/articles/158028/Maj-zagina-pri-tejka-katastrofa-kraj-Shumen", "text": "Възрастен мъж загина при тежка катастрофа между лек автомобил и камион край Шумен. Инцидентът е станал около обяд на няколко километра извън града в посока Преслав.Мъжът е пътувал със съпругата си към Шумен. По неизяснени все още обстоятелства малко преди града е станал сблъсъкът с камион с немска регистрация, управляван от румънец. Шофьорът на лекия автомобил е загинал на място. Съпругата му е в болница.", "date": "2018.03.26", "title": "Мъж загина при тежка катастрофа край Шумен"}
{"url": "http://www.novinite.bg/articles/158029/Balgariya-posreshta-predstaviteli-na-tehnologichniya-elit", "text": "България иска да се превърне в регионален център на цифровата икономика в Източна Европа.Тази цел отново беше подчертана на форума IT Hub Connect, който започна днес в София Тек Парк.Конференцията, в която участват представители на водещи технологични компании, ще продължи два дни.Основните теми на форума ще бъдат иновации, регулации и инвестиции.На събитието участват известни личности от технологичния сектор.България иска да стане разпознаваем център в този бизнес и това ще бъде основна цел на този форум.ИТ секторът в последните години се превърна в един от стълбовете на българската икономика и това ще бъде цел както на правителството, така и на бизнеса да продължат тази тенденция.На форума участват представители на водещи технологични компании, сред които Фейсбук, Гугъл и Майкрософт.Особено интересни ще бъде техните позиции през втория ден, когато ще бъдат обсъдени теми като киберсигурност и лични данни.", "date": "2018.03.26", "title": "България посреща представители на технологичния елит"}
{"url": "http://www.novinite.bg/articles/158035/Garciya-iska-ES-da-uprajni-natisk-varhu-Turciya-vav-Varna", "text": "Атина призова ЕС да упражни политически и дипломатически натиск върху Турция, за да прекрати незаконната си дейност в Егейско и Средиземно море, пише Ekathimerini, цитирано от \"Фокус\". Коментирайки днешната среща на високо равнище във Варна между председателите на ЕК и на Съвета на Европа Жан-Клод Юнкер и Доналд Туск заедно с президента на Турция Реджеп Тайип Ердоган, прессекретарят на гръцкото правителство Димитрис Цанакополус заяви, че провокациите на Турция и нейната агресивна риторите подкопават регионалната стабилност.„Турция трябва да се завърне на пътя на закона и разума и мисля, че това ще бъде целта на Юнкер във Варна. Ние очакваме да видим и позицията на Ердоган“, допълни той. „За нас е важно ЕС да упражни политически и дипломатически натиск върху Турция, за да може тя да промени поведението си и повече да не причинява проблеми в региона“, допълни Цанакополус. „Важно е Европа да представи единна и решителна позиция“, заключи той. ", "date": "2018.03.26", "title": "Гърция иска ЕС да упражни натиск върху Турция във Варна"}
