{"url": "https://www.novinite.bg/articles/165221/Eva-Majdel-25-poveche-prihodi-imat-firmite-s-cifroviziran-biznes", "text": "„Американско изследване на 400 компании показва, че тези, които са цифровизирали бизнеса си, имат средно 25% по-голяма доходност от тези, които не са. Новите технологии предоставят не само възможности за създаване на изцяло нови бизнеси, но могат да оптимизират всички съществуващи операции и на бизнеси, които не са били цифрови доскоро. Предприемачите на бъдещето са дигиталните предприемачи.“ Това заяви българският евродепутат от ГЕРБ/ЕНП Ева Майдел на 27 септември 2018 г. в София по време на форума „Предприемачи на бъдещето“, чийто специален гост беше.„Мит е, че приемането на цифрови технологии води непременно до унищожаване на работни места. Напротив, историята е показала, че всеки път, когато човечеството е изправено пред радикална трансформация на икономиката, създадените нови професии и възможности са повече. Две-трети от днешните първокласници е вероятно да работят професии, които дори не съществуват днес, но ще бъдат реалност благодарение на развитието на технологиите. Важно е да подобряваме уменията си постоянно, за да сме в крак с новите тенденции“, допълни Майдел.Българският евродепутат, предприемачи и експерти обсъдиха кои са определящите фактори за успеха на съвременния предприемач и какви умения и качества трябва да притежава предприемача на бъдещето. Дискусията е в рамките на форума „Предприемачи на бъдещето“, организиран от Клуб Инвестор. ", "date": "2018.09.28", "title": "Ева Майдел: 25% повече приходи имат фирмите с цифровизиран бизнес"}
{"url": "https://www.novinite.bg/articles/165223/EK-ni-nalaga-sankciya-zaradi-otkaza-na-fermeri-da-likvidirat-jivotnite-im", "text": "Във връзка с възпрепятстването на ветеринарните власти да ликвидират огнището на чума по дребните преживни животни в град Болярово и продължаващото разпространение на заболяването извън община Болярово, Европейската комисия ще предприеме нови санкции срещу България, съобщиха от Българската агенция по безопасност на храните (БАБХ). Изготвен е проект за изменение на действащо решение, според което ще бъде увеличена територията с наложените рестрикции. Вместо 7 погранични общини, санкциите ще обхванат целите Бургаска, Ямболска и Хасковска области. Според новите ограничения ще бъде забранено излизането на животни и добитата от тях продукция извън упоменатите области. Проекторешението ще мине на писмена процедура и се очаква да бъде публикувано от ЕК следващата седмица.Българската агенция по безопасност на храните (БАБХ) нееднократно алармира за опасността за нови рестрикции, след като стопаните на стадото в Болярово Ана Петрова и съпругът й Тодор, заедно с техни съмишленици, повече от два месеца възпрепятстват ветеринарните власти да унищожат огнището на заразата във фермата в Болярово, където бяха открити положителни проби за чума по дребните преживни животни. Междувременно 11 животни умряха, според стопаните – от преяждане.След проведената областна епизоотична комисия в Ямбол на 18 септември официалните ветеринарни лекари от Областната дирекция по безопастност на храните извършиха аутопсия на една от умрелите овце. Съгласно протокола за аутопсия, животното няма типичната находка за прехранване с концентриран фураж. Констатирано е, че той е само 10% от търбушното съдържание. Липсват и други признаци за прехранване със зърно.На 18 септември стопаните на фермата в Болярово и техните съмишленици не позволиха на ветеринарните власти да извършат инвентаризация на наличните животни в обекта, поради което не бе възможно да се определи реалната смъртност в стадото. Вземането на кръвни проби също беше възпрепятствано от страна на стопаните, а наличието на антитела за чума по дребните преживни животни не може да бъде констатирано на база аутопсия. В същия ден срещу ветеринарните власти беше извършен и вандализъм. Лекият им автомобил беше надраскан с пирон, а специалистите от БАБХ бяха подложени на вербално насилие и получиха закани за саморазправа от страна на поддръжници на стопаните на животните в констатираното огнище на чума в Болярово.", "date": "2018.09.28", "title": "ЕК ни налага санкция заради отказа на фермери да ликвидират животните им"}
{"url": "https://www.novinite.bg/articles/165219/Blizo-7-mln-chujdi-turisti-za-8-meseca-rastat-e-6", "text": "6 919 493 са туристическите посещения на чужденци в България за периода януари- август тази година. 5,9% е ръстът, който се отбелязва спрямо същия период на миналата година, сочат последните данни на Националния статистически институт (НСИ). През летните месеци юни, юли и август общият брой туристически посещения на чужденци у нас възлиза на 4 483 099, което е увеличение от 3,3 на сто в сравнение с периода юни-август 2017 г. Само през август тази година 1 654 126 чуждестранни туристи са избрали дестинация България, като отчетения ръст е от 2,8 на сто.Данните оправдават нашите очаквания за устойчив ръст на туризма. Изключително важно е чуждите туристи да остават доволни и да се връщат отново в България. Статистиката е и потвърждение на факта, че страната ни се утвърждава на международния пазар като конкурентна и разпознаваема дестинация за четири сезона, предлагаща качествен продукт, коментира министърът на туризма Николина Ангелкова.Класацията за входящ туризъм за осемте месеца на 2018 г. се оглавява от Румъния с 991 853 визити и 28,4 на сто увеличение спрямо същия период на миналата година. Втора позиция заема Гърция със 765 647 посещения, а на трето място се нарежда Германия, откъдето са дошли 640 424 туристи. През месеците юни-август отново в Топ 3 се нареждат Румъния, Германия и Гърция.Значителни ръстове се отбелязват на повечето от пазарите, включени в топ 50 на класацията, в сравнение с първите 8 месеца на 2017 г. Гостите от Великобритания са с 16,4% повече, от Украйна – 25,6 на сто увеличение, от Чехия се отбелязва 11,6 на сто ръст. От САЩ нарастването на туристите е с 12,1 на сто, а от Испания и Норвегия чуждестранните посещения нарастват съответно с 20,7% и 32%.", "date": "2018.09.28", "title": "Близо 7 млн. чужди туристи за 8 месеца, ръстът е 6%"}
{"url": "https://www.novinite.bg/articles/165203/KEVR-Gazat-poskapva-s-blizo-14-potrebitelite-obache-shte-plashtat-s-8-na-sto-poveche", "text": "Комисията за енергийно и водно регулиране прие Решение във връзка с подаденото от „Булгаргаз” ЕАД заявление за утвърждаване на цени за IV-то тримесечие на 2018 г., по които общественият доставчик продава природен газ на крайните снабдители на природен газ и на клиенти, присъединени към газопреносната мрежа. Към момента на пазара на природен газ в България не са налице фактически предпоставки за формиране на конкурентна среда и Комисията регулира цената на природния газ за крайните снабдители и за клиентите, присъединени към газопреносната мрежа, като се произнася с отделни ценови решения за всяко тримесечие на годината.При утвърждаването на цената на природния газ КЕВР отчита условията по действащия договор между „Булгаргаз“ и „Газпром Експорт“ и прилага изцяло залегналата в него Методика, съгласно която се вземат предвид промените на цената на петрола и на алтернативните на природния газ горива на световните пазари през последните 9 месеца, калоричността на природния газ, както и измененията в курса на щатския долар спрямо лева. Правомощията на регулатора са единствено да установи дали заявлението на обществения доставчик „Булгаргаз“ отговаря на изискванията на Наредба № 2 за определяне цените на природния газ и на договора за доставка между двете дружества.В Решението на КЕВР утвърдената цена на природния газ за четвъртото тримесечие на 2018 г., на която „Булгаргаз“ продава природен газ на крайните снабдители и на клиенти, присъединени към газопреносната мрежа, е в размер на 456,65 лв./1000 нм 3  или 43,28 лв./MWh (без акциз и ДДС). Тя е с 13,89 % по-висока от досегашната цена за ІІІ-то тримесечие на 2018 г. и е определена въз основа на анализ на икономическата обосновка в заявлението на „Булгаргаз“ ЕАД, отчитане на настъпилата промяна в ценообразуващите фактори и след направени изчисления съгласно прилагания ценови модел.Утвърдената от КЕВР цена от 456,65 лв./1000 нм 3 включва компонента за услугата „обществена доставка“ по чл. 17, ал. 6 от НРЦПГ в размер на 6,17 лв./1000 нм 3 . В цената е включена и компонентата „задължение към обществото“ по чл. 11а, ал. 2 от НРЦПГ от 1,40 лв./1000 нм 3 , която покрива разходите на „Булгаргаз“ за съхранение на количества в газохранилището в Чирен в изпълнение на задължения по Плана за действие при извънредни ситуации съгласно Регламент на ЕС № 994/2010. В предлаганата цена на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на „Булгартрансгаз“.Поради запазване размера на съпътстващите такси за достъп, пренос, разпределение и снабдяване с природен газ, повишението на цената за крайните битови и стопански клиенти - ползватели на природен газ, ще бъде под 8%.Решението на КЕВР за утвърждаване на цената на природния газ за ІV-то тримесечие на 2018 г. ще бъде публикувано на интернет страницата на регулатора.", "date": "2018.09.28", "title": "КЕВР: Газът поскъпва с близо 14%, потребителите обаче ще плащат с 8 на сто повече"}
{"url": "https://www.novinite.bg/articles/165198/Borisov-iska-poveche-razvitie-v-ikonomicheskite-ni-vrazki-s-Vietnam", "text": "Виетнам е наш доверен приятел и изключително важен партньор в динамично развиващия се регион на Югоизточна Азия. Това заяви българският министър-председател Бойко Борисов по време на срещата си с премиера на Виетнам Нгуен Суан Фук. Двамата разговаряха в Ню Йорк, където водената от премиера Борисов българска делегация участва в 73-ата сесия на Общото събрание на Организацията на обединените нации.По време на срещата министър-председателят Бойко Борисов изрази готовността на страната ни да работи за развитието на сътрудничеството във всички области на икономическия и обществен живот. „България и Виетнам са традиционно приятелски страни и вярвам, че потенциалът на икономическите отношения на двете държави може да бъде разширен“, каза премиерът Борисов и допълни, че е необходимо увеличаване на стокообмена между двете страни. Двамата премиери изразиха желание за активна работа в двустранната търговия и търсене на възможности за сътрудничество в нови сфери.Бойко Борисов и Нгуен Суан Фук изразиха удовлетворение от активизирането в последните години на отношенията в областта на образованието, научните изследвания и иновациите.По време на разговора българският премиер Бойко Борисов и виетнамския му колега обсъдиха и възможности за активизиране на сътрудничеството в областта на труда. Българската страна има принципна готовност да започне преговори за разширяване на договорно-правната база в областта на труда и социалната политика с оглед регулиране на трудовата миграция между двете държави.", "date": "2018.09.28", "title": "Борисов иска повече развитие в икономическите ни връзки с Виетнам"}
{"url": "https://www.novinite.bg/articles/165220/Po-nasha-iniciativa-Sazdavat-balkanski-konsultativen-savet-na-energijnite-regulatori", "text": "На официална церемония утре в Солун представители на енергийните и водни регулатори на България, Гърция Сърбия, Македония и Черна гора ще подпишат Споразумение за учредяване на постоянно действащ Консултативен форум на националните регулаторни органи на държавите от Балканския регион. Подписването на Споразумението ще стане в рамките на организираната среща на националните регулатори, на която ще бъдат дискутирани институционални и организационни аспекти на новосъздаваната организация, както и актуални регулаторни въпроси в областта на регионалните пазари на електроенергия и природен газ – нови междусистемни връзки, свързаност на пазарите, защита на потребителите и др. Българският регулатор ще бъде представен на срещата от членовете на КЕВР Александър Йорданов и Евгения Харитонова и от експерти от дирекции „Електроенергетика“ и „Природен газ“.Инициативата за създаването на Форума беше издигната от българския енергиен и воден регулатор на проведената Регионална среща на балканските енергийни регулатори във Велико Търново на 1 и 2 март т.г. Участниците в срещата изразиха подкрепата си за българското предложение и заявиха общите си очаквания, че създаването на Консултативния форум ще стимулира ползотворния многостранен диалог и ще подпомогне структурирането на важните проблеми от общ интерес и изработването на съвместни решения и действия. В проекта на Споразумението сред основните цели на Балканския Консултативен Форум е засилването на сътрудничеството между държавите-членки за развитието на стабилна регулаторна и пазарна рамка, допринасяща за инвестиции в газовия, електроенергийния и водния сектор и за осигуряване на устойчиви, конкурентни и достъпни услуги за потребителите. Форумът ще предоставя рамка за провеждането на дискусии, обмяна на опит и изработване на общи позиции и препоръки по регулаторни въпроси. Членовете на новата организация ще координират и действията си за гарантиране на доставките в региона чрез оптимално използване на междусистемните връзки и диверсификация на енергийните източници, доставчици и преносни маршрути.Важен акцент в бъдещата дейност на Форума ще бъдат усилията за страните за насърчаване на конкуренцията на енергийния пазар на регионално и европейско ниво и сближаване на позициите за установяване на хармонизирани, прозрачни и недискриминационни правила за интегриране на регионалния пазар.В организационно отношение проектът на Споразумението предвижда създаването на Съвет на регулаторите с участието на висши представители на националните регулаторни органи-учредители. При възникване на конкретни въпроси за определен период ще бъдат формирани работни групи от експерти от националните регулаторни органи, които ще анализират и решават специфични въпроси и проблеми на енергийния и воден сектор. Консултативният Форум е отворен за членство и на други национални регулаторни органи от региона. Те могат да се присъединят към страните-учредители след одобрение от страна на Съвета на регулаторите.Съветът на регулаторите ще провежда ежегодни срещи през есента, на които ще приема основната рамка за дискусиите за следващите две години по теми от приоритетно значение за участниците в Консултативния Форум. Годишната среща на Съвета ще бъде ръководена от националния регулатор, който е избран на ротационен принцип от страните-членки да председателства Форума през съответната година. Председателството ще определя дългосрочните цели на организацията и ще изготвя общ план по темите и основните въпроси, които ще бъдат разглеждани на ежегодната среща на Съвета на регулаторите. Страната, председателстваща Форума, ще бъде домакин на Годишната среща на Съвета.На учредителната среща на организацията се очаква Комисията за енергийно и водно регулиране да бъде избрана да поеме Председателството през първата година на Консултативния форум на националните регулаторни органи на държавите от Балканския регион.", "date": "2018.09.28", "title": "По наша инициатива: Създават балкански консултативен съвет на енергийните регулатори"}
{"url": "https://www.novinite.bg/articles/165214/Izkupiha-rekorden-za-Balgariya-portfejl-ot-loshi-krediti", "text": "Водещата компания за изкупуване на задължения в България - „Агенция за събиране на вземания“ ЕАД (АСВ), част от норвежката B2Holding ASA, сключи договор за придобиване на портфейл с необслужвани кредити с номинална стойност почти 250 млн. евро от най-голямата българска банка по активи - Уникредит Булбанк. Очаква се сделката да приключи през oктомври.Това е най-големият портфейл с просрочени  кредити, изкупуван някога в банковия сектор в страната. Пакетът включва необезпечени и обезпечени заеми на физически лица, малки и средни предприятия и корпоративни клиенти.“Тази сделка утвърждава позицията ни на водеща компания за изкупуване на вземания в България и засилва присъствието на B2Holding в Югоизточна Европа. Сделката е показателна и за това, че B2Holding има опита, експертизата и уменията да придобива и управлява портфейли с просрочени кредити на целевите си пазари. Ние също така оценяваме усилията и ресурса, който Уникредит Булбанк инвестира в тази сложна сделка. Ефективността на процеса по продажбата - от проучването на придобития портфейл през преговорите до сключването на споразумението, отразява не само качеството на активите, с които са обезпечени заемите в портфейла, но и големия опит на управляващия екип на Уникредит Булбанк”, заяви Мартин Деспов, изпълнителен директор на АСВ.Това е третата сделка в България между АСВ и Уникредит Булбанк за последните две години. През януари 2017 г. АСВ придоби портфейл с необслужвани задължения на корпоративни клиенти на банката с номинал 93 млн. евро. По-късно същата година, агенцията купи от банката и портфейл на стойност 84 млн. евро. Всички сделки са част от плана на италианската банка за продажба на нецелеви активи. Агенция за събиране на вземания ЕАД е най-голямата компания за изкупуване на вземания в България и сред най-активните играчи в сектора в България и Румъния. През 2017 г. активите на компанията нараснаха три пъти до над 62 млн. лв, а приходите й се увеличиха с 18% до 22.3 млн. лв. От старта на дейността си в края на 2010 г. до момента, АСВ е изкупила повече от 500 хил. задължения като брутният й портфейл е над 800 млн. лв., преди гореспоменатата сделка.", "date": "2018.09.28", "title": "Изкупиха рекорден за България портфейл от лоши кредити"}
{"url": "https://www.novinite.bg/articles/165202/Leko-vloshavane-na-biznes-klimata-prez-septemvri", "text": "През септември 2018 г. общият показател на бизнес климата намалява с 1.5 пункта в сравнение с август, което се дължи на по-неблагоприятния бизнес климат в строителството и сектора на услугите.Промишленост. Съставният показател „бизнес климат в промишлеността“ запазва нивото си от предходния месец. Промишлените предприемачи оценяват настоящата производствена активност като благоприятна. Според тях обаче осигуреността на производството с поръчки е намалена, което е съпроводено и с понижени очаквания за дейността на предприятията през следващите три месеца.Основните фактори, затрудняващи бизнеса, продължават да бъдат свързани с несигурната икономическа среда и недостига на работна сила. Относно продажните цени в промишлеността преобладаващите очаквания на мениджърите са те да останат без промяна през следващите три месеца.Строителство. През септември съставният показател „бизнес климат в строителството“ се понижава с 5.8 пункта, което се дължи на изместване на оценките и очакванията на строителните предприемачи за бизнес състоянието на предприятията от „по-добро“ към запазване на „същото“. Същевременно мненията им относно строителната активност през последните три месеца, както и очакванията им за следващите три месеца, са по-неблагоприятни.Недостигът на работна сила, несигурната икономическа среда и конкуренцията в бранша остават основните проблеми за развитието на дейността. По отношение на продажните цени в строителството мениджърите предвиждат запазване на тяхното равнище през следващите три месеца.Търговия на дребно. Съставният показател „бизнес климат в търговията на дребно“ остава приблизително на нивото си от август. Оценките на търговците на дребно за обема на продажбите през последните три месеца са благоприятни, като и в прогнозите им за следващите три месеца се отчита известно подобрение.Основните пречки за развитието на бизнеса продължават да бъдат свързани с конкуренцията в бранша, несигурната икономическа среда и недостатъчното търсене. Относно продажните цени търговците очакват те да останат без промяна през следващите три месеца .Услуги. През септември съставният показател „бизнес климат в сектора на услугите“ намалява с 1.7 пункта главно поради изместване на оценките на мениджърите за настоящото бизнес състояние на предприятията от „по-добро“ към запазване на „същото“. Мненията им относно настоящото търсене на услуги са по-резервирани, като и очакванията за следващите три месеца се влошават.Най-сериозните затруднения за дейността остават конкуренцията в бранша и несигурната икономическа среда, като през последния месец се отчита засилване на негативното въздействие на първия фактор. По отношение на продажните цени в сектора на услугите мениджърите предвиждат запазване на тяхното равнище през следващите три месеца.", "date": "2018.09.28", "title": "Леко влошаване на бизнес климата през септември"}
{"url": "https://www.novinite.bg/articles/165204/Ombudsmanat-sezira-Konstitucionniya-sad-zaradi-promenite-vAPK", "text": "Омбудсманът Мая Манолова внася искане в Конституционния съд за установяване на противоконституционност на разпоредби от Административнопроцесуалния кодекс /АПК/, които регламентират прекомерното увеличаване на таксите в касационното производство, при подаване на частни жалби и при искане за отмяна на решения, както и такива, с които се изключва касационното обжалване в няколко закона – Закон за достъп до обществена информация, Закон за социално подпомагане и Закон за семейни помощи за деца. Според Манолова тези норми са в противоречие с Конституцията на Република България.Омбудсманът атакува увеличаването на таксите за граждани, които стават 14 пъти по-високи, а за организациите – 74 пъти. „Очевидната прекомерност е не само икономически необоснована от гледна точка на доходите на гражданите, но и би била съществена пречка за защита на основните им права“, пише в мотивите си до КС Манолова.Общественият защитник подчертава, че въвеждането на такса върху „материалния интерес“, който в голяма част от административните производства е неясен и трудно определяем, дава възможност за нееднакво и дори хаотично прилагане на тази норма, което е в ущърб на достъпа до правосъдие на гражданите за защита на техни основни права. В искането до КС омбудсманът оспорва и промяната в Закона за достъп до обществена информация, с която се приема, че решенията на административните съдилища по жалби на граждани срещу решения за отказ за предоставяне на обществена информация не подлежат да касационно обжалване. Нормата е в ущърб на гражданите, тъй като въвежда едноистанционно съдебно производство за защита на техните основни права. Аналогично нарушение на конституционните принципи и норми е допуснато и с промяната в Закона за социално подпомагане и Закона за семейни помощи за деца.Омбудсманът смята, че с промените в АПК чрез така приетите законодателни решения не е осигурен баланс между увеличаването на таксите и правото на достъп до съд на гражданите, като същевременно възпрепятства голяма част от тях при защита на основните им права – защита, гарантирана им от Конституцията.„Разглеждането на спорове от касационната инстанция е дължима гаранция за запазването и зачитането на правата и свободите на гражданите. Те трябва да имат сигурността, че достъпът до правосъдие е гарантиран чрез различни способи, но ще бъде осигурен по непротиворечив начин“, аргументира позицията си Манолова.", "date": "2018.09.28", "title": "Омбудсманът сезира Конституционния съд заради промените в АПК"}
{"url": "https://www.novinite.bg/articles/165205/Ekoorganizaciyata-Belona-oceni-visoko-proekta-na-Rosatom-za-plavashta-AEC", "text": "На 26 септември в Мурманск се проведе техническа обиколка на мястото на стоянката на плаващия енергоблок „Академик Ломоносов“. Посещението бе организирано от руската корпорация „Росатом“. Събитието се състоя в рамките на XI регионален форум-диалог „Сътрудничество за устойчиво развитие на Арктика“. Участие в посещението на уникалния атомен обект взеха представители на международната екологична неправителствена организация „Белона“. По думите на генералния мениджър на организацията Нилс Бьомер, „Росатом“ демонстрира прозрачност по отношение на осъществяването на проекта за създаване на плаваща атомна топлоелектрическа централа (ПАТЕЦ).„Това е нашето първо посещение на борда на плаващия енергоблок. Интересуваме се от всички въпроси и действия, свързани с ПАТЕЦ. Горивото не е още докрай заредено в реакторите и на първо място се интересуваме от процеса на зареждане и последващото пускане на реактора“, каза той. Бьомер оцени готовността на „Росатом“ да покани на борда на плаващия енергоблок всички желаещи и заяви, че „Белона“ ще следи внимателно по-нататъшното реализиране на проекта.В момента в Мурманск се извършва зареждането на реакторите с гориво, което започна през лятото. По думите на заместник-ръководителя на Дирекцията по изграждане и експлоатация на ПАТЕЦ Дмитрий Алексеенко, зареждането на първи реактор вече е завършено, а вторият реактор ще бъде зареден до края на годината. След това започват комплексните швартови изпитания. Готовността на плаващия енергоблок „Академик Ломоносов“ се оценява на 99,65%. Въвеждането на ПАТЕЦ в експлоатация в сибирското пристанище Певек на полуостров Чукотка е планирано за декември 2019 г.Плаващият енергоблок (ПЕБ) „Академик Ломоносов“, проект 20870, е основен проект от серия мобилни транспортабилни енергоблокове с малка мощност. Той е предназначен за експлоатация в състава на плаваща атомна топлоелектроцентрала (ПАТЕЦ) и представлява нов клас енергийни източници на базата на руска технология за ядрено корабостроене. Това е уникален и първи в света проект на мобилен транспортабилен енергоблок с малка мощност. Той е предназначен за експлоатация в районите на Крайния Север и Далечния Изток.Основната му цел е да осигурява на енергия за отдалечени промишлени предприятия, пристанищни градове, газови и нефтени платформи, разположени в открито море. Понастоящем „Росатом“ вече разработва второ поколение ПАТЕЦ – оптимизиран плаващ енергоблок (OFPU), който ще бъде по-малък от своя предшественик. Предполага се, че той ще разполага с два реактора тип RITM-200M, всеки с мощност 50 MW. ", "date": "2018.09.28", "title": "Екоорганизацията \"Белона\" оцени високо проекта на \"Росатом\" за плаваща АЕЦ"}
{"url": "https://www.novinite.bg/articles/165197/Dneven-horoskop-za-28-septemvri", "text": "Понякога най-добрият начин да разберете нещо е да го обясните на някой друг. Има нещо, което не разбирате и това ви тормози. Опитайте този нетрадиционен метод- опитайте да го обясните на някой друг и лесно ще разберете за какво става дума. Напоследък се занимавате с много впечатляващи неща, но това вече ви идва в повече и е време да разпуснете. Съберете багажа си и отидете на някое прекрасно място, на което няма да мислите за нищо. Вашият живот е по-свързан с живота на другите хора, отколкото си мислите. Именно днес ще разберете, че е така. Днес е възможно да създадете някои много здрави и мощни връзки. Възползвайте се от тази възможност. Представителите на останалите зодии могат да намерят дневния си хороскоп ", "date": "2018.09.28", "title": "Дневен хороскоп за 28 септември"}
{"url": "https://www.novinite.bg/articles/165216/Postoyanen-arest-za-ubieca-ot-Kaspichan", "text": "Днес, 28 септември 2018 г., състав на Шуменския окръжен съд със свое определение взе мярка за неотклонение „Задържане под стража“ на 63-годишния обвиняем за четворното убийство в Каспичан Петър П. С това искането на Окръжната прокуратура в Шумен бе уважено, като съдът сподели аргументите на обвинението, че е налице обосновано предположение за авторството на четворното убийство, както и че има реална опасност Петър П. да се укрие и да извърши друго престъпление, тъй като за умишленото убийство на повече от едно лице, извършено по особено мъчителен за четирите жертви начин и с особена жестокост, се наказва с лишаване от свобода от 15 до 20 години, доживотен затвор или доживотен затвор без замяна.В съдебната зала обвиняемият за убийствата на 81-годишния Георги В., 70-годишната му съпруга Гуля В., 48-годишната им дъщеря им Славка и 46-годишния им син Веселин заяви: „Ако ме пуснат сега, в Каспичан ще ме убият. Домът ми е запечатан и няма къде да отида, нямам и пари за парична гаранция“.Определението на Шуменския окръжен съд, с което 63-годишният роднина на убитите бе задържан под стража, подлежи на обжалване пред Апелативния съд във Варна.", "date": "2018.09.28", "title": "Постоянен арест за убиеца от Каспичан"}
{"url": "https://www.novinite.bg/articles/165208/Menidjariot-Solun-Bukuresht-i-Saraevo-se-obuchavatu-nas", "text": "  Софийската Академията за обучение на мениджъри работещи в културата  се утвърди като Регионална балканска академия. Това каза кметът на София Йорданка Фандъкова при откриване на обучението. Започнахме през 2013 г. като инициатива, която беше част от кандидатурата на София за титлата Европейска столица на културата, но този проект е един от многото примери, които не бяха създадени само заради участието на София в това състезание, а се разви през годините и се утвърди като успешна международна практика, посочи още Фанъдкова.  От миналата година програмата на Академията се провежда в партньорство с Гьоте Институтите в Солун и Букурещ, а тази година към това партньорство се присъедини и Сараево.„Така превръщаме Академията в иновационна лаборатория за култура, както и място за опознаване и създаване на контакти“, подчерта столичният кмет.   Йорданка  Фандъкова посочи и различните финансови механизми, които Академията предлага за подкрепа на малки проекти на Гьоте институт и програмите на Столичната община „Култура“ и „Европа“. От миналата година за първи път Асоциация за развитие на София подготви годишна публикация с текстове на участници в Академията от София, Солун и Букурещ и експерти. Сборникът съдържа 16 статии, обединени в 3 направления: Цифрови и технологични иновации в културата, Социални иновации и нови публики, Иновации заедно – политики и практики. По данни от международната платформа AКАДЕМИЯ, която обединява публикации от цял свят до сега Сборникът на Академията за мениджъри в културата има 500 цитирания, 10 от рейтинговите университети по цял свят са споменали тази публикация. Тази година публикацията ще бъде на тема, свързана с културно-историческото наследство, каквато е основната тема на обучителната програма.През тези 5 години от развитието на Академията вече над 120 културни мениджъра от България са имали възможност да надградят своите знания и умения. От миналата година в Академията взеха участие още  100 представители от Солун и Букурещ. Академията за мениджъри в културата вече разполага с над 220 културни оператори от балканските държави, които са посланици на нови културни политики и нови управленски модели в културата.", "date": "2018.09.28", "title": "Мениджъри от Солун, Букурещ и Сараево се обучават у нас"}
{"url": "https://www.novinite.bg/articles/165222/Vzrivilite-bankomata-v-Stara-Zagora-ot-Moldova", "text": "Трима молдовски граждани са задържани за обира на банкомата в Стара Загора. Това съобщи министърът на вътрешните работи Младен Маринов, предаде бТВ. Предполагаемата сума, която са откраднали, е 50 000 лева, но тепърва от банката ще отчетат точната цифра, защото последното зареждане на устройството е за 100 000 лева.Банкоматът беше взривен през изминалата нощ в кв. „Железник”. Съвсем близо до взривения банкомат се намира Второ полицейско управление в Стара Загора.Все още не е ясно дали извършителите са съпричастни към случая с взривения банкомат в Казанлък в края на август, каза още Маринов в Нова Загора.", "date": "2018.09.28", "title": "Взривилите банкомата в Стара Загора - от Молдова"}
{"url": "https://www.novinite.bg/articles/165199/Belgiya-shte-sadi-Google-zaradi-snimki-na-voenni-obekti-po-kartite", "text": "Белгийското министерство на отбраната обяви намерението си да заведе дело срещу Google за това, че на картите на интернет-компанията се виждат панорамни и спътникови снимки на ключови военни обекти на кралството. Според ведомството това поставя под заплаха тяхната безопасност, предаде БГНЕС.Министерството пусна изявление по случая: „Министерството на отбраната поиска от Google „да размаже“ снимките на обектите. След като констатирахме, че това не беше направено, подаваме иск в съда срещу Google.“ Става дума за възможността на картите на Google да се виждат панорамни и спътникови изображения на търсените от ползвателите обекти. И, например, желаещите могат детайлно да разгледат военновъздушната база „Клайн-Бройгел“, където се съхраняват американски атомни бомби, базата на ВВС „Флорен“ или щабквартирата на НАТО.По-рано белгийски медии съобщиха, че независимо от искането към Google, на картите си остават неретушираните изображения на двете атомни електроцентрали в страната.", "date": "2018.09.28", "title": "Белгия ще съди Google заради снимки на военни обекти по картите"}
{"url": "https://www.novinite.bg/articles/165207/Sofiya-veche-ima-laboratoriya-za-inovacii", "text": "В лабораторията  млади хора на възраст от 15 до 29 години ще се учат как да бъдат иноватори и предприемачи. Софийската лаборатория се създава със съдействието на Столичната библиотека, която  предостави пространство в центъра на София,  и с финансовата и логистична подкрепа от Асоциацията за развитие на София.„Убедена съм, че  лабораторията ще се превърне в динамично място за идеи, които ще прилагаме и ще направим София по-добро място за живеене – каза по време на откриването столичният кмет Фандъкова. – Съвременните технологии се развиват толкова бързо, че обучението през целия живот става неотменна част от нашето бъдеще. В тази лаборатория вие ще имате възможност да повишавате знанията и уменията си, да се срещате и общувате с мениджъри на световни компании, да присъствате на лекции, да обсъждате идеи с други млади хора или просто да поработите в приятна обстановка няколко часа“ – допълни столичният кмет и подчерта, че вярва в младите хора и очаква техните идеи.Лабораторията е създадена по проект „Отключване потенциала за бизнес и социални иновации в Дунавския регион чрез повишаване знанията и уменията на младите хора“. По този проект се изгражда мрежа от Иновационни лаборатории в участващите градове, за споделяне на опит, контакти и провеждане на съвместни обучения за младежи.Основната дейност на лабораторията е свързана с изграждане на платформа между местните власти, младежките организации, образователни институции и бизнеса, с цел развиване уменията на младите хора за иновации и предприемачество.Първото обучение ще се осъществи съвместно със Стопанския факултет на Софийския университет.Непосредствено след официалната част се проведе и първото заседание на Консултативния съвет по политиките на младежта към кмета на София, в което Йорданка Фандъкова разговаря с младите хора по темата “Транспорт“. Кога ще има велосипеди под наем, как ще развие метрото и  ще има ли по-екологичен градски транспорт до Витоша бяха само част от въпросите, които интересуваха младежите.На отриването присъстваха зам. кметът Дончо Барбалов, директорът на Асоциацията за развитие на София Светлана Ломева, директорът на Столичната библиотека Юлия Цинзова и общински съветници.", "date": "2018.09.28", "title": "София вече има лаборатория за иновации"}
{"url": "https://www.novinite.bg/articles/165201/7-planirali-atentat-s-kola-vzrivove-i-avtomati-v-Holandiya-hvanaha-gi", "text": "Холандската полиция е предотвратила голям терористичен атентат по време на голямо събитие в страната. Това предадоха световните агенции, като се позоваха на изявление на прокуратурата, предаде БНР.Седем души са били арестувани по подозрения, че са планирали атака с автоматични оръжия, колани с експлозиви, подготвяна е била и кола - бомба, която е трябвало да се взриви в даден момент.Заподозрените са пребивавали в Холандия. Те са арестувани в Арнхем, в източната част на страната - близо до германската граница, и във Веерт на югоизток.Разузнавателната служба е започнала да следи терористите още през април. В центъра на групата е 34-годишен мъж от Ирак, който живее в Арнхем. Вече е осъждан през 2017 г. за опит да достигне до бойната зона на терористичната милиция. Останалите заподозрени са на възраст от 21 до 34 години, съобщиха от прокуратурата.\"Терористична клетка е елиминирана\", заяви министърът на правосъдието Фердинанд Грапперхаус. В акцията са участвали 400 тежко въоръжени полицаи, използвани са и хеликоптери, пише АРД. ", "date": "2018.09.28", "title": "7 планирали атентат с кола, взривове и автомати в Холандия, хванаха ги"}
{"url": "https://www.novinite.bg/articles/165206/Darjavite-chlenki-davat-zelena-svetlina-za-kupuvaneto-na-superkompyutri-za-1-mlrd", "text": "Днес Съветът на министрите официално подкрепи плановете на Комисията за съвместни инвестиции с държавите членки в изграждането на европейска инфраструктура от суперкомпютри на световно равнище.„Съвместното предприятие за европейски високопроизводителни изчислителни технологии ще стимулира — чрез системата на обществените поръчки, изграждането на конкурентоспособна верига за обработка и доставка на данни с помощта на суперкомпютри в Европа. Чрез своите експертни центрове то ще осигури по-големи възможности на европейските академични среди, промишленост, малки и средни предприятия и публична администрация, като им предостави достъп до широк спектър от ресурси, услуги и инструменти за подобряване на техните умения в областта на цифровите технологии и иновациите.“, заяви комисарят по въпросите на цифровата икономика и цифровото общество Мария Габриел по повод решението.Суперкомпютрите са необходими за обработката на все по-големите обеми от данни. Те носят ползи на обществото в много области — от здравеопазването и производството на енергия от възобновяеми източници до безопасността на автомобилите и киберсигурността. Днес Съветът прие Регламент за създаване на съвместното предприятие за европейски високопроизводителни изчислителни технологии (EuroHPC) — новосъздадена правно-организационна и финансираща структура, която ще обедини ресурси от 25 европейски държави, изгради инфраструктура за високопроизводителни изчисления и данни и оказва подкрепа за научни изследвания и иновации в тази област с участието на учени, предприятия и промишлеността. Тази структура ще осигури на публичните и частните потребители от Европа по-добър достъп до суперкомпютри — ключов фактор за насърчаване на конкурентоспособността и иновациите. ", "date": "2018.09.28", "title": "Държавите членки дават зелена светлина за купуването на суперкомпютри за €1 млрд."}
{"url": "https://www.novinite.bg/articles/165217/Silno-zemetresenie-v-Indoneziya-edin-chovek-zagina", "text": "Мощно земетресение раздруса Индонезия днес, съобщи Франс Прес, предаде БНР. Трусът е с магнитуд 7.5 по скалата на Рихтер. Издадено е и предупреждение за цунами на остров Сулавеси и част от Борнео. Земетресението удари остров Сулавеси само часове след по-слаб трус, при който загина един човек.  ", "date": "2018.09.28", "title": "Силно земетресение в Индонезия, един човек загина"}
{"url": "https://www.novinite.bg/articles/165192/Hladno-utro-sled-tova-slanchevo-s-do-24-gradusa", "text": " Сутринта ще е студено и на места ще има слаби слани. Днес ще бъде слънчево, с временни увеличения на облачността, предимно висока. Вятърът ще се ориентира от изток- югоизток, ще е слаб. Дневните температури ще продължат да се повишават, максималните ще са между 19 и 24 градуса, сочи прогнозата на НИМХ-БАН.Атмосферното налягане ще продължи да се понижава и ще доближи средното за септември.Над планините ще бъде предимно слънчево. Вятърът ще се ориентира от юг- югоизток, ще е слаб – до умерен. Ще се затопли, максималната температура на височина 1200 метра ще е около 13 градуса, на 2000 метра – около 8.По Черноморието ще преобледева слънчево време, с временни увеличения на облачността, по-значителни над южните райони. Ще духа слаб до умерен изток-североизточен вятър. Максималните температури ще са 18-20 градуса. Температурата на морската вода е 21-23. Вълнението на морето ще е 2-3 бала.", "date": "2018.09.28", "title": "Хладно утро, след това слънчево с до 24 градуса"}
{"url": "https://www.novinite.bg/articles/165211/NOI-s-mashtabna-informacionna-kampaniya-za-vazrastnite-hora", "text": "Международният ден на възрастните хора, за какъвто 1 октомври е обявен от 28 години насам, ще бъде отбелязан по традиция като Ден на отворените врати в офисите на териториалните поделения на Националния осигурителен институт (ТП на НОИ) в София и всички градове. В обособени и изнесени приемни служителите на института ще отговарят на запитвания относно придобиването право на пенсия, актуалните изисквания за пенсиониране в различните категории труд и възможностите за закупуване на недостигащ осигурителен стаж.Като жест по случай празника и като улеснение за работещите през седмицата експерти от пенсионния отдел в ТП на НОИ в Пловдив ще работят в съботния ден на 29 септември. Екипът възнамерява да обърне внимание на всекиго в по-спокойната атмосфера на неработен ден. Пловдивските експерти ще оказват помощ при предстоящо пенсиониране, при отпуснати вече пенсии, ще помагат при възникнали конкретни казуси.С интензивната информационна кампания в Деня на отворените врати НОИ продължава утвърдената линия да запознава възможно повече хора със социалноосигурителните им права. Израз на този стремеж на празничния 1 октомври ще бъде и поредицата от посещения на служители от НОИ в заведения за социални услуги за възрастни хора. На 1 октомври управителят на института Ивайло Иванов ще посети Дома за стари хора в столичния квартал Горна баня и ще отговори на въпросите на настанените там. Планирани са посещения на ръководители на ТП на НОИ и експерти от службите за среща и консултации в домове за стари хора в Кърджали, Айтос, Пазарджик, с. Главиница, Старозагорски минерални бани, Вълчедръм, Хасково, с. Фатово - област Смолян. Със същата мисия ще бъдат посетени пенсионерски клубове в Кърджали, Плевен и Благоевград, Дом за възрастни хора със сетивни нарушения – Хасково, Дом за възрастни с физически нарушения – Кюстендил. ", "date": "2018.09.28", "title": "НОИ с мащабна информационна кампания за възрастните хора "}
{"url": "https://www.novinite.bg/articles/165195/V-Sofiya-zapochva-Mejdunarodniyat-muzikalen-festival-Piano-Ekstravaganca", "text": "Серията от събития в програмата на фестивала от 28 септември до 1 декември са част от Календара на културните събития на Столична община за 2018 г. и се организират от фондация „Пиано Екстраваганца“ с подкрепата на Министерство на културата, Министерство на отбраната, Столична община, фондация “Америка за България” и в партньорство със Софийската филхармония.В ключови локации на София, сред които са Централния военен клуб, зала \"България\" и камерна зала \"България\", меломаните ще могат да се насладят на уникални рецитали, камерни концерти и един симфоничен концерт съвместно със Софийска филхармония. Фестивалът, освен над 4000 гости и 25000-на аудитория, събира в България всяка година големи международни имена, като през 2018 г. сред гост-изпълнителите ще са музиканти от над 10 държави, сред които: Антон Никулеску от Румъния, Мариан Собула от Полша, Верустиния Щур-Овчинникова и Иля Овчинников от Русия, Никола Бурдонкъл от Франция, София Хасе и Едуардо Домингес от Испания, Марко Скиаво и Серджо Маркеджани от Италия. От българска страна, освен основателят на фестивала маестро Людмил Ангелов, ще участват и Александрина Пендачанска, Марио Хосен, Виктория Василенко и Живко Петров.Специални акценти в осмото издание на фестивала са концертите в сътрудничество със Софийска филхармония: на 15 ноември е симфоничният концерт със солисти дуото Скиаво – Маркеджани от Италия, Виктория Василенко и Людмил Ангелов, под диригентството на Росен Гергов; на 1 декември е песенната вечер със звездното участие на Александрина Пендачанска, Людмил Ангелов и музиканти от Софийската филхармония.Пълната програма на фестивала можете да видите на Фестивалът “Пиано Екстраваганца” е едно от най-значимите музикални фестивални събития в България и Източна Европа. Освен артистичен директор, маестро Людмил Ангелов е негов основател и куратор на съдържанието.Фестивалът е печелил престижни отличия като наградата “Музикален проект на годината” в годишните награди на предаването “Алегро Виваче” на БНР за 2016 г. и признанието на ЮНЕСКО за опазване на световното музикално наследство.", "date": "2018.09.28", "title": "В София започва Международният музикален фестивал \"Пиано Екстраваганца\""}
{"url": "https://www.novinite.bg/articles/165215/Makedoncite-si-zaformiha-politicheski-skandal-na-Obshtoto-sabranie-na-OON", "text": "Сериозен политически скандал е на път да се заформи в Македония. А проблемът се появява не къде да е, а в сградата на ООН в Ню Йорк, където от няколко дни тече 73-тата сесия на Общото събрание на Организацията.Македонската делегация напусна залата, когато на трибуната застана президентът на страната Георге Иванов. Заместник-министърът на външните работи Андрей Жерновски, който присъства на Общото събрание излезе по време на обръщението на президента Иванов, предаде БГНЕС.\"Напуснахме залата на ООН по време на речта на Иванов, защото не искахме да даваме легитимност на неговата скандална реч, изпълнена с манипулации, омраза и създаване на врагове. Откритият призив за бойкот на референдума и грубата злоупотреба с тази трибуна е истински призив за самзоизолация, но и крайно безотговорно спрямо сегашните и бъдещите поколения\", каза още Жерновски.В речта си Георге Иванов отправи тежки критики срещу Договора с Гърция, който слага край на 27-годишния спор за името. Според него това било \"историческо самоубийство\". Той отново повтори, че няма да гласува в неделя. Иванов открито и директно разкритикува представители на САЩ и ЕС, които през последните две седмици посетиха македонската столица и призоваха за одобряването на Договора от Преспа. „На 30 септември няма да отида да гласувам и аз знам, че и вие скъпи сънародници, ще вземете мъдро решение. Гласуването по време на референдум е право, а не задължение\", каза още Иванов от трибуната на ООН.", "date": "2018.09.28", "title": "Македонците си заформиха политически скандал на Общото събрание на ООН"}
{"url": "https://www.novinite.bg/articles/165196/Nov-golyam-protest-na-roditelite-na-deca-s-uvrejdaniya-idniya-vtornik", "text": "Национален протест „Системата убива – системата е блокирала“ ще се проведе на 2 октомври, вторник, от 17:30 часа на площад „Народно събрание“ в София. Това съобщиха организаторите от Протестна инициатива „СИСТЕМАТА НИ УБИВА“.„Обещания - търпение - лъжи - протест! Няма друг начин, няма накъде! Няма! Търпението не е безкрайно. Тази зима отново ще умрат изоставени, отхвърлени, гладни, унизени, смазани хиляди. Хиляди ще останат по домовете си на ръба. Защо ли?“, казват организаторите.Недоволните родители отбелязват още , че за последните 4 години са проведени 7 такива протеста, 120 дни палаткови лагери в цялата страна в очакване на воля за реформа, 90 дни чакане за приемане на Закона за личната помощ, обещан да се разглежда в комплект с останалите два нови закона, касаещи хората с увреждания – Закон за хората с увреждания и Закон за социалните услуги. Но резултат няма. КАЗВАМЕ СТИГА! КРАЙ! ОТБЛОКИРАЙТЕ СИСТЕМАТА! Крайният срок настъпи! Достатъчно чакахме и цивилизовано се държахме, достатъчно съдействахме и ви търпяхме! СПРЕТЕ С ЛЪЖИТЕ! И ще спрем с протестите...ОТНОВО ЗАЯВЯВАМЕ - ИСКАМЕ ДОСТОЕН ЖИВОТ ЗА ДЕЦАТА/ ЛИЦАТА С УВРЕЖДАНИЯ И ТЕХНИТЕ СЕМЕЙСТВА! ИСКАМЕ ВЪЗМОЖНОСТИ, А НЕ ОГРАНИЧЕНИЯ! ИСКАМЕ РЕАЛНИ РЕФОРМИ, а не закони, затвърждаващи статуквото!, пише още в съобщението за подготвяния голям протест пред парламента.", "date": "2018.09.28", "title": "Нов голям протест на родителите на деца с увреждания идния вторник"}
{"url": "https://www.novinite.bg/articles/165209/Sedmo-gostuvane-na-Nacionalnata-ni-opera-v-Yaponiya", "text": " Софийската опера влезе в галактиката на големите и престижни световни оперни центрове, гостуващи в Япония, страната с най- голям музикален пазар. Така  и нашият национален оперен театър мощно завоюва с редовни гастроли Страната на изгряващото слънце и отново през октомври т.г. , за седми път, ще представи едни от най-успешните си постановки „Турандот” от Пучини и „Кармен” от Бизе.Големият интерес към гастролите на Софийската опера е от страна не само на хилядната публика, която вече винаги чака с нетърпение българите, но е била уважена и от Императорското семейство, което посещава спектаклите  още в първия гастрол на Операта ни и изразява лично възторга си в среща с режисьора Пламен Карталов. Той е спечелил доверието на японската импресарска агенция  и така открива с постановките на \"Джоконда\" и \"Турандот\" пътят на Националната опера към Япония.Отлични са впечатленията и оценките и на зрителите, както и на музикални критици, импресарии и на политици, записани пред камерата на телевизионна журналистка Даниела Кънева за БНТ. Можем да се гордеем с мненията им:„Гостуването на Софийската опера в Япония е много важно събитие. Изключителен театър, един от най-добрите в света”.„Софийската опера не се уповава  единствено на прочутата магия на българските гласове, а има таланта и потенциала да бъде един от първите оперни театри в света – съвременен театър, органично вплел в едно певческо майсторство, оркестър, хор, музикално ръководство и режисура, която превръща всички на сцената – и солисти, и хористи, и статисти в актьори. Те не само пеят до съвършенство партиите си, но и играят – както във всеки драматичен театър.”„Софийската опера отстоява своята артистична и музикантска идентичност и е един съвременен оперен театър с многопосочно въздействие върху публиката.”„Много можем да научим от постановката на „Джоконда”, за първи път  играна в Япония”.„Турандот” е с иключителни гласове. Оркестърът е много добър. Сцената е много ефектна, органично слят спектакъл”.В първите и следващи гастроли на Софийската опера са участвали Гена Димитрова, Ана Томова- Синтова, Никола Гюзелев, Владимир Стоянов, Кирил Манолов, Костадин Андреев, Камен Чанев, Бойко Цветанов, Мария Белчева, Мартин Илиев, Радостина Николаева, Цветана Бандаловска, Мариана Цветкова, Бисер Георгиев и още много други звездни български гласове от  трупата на Софийската опера.Голям е броят и на постановките представяни до сега в Токио, Осака, Нагоя, Фукуока, Хирошима и други японски градове, чиято публика още помни: „Джоконда” от Понкиели, шедьоврите на Пучини „Турандот”, „Бохеми”, „Тоска” и „Джани Скики”, Вердиевите „Отело”, „Бал с маски” и „Риголето”, „Селска чест” от Маскани, „Княз Игор” от Бородин и др.На въпрос на журналист към Николас Пейн - директор на международната асоциация „Опера Европа“, членове на която са 187 оперни компании от 42 страни, включително и нашия театър, по какво Софийската опера се отличава от западните оперни театри, той отговоря: „Тук има нещо, което в повечето западни театри е загубено. Чувството за ансамбъл, за екип. Вашата опера има идентичност. Докато западните опери, които наемат за спектаклите си певци от цял свят, все повече се уеднаквяват. Кажете, къде другаде по света може да бъде поставен целият „Пръстен на нибелунга“ с изцяло национален състав?“ В тазгодишния седми поред японски гастрол, импресарската агенция е избрала две постановки за единадесет спектакъла. Това са „Кармен” от Бизе и отново за трети път „Турандот” от Пучини. В главните роли” участват само български артисти: Надя Кръстева, Камен Чанев, Гергана Русекова, Костадин Андреев, Даниел Дамянов, Радостина Николаева, Бисер Георгиев, Светозар Рангелов, Веселин Михайлов, Таня Иванова, Габриела Георгиева, Атанас Младенов и др. Диригенти са Кеатаро Харада и Григор Паликаров.", "date": "2018.09.28", "title": "Седмо гостуване на Националната ни опера в Япония"}
{"url": "https://www.novinite.bg/articles/165193/Izlojba-pripomnya-kauzite-na-Boyan-Petrov", "text": "На 3 октомври 2018, от 18:30 ч. в Националния музей „Земята и хората“ ще бъде представена изложба „Каузите на Боян Петров – биоразнообразието в Кресненския пролом“ с участието на негови близки, официални лица и приятели. Експозицията акцентира на част от личния живот на Боян Петров, както и една от личните му каузи, с която се е занимавал дълги години, а именно спасяването на Кресненското дефиле, застрашено от строителството на автомагистрала „Струма”, която в момента се предвижда да премине през него. Кресненският пролом е малко кътче от природата на Югозападна България, съхраняващо изключително богато биоразнообразие, едно от най-богатите в Европа, и мястото, където Боян Петров, завършвайки своето биологично образование, е правил теренните проучвания за дипломната си работа. Кресненският пролом е мястото с най-много биологични видове на единица площ в България и територия, в която се срещат южната средиземноморска със северната природа. Тясната долина на река Струма, затисната от стръмни планински склонове, прави тази връзка много уязвима и крехка и всички животински видове и растения, обитаващи района, са силно чувствителни към човешките дейности в Кресненски пролом.  На изложбата ще бъдат представени фотографии от кръжока по зоология към Зоологическата градина, който е посещавал Боян Петров и е запалил страстта му към природата, негови лични снимки, снимки на природата в Кресненския пролом,  снимки на различни защитени видове земноводни, влечуги и птици, срещащи се в района на Кресна. Автори на фотографиите са: самият Боян Петров; доц. д-р Стоян Бешков, НПМ при БАН; професор д-р Павел Стоев (предоставил снимки от своя фотоапарат правени от Боян Петров), научен секретар на НПМ при БАН и приятел на Боян още от годините в кръжока в Софийския зоопарк; Асен Тасев - приятел на Боян от ученическите години; Андрей Ковачев - СДП БАЛКАНИ, биолог и зоолог, приятел на Боян от 1-ви клас. Това ценно природно богатство сега е застрашено от строителството на автомагистрала „Струма” през дефилето, част от Транс-европейския коридор 4, свързващ Хамбург със Солун, финансиран с европейски средства. Въпреки продължаващите повече от  20 години усилия на неправителствените организации и личности като Боян Петров, да се намери щадящо за дефилето решение - с дълъг тунел или т.нар. “източен обход” извън дефилето, в края на 2017 година българските власти отмениха законово действащо решение от 2008 година и приеха, че посоката София - Солун ще премине през дефилето, а само посоката юг - север ще бъде изнесена извън Кресненския пролом. Последствията са пагубни както за природата, така и за хората от региона. С изграждането на спорната отсечка ще се загубят важни транспортни връзки с регионалния Благоевград, рафтинг и каякинг туризмът ще пострада; риск от разширяване на съществуващия път в магистрала ще има и за пътуващите по нея. Това решение е в противовес на препоръките на европейските конвенции и националното законодателство, и Боян Петров е сред тези, които настояват, че алтернатива е не само възможна, но и необходима. Изложбата се организира по инициатива на Коалиция „Да спасим Кресненското дефиле”* с любезното съдействие на Националния природонаучен музей при Българската академия на науките.Откриването ще се проведе на 3 октомври 2018 г. от 18:30 ч. и ще продължи до 10 октомври в сградата на музея „Земята и Хората“ на адрес гр. София, бул. „Черни връх” № 4. ", "date": "2018.09.28", "title": "Изложба припомня каузите на Боян Петров"}
{"url": "https://www.novinite.bg/articles/165218/Valchev-razporedi-proverka-na-cenite-na-skapi-uchebnici", "text": " Цените на учебниците след седми клас, особено на тези за девети клас, наистина са много високи. И на мен ми направи впечатление, каза днес в Пловдив министърът на образованието Красимир Вълчев, цитиран от БГНЕС. Той съобщи, че е възложил предварително маркетингово проучване от експерти на министерството, а другата седмица предстои среща с издателите, за да се изясни ситуацията.Министър Вълчев допусна, че има някои фактори, които оскъпяват изданията, като посочи за пример труда, но проблемът като цяло с девети клас идва и от изцяло новите учебници, които не могат да се заменят на пазара с вече употребявани. Той уточни, че високите цени не са на всички издатели, отделни учебници са особено скъпи. Учебниците до 4 клас ги има в интернет, но новите не.25 млн. лв. са отпуснати тази година за извънкласни дейности, още 7 млн. за шкафчета в училища, за да могат децата да не носят всеки ден прекалено тежките си раници. Министър Вълчев бе гост на официалното откриване на учебната година на Пловдивския университет.", "date": "2018.09.28", "title": "Вълчев разпореди проверка на цените на скъпи учебници"}
{"url": "https://www.novinite.bg/articles/165210/Artefir-na-BNR-shte-e-domakin-na-Nosht-na-poeziyata-i-muzikata-na-1-oktomvri", "text": "За трета поредна година предаването на „Артефир“ на програма „Христо Ботев“ на БНР ще е домакин на Нощ на поезията и музиката. Събитието ще е на 1 октомври (понеделник) в клуб „Перото“ на НДК от 18.00 ч.Талантливи млади и утвърдени български поети ще четат стихове. Музикални изпълнения ще вдъхновяват публиката и участниците.Водещите Дарина Анастасова и Митко Новков ще представят нови творби на Аксиния Михайлова,  Александър Секулов, Александър Шурбанов, Амелия Личева, Анна Лазарова, Бойко Ламбовски, Валентина Радинска,  Виолета Христова,Владимир Левчев,  Ивайло Диманов, Иван Христов,  Камелия Кондова, Кристин Димитрова, Лилия Трифонова, Лора Динкова,  Мария Липискова,  Мирослав Христов, Мирела Иванова,  Надежда Тричкова, Пейчо Кънев, Петър Чухов,  Пламен Киров, Румен Леонидов, Роман  Кисьов,  Росен Кукушев, Хайри Хамдан,  Цочо Бояджиев.Някои от авторите пък ще влязат в ролите си на поети с китари.Работещите в БНР поети също са подготвили творчески изненади за 1 октомври – Световният ден на поезията и музиката. С част от музикално - поетичния спектакъл „Хвърчащите хора“ по стихове и басни на Валери Петров ще ни запознае директорът на програма „Христо Ботев“ Кирил Калев.Парола: „Поезия“. Клуб „Артефир“.1 октомври, 18.00 ч., клуб „Перото“.Входът е свободен! ", "date": "2018.09.28", "title": "\"Артефир\" на БНР ще е домакин на Нощ на поезията и музиката на 1 октомври"}
{"url": "https://www.novinite.bg/articles/165194/4000atleti-ot-45-darjavi-pristigat-za-WIZZ-AIR-Sofiya-maraton-2018", "text": "Десетки елитни атлети от цял свят вече са потвърдили участие на WIZZ AIR София маратон. Поредното, 35-о издание на едно от емблематичните събития  за българската столица е насрочено за 14 октомври със старт-финал пред националния стадион.При мъжете с най-силен личен рекорд засега е Доди Фейера Гемеда от Етиопия, който впечатлява с личното си постижение 2.09:42 часа от маратона в Донгюн (Китай) през 2016 г. Рядко в България пристига маратонец с персонален рекорд под 2.10 ч., а Доди е бягал под 2.15 ч. осем път в последните пет години. Той обаче ще срещне сериозна съпротива, тъй като в София ще стартират редица класни маратонци, сред тях и миналогодишният победител с рекорд на трасето Бармао Кипроно от Етиопия.Кенийската армада ще бъде представена от Абел Роб, който е с две втори места от тазгодишните български маратони и също е с шанс за спечелване на джакпота. Негови сънародници са Марк Ротич и Киплагат Кипчирчир с личен резултат 2.12 ч. Интересен факт е, че Кипчирчир и миналогодишният шампион Кипроно са от отбора на NN Running Team, в който членува и олимпийския шампион Елуид Кипчоге (Кения), подобрил преди две седмици световния рекорд 2.01:39 ч. на маратона в Берлин.Елитната група се допълва от Жан Симуквека от Руанда и мароканецът Нуйни Редуан с личен рекорд 2.14 ч.До тях ще застане супер амбицираният Ахмет Насеф, който с две победи досега тази година е основен претендент за спечелването на джакпота от 20 000 лв., заедно с кенийката Рут Матебо, който също има два триумфа от Стара Загора и Варна тази година.Рут ще гони победата в компанията на своята сънародничка Бети Джематия, до тях на старт ще застанат Клементине Муканданга от Руанда, Марел Ханене от Мароки и други елитни атлетки.Бегачи от рекорден брой държави са заявили участници в WIZZ AIR София Маратон на 14 октомври. Интерес има от представители на 45 държави, а общият очакван брой на стартиращите е над 4000.И тази година проявата е част от инициатива София – Европейска столица на спорта и отново е финал на веригата от маратонски бягания под наслов „Бягането като начин на живот“ след състезанията н Стара Загора и Варна.За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо ще инспектира трасето и цялостно ще оцени организацията на състезанието, което кандидатства за категория „bronze level” в ранглистата на най-прочутите световни маратони.Регистрацията за WIIZ AIR София Маратон продължава до 7 октомври. Важно е да се знае, че т.нар. “Race Office“ за получаването на номерата и с всичко необходимо около организацията на събитието тази година ще се изгради до монумента на Съветската армия в Княжеската градина. Там ще бъдат и щандовете на т. нар. EXPO изложение, където ще са представени най-новите продукции на производители на спортни стоки, пособия и екипировки.Стартови номера може да се вземат и в деня на старта рано сутринта при предварително платена такса. По традиция всеки участник ще получи стартов пакет с много подаръци от спонсорите. WIZZ AIR отново ще дари на всеки стартирал в основните дисциплини по един еднократен ваучер на стойност 20 евро, който може да се използва в рамките на година за закупуване на самолетен билет до желана дестинация.Общият награден фонд и тази година ще бъде впечатляващ – над 60 000 лв. Победителите при мъжете и при жените в класическия маратон ще получат по 8000 лв., подгласниците им по 4000 лв. и т. н. до 10-о място – 400 лв. Парични награди ще има за всички призьори до 6-о място на 21 км и на 10.5 км. Всеки стартирал ще получи рекламна тениска на ASICS с уникално красив дизайн, а успешно завършилите основните дистанции ще бъдат отличени с много красив медал като спомен от участието в събитието. Наред с това ще бъде разиграна томбола с 20 награди сред всички завършили масовото бягане на 3 км. Софийският маратон се осъществява и с любезното съдействието на Софийска вода, ACICS, Garmin, минерална вода Банкя, HerbaLife, NN, Right Rental, 60K, FiBANK, Стройрент, WELDA, Sponser, Go4Raw и др. Повечето от тях ще наградят призьорите и ще приветстват участниците със свои представители при връчването на наградите.", "date": "2018.09.28", "title": "4000 атлети от 45 държави пристигат за WIZZ AIR София маратон 2018"}
{"url": "https://www.novinite.bg/articles/165200/Vazstanoviha-poruganiyapametnik-na-Stambolovv-Centralnitegrobishte", "text": "Възстановиха паметника на големия български политик Стефан Стамболов на Централните софийски гробища, предаде БГНЕС. На 16 юли бе установено, че паметникът на бившия български премиер и революционер е бил поруган от вандали. Той беше разбит, а бронзовият бюст на Стамболов - откраднат. От Столична община заявиха тогава за БГНЕС, че щетите ще бъдат възстановени от фирмата, охраняваща гробищния парк.", "date": "2018.09.28", "title": "Възстановиха поругания паметник на Стамболов в Централните гробище"}
{"url": "https://www.novinite.bg/articles/165212/Pravitelstvoto-pita-balgarite-lyatno-ili-zimno-chasovo-vreme-iskat", "text": "У нас започва национално допитване лятно или зимно часово време предпочитат българите. Отговорите ни ще бъдат взети предвид при оформянето на позицията кой от двата варианта ще избере България. Това се налага, след като Европейската комисия взе решение смяната на времето да бъде отменена през 2019 година.Дали предпочитат да остане лятното или зимното часово време българите могат да заявят на правителствения портал -  .Темата за и против смяната на стрелките се повдига от години, когато наближи моментът времето да се премести с час напред или назад. Краят на дебатите дойде след като Европейската комисия инициира референдум и европейските граждани избраха това да остане в миналото. Според предложението на комисията през 2019 година ще спрем да местим часовника, а всяка държава ще реши на лятно или на зимно часово време да остане.Допитването на енергийното министерство ще продължи до 11 октомври, след което отговорите ще бъдат обобщени в национална позиция. Тя пък трябва да бъде представена на Евросъюза до края на март 2019 г.   ", "date": "2018.09.28", "title": "Правителството пита българите лятно или зимно часово време искат"}
{"url": "https://www.novinite.bg/articles/165213/Kolko-i-kakvi-lekarstva-ima-v-stranata-shte-kazva-nova-elektronna-sistema", "text": "Електронна система ще следи наличностите на лекарствата в България, решиха депутатите с окончателно приети текстове от законопроекта за лекарствените продукти в хуманната медицина, съобщи БНР. Данните в системата ще са показател дали има риск от недостиг за определен медикамент, като ще се забранява реекспортът му. С промените в закона се завишиха сериозно и санкциите при извършване на нерегламентирана търговия с лекарства. Който извърши износ на лекарствени продукти, включени в забранителния списък, ще се глобява от 50 000 до 100 000 лева.Срещу измененията се обявиха от БСП с мотива, че информационната система все още не е създадена и не е ясно дали ще заработи.Георги Михайлов от БСП обоснова решението на социалистите да не подкрепят промените в закона:\"Изключително важен е законът, изключително сериозен, но той почива на един балон, който в момента се надува. Сега от тук да започнем да чакаме създаването на системата и след това да видим дали тя работи или не, в чий интерес е всичко това и какъв ви е ефектът от целия законопроект?\"Председателят на Здравната парламентарна комисия и депутат от ГЕРБ Даниела Дариткова упрекна левицата: \"Вчерашното ви решение да не се регистрирате в зала и днешното заявление ми дава основание да имам сериозни съмнения, че вие закриляте реекспорта на медикаменти в България, който оставя българските граждани без лекарства. Аз съм удивена защото вие в комисия подкрепихте голяма част от текстовете на закона\".Дариткова защити създаването на специализирана електронна система в рамките на закона, а не в последваща наредба на Здравното министерство и обясни, че тя ще проследява и анализира лекарствените продукти, включени в позитивния лекарствен списък и ще се администрира и поддържа от Изпълнителната агенция по лекарствата. Тя уточни още, че до 4 месеца ще бъде изградена информационната електронна система за недостиг на лекарствени продукти на пазара.\"В случай че се установи риск от дефицит, установи се недостиг по параметрите, които сме заложили в закона, ще се генерира забранителен списък за износ, който ще се изпраща на Агенция \"Митници\".Депутатите удължиха законодателната си програма до окончателното приемане на целия законопроект за лекарствените продукти в хуманната медицина.", "date": "2018.09.28", "title": "Колко и какви лекарства има в страната ще казва нова електронна система"}
