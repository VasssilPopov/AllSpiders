{"url": "https://www.novinite.bg/articles/169617/Pazaruvame-onlajn-ot-Jenskiya-pazar", "text": "Зеленчукова продукция и месни изделия, предлагани на Женския пазар в София, ще може да се закупуват и през интернет. Това съобщи пред \"Монитор\" директорът на пазари \"Възраждане\" Драгомир Димитров.Общинското дружество ще създаде електронен портал, на който всеки ден ще се пуска информация каква продукция може да се закупи онлайн. \"Идеята ни е да популяризираме продуктите на производителите. Пазари \"Възраждане\" ще бъдат гарант за качеството на стоката\", обясни Димитров и допълни, че онлайн продажбите ще започнат през пролетта. По думите му дружеството няма да печели пари от закупуването на стоките, а логистична фирма ще изготви проект за доставките.Желаещите да пазаруват месо през интернет ще имат възможност да посочват и в какво състояние да им бъде докаран продуктът  - на едро, или разфасован. Димитров изтъкна, че онлайн пазаруването би довело и повече хора на пазара, за да видят откъде купуват продуктите си.\"Опитваме се да развиваме пазара, като го направим едно модерно пространство. Това ще спаси пазарите от конкуренцията в лицето на други търговски обекти като веригите. \"Промяната на нагласата на жителите и гостите на София към Женския пазар е дълъг и сложен процес, който включва ясна концепция – запазвайки спецификата и самобитния му характер, той да се превърне в модерно социално градско пространство, където да се идва с удоволствие\", коментира Димитров.На Женския пазар ще бъдат разположени и колонки за зареждане на електромобили.В момента пък се поставя и ново видеонаблюдение подменя се осветлението, щорите и навесите на търговските обекти. Шефът на пазари \"Възраждане\" съобщи още, че в последните години е решен и въпросът със сигурността и с чистотата. Открихме офис на Трето РПУ на Женския пазар - нещо, което също много спомага за сигурността на гражданите\", посочи Димитров. Той отчете и изключително висок интерес към пазара. По думите му около 60 хиляди души дневно посещават и историческото място в центъра на столицата.", "date": "2019.01.12", "title": "Пазаруваме онлайн от Женския пазар"}
{"url": "https://www.novinite.bg/articles/169636/Harchim-poveche-pari-za-kultura-spored-Evrostat", "text": "Средният разход на домакинствата в ЕС за култура през 2017 г. е бил 8,5 на сто от общите им разходи, отчита европейската статистикаБългарите са похарчили значително повече средства за културен отдих, свободно време и развлечения през 2017 г., отчита анализ на Евростат за разходите на домакинствата в ЕС за отдих и култура през въпросния период.Според анализа българите са харчили около 8 на сто от общите си разходи за културни развлечения през 2017 г. при регистрирани 7,5 на сто през 2007 г.Средният разход на домакинствата в ЕС за култура през 2017 г. е бил 8,5 на сто от общите им разходи, отчита европейската статистика.Според данни на НСИ средният разход на домакинство през 2017 г. за отдих, култура и развлечения е бил 528 лева, при отчетени 282 лева през 2007 г. Увеличени са и разходите за култура на едно лице, регистрира данните родната статистика - 230 лева през 2017 г. при 114 лева през 2007 г.Пак според НСИ през 2017 г. близо 3,8 милиона българи са посетили различни културни събития като театри, концерти, опера, балет, кино и др. Почти 4 милиона от сънародниците ни са посетили в рамките на въпросната година културни забележителности в страната.Близо 2 милиона българи са посветили свободното си време в четене на книги, като половината от тях са прочели от 1 до 5 книги, около 30, на сто са прочели 10 книги за 12 месеца, а около 20 процента от сънародниците ни са прочели повече от 10 книги за 12-те месеца на 2017 г.Около 4 милиона са българите, които четат вестници, като от тях 42 процента или 1,7 милиона заявяват, че четат вестници почти всеки ден.През 2017 г. гражданите на страните в ЕС са похарчили средно 8,5 на сто от общите си доходи за развлечения и други културни дейности, което в реални цифри представлява около 710 млрд. евро и се равнява на 4,6 от БВП на ЕС.Най-много средства за отдих и култура в ЕС отделят от общите си разходи жителите на Дания - 11,5 на сто, Швеция - 11 на сто, Финландия, Холандия и Австрия - по 10 на сто и др.В противоположния край на скалата най-малко средства за култура отделят жителите на Гърция - едва 4,6 на сто, Румъния - 5,8 на сто, Кипър - 6 на сто и др.Най-значителен ръст в отделяните средства за култура за 10-годишен период /2007-2017 г./ е регистриран в Словакия - 9 процента, Румъния и Литва - плюс 1 процент. Увеличение, макар и с 0,5 на сто, е регистрирано и в България, отчита Евростат.Намаление на парите на домакинствата за култура е отчетено във Финландия - минус 12 на сто, Словения, Ирландия и Белгия - минус 1 процент, според Евростат.", "date": "2019.01.12", "title": "Харчим  повече пари за култура, според Евростат"}
{"url": "https://www.novinite.bg/articles/169611/Pochitame-Sv-Tatyana", "text": "На 12 януари отбелязваме деня на Света Татяна - Великомъченица, почитана в християнския свят както от православни, така и от католици.Татяна е раннохристиянска мъченица. Родена в семейството на богато, но боязливо и криещо вярата в Християнството римско семейство. Татяна поема пътя на целомъдрието от дете. Изцяло проникната от тази вяра, Татяна била посветена за дякониса и всецяло се отдала на милосърдие и непрестанна молитва. По това време на римския трон се възкачва 16-годишният Александър Север (205-238 г.). Той имал еклектични убеждения: равнодушен към вярванията на другите, той не се придържал към един определен светоглед, поради което всред идолите на различните езически божества в дома си имал изображението и на Христос. В негова жертва пада Татяна. Без да гледат на знатното й положение и на нейния безукорен живот, я завели в храма на Аполон, за да принесе жертва. Девойката не само отказала да стори това, но по нейна молитва идолът се сгромолясал и се разбил на парчета.След напразните увещания на градоначалника да се отрече от Христа, младата Татяна била многократно подлагана на най-свирепи изтезания, като дори изболи очите й и рязали ивици от нейната снага. Според писанията, след всяко мъчение Бог извършвал чудо със своята изповедница - тя се явявала на другия ден излекувана.Когато веднъж, след целодневно мъчение, отвели девойката в тъмницата през цялата нощ, тя, огряна от нетленна светлина, велегласно славословела Бога, пригласяна от небесни ангели, които лекували нейните страшни рани. И това чудо не трогнало мъчителя. На другия ден той отново я подложил на жестоки изтезания. Уморен от нейната несломимост, безсилният управител наредил да я предадат на изгладнелите зверове, но пуснатият лъв се заумилквал около светата мъченица и ближел кротко нозете й.Изпълнен със страх да не би подобна гледка да обърне и други езичници към омразната вяра на \"галилеяните\", управителят наредил незабавно да я обезглавят. Същата участ постигнала и бащата на мъченицата.Заради големите мъчения, на които била подложена, църквата я канонизира като Света великомъченица Татяна.Имен ден празнуват жените с име Таня, Татяна.", "date": "2019.01.12", "title": "Почитаме Св. Татяна"}
{"url": "https://www.novinite.bg/articles/169615/Stolichniyat-transport-OK-snegorinite-v-gotovnost-krizisnite-centrove-rabotyat-ralotuvat-ot-SO", "text": "През изминалата нощ екипи на снегопочистващите фирми са обработили със смеси против заледяване стръмни и опасни участъци от пътната мрежа в столицата. Опесъчени са пътищата в природен парк \"Витоша\" – Бояна- Алеко и Драгалевци- Черни връх. Това съобщават от пресцентъра на Столична община.Към момента се изпълняват всички маршрути на градския транспорт и няма отклонения от графика.В кризисните центрове на общината са нощували 156 човека. Във връзка с ниски температури кризисните центове работят в рамките на 24 часа в денонощието. Гражданите могат да подават сигнали за хора , останали без дом, на тел 112.Снегопочистващата техника ще остане в готовност за работа и през деня, а екипи на дирекция \"Аварийна помощ и превенция\" ще проверяват за наличие на ледени висулки и ще отстраняват висулки от сгради и мостове с цел недопускане на инциденти.Призоваваме управителите на търговски обекти и на етажна собственост да почистят тротоарните площи прилежащи към техните сгради, както и да следят и премахват своевременно ледени късове – висулки от сградите. При невъзможност да премахнат ледените късове да обезопасят мястото с лента.", "date": "2019.01.12", "title": "Столичният транспорт - ОК, снегорините - в готовност, кризисните центрове работят, ралотуват от СО"}
{"url": "https://www.novinite.bg/articles/169614/Plovdiv-oficialno-stava-Evropejska-stolica-na-kulturata", "text": "Пловдив е във фокуса на вниманието от днес. Градът официално става европейска столица на културата. Официалната част от събитията започва в събота в 19 часа. Организаторите обещаха невероятен спектакъл, който съчетава музика, светлини и танц под мотото \"Ние сме всички цветове”. Пловдив е първият български град, който е избран за \"Европейска столица на културата\". Тържествата по откриването се провеждат от 11 до 13 януари.На откритата многоетажна сцена ще се качат близо 1 500 участници. Организаторите очакват да дойдат 50 хил. души, за да видят спектакъла. Стотици прожектори и огромни екрани ще представят специалното светлинно шоу. На много места в града ще има съпътстващи събития, заведенията и ресторантите в централна градска част ще работят до късно. Движението в центъра на града е спряно, а паркирането е забранено. За целта са изградени буферни паркинги. Гостите на спектакъла ще могат да влязат през 23 пропускателни пункта. \"Това е едно изключително мащабно мероприятие, което изисква и определени мерки за сигурност. В тази връзка е отделен огромен ресурс от сили и средства, така че да гарантираме обществения ред и сигурността на гражданите. Обособили сме няколко зони - за посетителите, за участниците, за официалните гости, за журналистите и медиите. Няма да допускаме лица, които са в нетрезво състояние и опасни предмети. Забранени са и пиротехническите средства. Ангажирана е и частна охранителна фирма, която има определени задачи, които трябва да изпълнява. Гражданите трябва да си носят документите за самоличност\", каза директорът на пловдивската полиция старши комисар Атанас Илков, цитиран от Нова тв.", "date": "2019.01.12", "title": "Пловдив официално става Европейска столица на културата"}
{"url": "https://www.novinite.bg/articles/169630/FBR-razsledva-direktno-dali-Tramp-raboti-v-polza-na-Rusiya", "text": "През 2017 г. Федералното бюро за разследване (ФБР) е започнало разследване дали американският президент Доналд Тръмп работи в полза на Русия, пише авторитетният американски вестник The New York Times, цитиран от ТАСС.Разследването, едновременно контраразузнавателно и криминално , е било започнато, след като президентът уволни директора на ФБР Джеймс Коми през май 2017 г., съобщава вестникът, цитирайки анонимни източници.Контраразнувателният аспект е бил насочен към това дали Тръмп съзнателно или несъзнателно работи за Москва и дали е заплаха за националната сигурност, пише вестникът. Криминалното разследване е било свързано с уволнението на директора Джеймс Коми.Разследването на ФБР се превърна в разследване на специалния прокурор Робърт Мюлер относно намесата на Русия в изборите през 2016 г. и евентуално тайно споразумение между неговата кампания и Москва, припомня изданието.The New York Times пише, че ФБР е подозирала връзки на Тръмп с Русия по време на кампанията през 2016 г.Но ФБР са отложили започването на разследване, докато президентът уволни Коми, който отказа да сътрудничи на новоизбрания тогава президент и стартира нововъзникващото разследване за връзки с Русия, което сега се ръководи от Мюлер.Американският президент Доналд Тръмп многократно определя разследването на Мюлер като \"лов на вещици\" и го разглежда като петно върху легитимността на неговото президентство.", "date": "2019.01.12", "title": "ФБР разследва директно дали Тръмп работи в полза на Русия"}
{"url": "https://www.novinite.bg/articles/169619/Izpisvat-do-dni-prebitiya-vav-Vojvodinovo-komandos", "text": "Пребитият във Войводиново ефрейтор Валентин Димов е в добро състояние вече и ще бъде изписан до два-три дни. Това съобщи в предаването \"Тази събота\" на bTV неговият командир бригаден ген. Явор Матеев.По думите му ефрейтор Димов има силен дух и силно тяло, и се възстановява бързо. Скоро ще се върне и в бойния строй.Военният от Специалните части беше пребит на 6 януари – Богоявление, от двама млади роми заради забележка на улицата.На въпроса как могат двама младежи да пребият военен ген. Матеев отговори, че всеки – и най-подготвеният, може да изпадне в ситуация, в която не може да се защити.Ефрейтор Димов е участвал в операции и мисии зад граница – парашутист е, а в момента е на длъжност снайперист. До края на месеца ще бъде произведен в младши сержант.В село Войводиново вчера се проведе най-мащабният протест в негова подкрепа. Събраха се бивши и настоящи офицери, както и много граждани. Имаше очакване за участието на повече колеги на Димов и слухове, че е имало нареждане да не се включат.Не съм давал устни или писмени забрани на никого за това как да се държи в конкретната ситуация, обяви ген. Матеев.В селото ще продължат мирните протести, продължава и събарянето на незаконните постройки в ромската махала, каза кметът на Войводиново Димитър Тосев.", "date": "2019.01.12", "title": "Изписват до дни пребития във Войводиново командос"}
{"url": "https://www.novinite.bg/articles/169621/Pone-20-raneni-pri-vzriva-v-parijkata-hlebarnica", "text": "Най-малко 20 души са пострадали в експлозията, станала в хлебарница в централния девети район на Париж, съобщават електронните издания на \"Фигаро\" и на телевизия Бе Еф Ем Те Ве.Двама от ранените са в тежко състояние, а 7 в сериозно. 11 ранени са леки травми. Очевидци разказват, че около 10 души са с рани по главата, на които се оказва помощ на място.Сред ранените има 3 пожарникари, които са се отзовали на сигнал миризма на газ, подаден от хора в хлебарницата преди експлозията. Полицията каза, че именно изтичане на газ, е причинило взрива. По-рано се съобщаваше за пожар, предшествал експлозията.Трагедията, разиграла се на улица \"Тревизо\", недалеч от прочутия магазин Галерия Лафайет, е мобилизирала 200 пожарникари и 100 полицаи.На околните сгради са нанесени големи материални щети, счупени са прозорци, избити са рамки на прозорци. По улиците има изплашени хора. Някои туристи от съседните хотели напускат с багажа си, а други са излезли на улицата боси и по халати.Извършва се спешна евакуация на съседните сгради. Обособен е периметър за сигурност. Над района прелита и хеликоптер на Бърза помощ.", "date": "2019.01.12", "title": "Поне 20 ранени при взрива в парижката хлебарница"}
{"url": "https://www.novinite.bg/articles/169634/Rumaniya-shte-amnistira-korumpirani-za-da-raztovari-zatvorite", "text": "Румъния обмисля да амнистира политици, които излежават присъди за корупция, за да реши проблема с препълнените затвори, съобщи в интервю за Би Би Си външният министър Теодор Мелешкану. Той припомни, че има наказателна процедура на ЕС срещу Румъния заради условията в центровете за задържане и излежаване на наказанието. Като един от начините той посочи въвеждането на електронни гривни, които затворниците да носят, докато са на по-лек режим.Проектът на Социалдемократическата партия, който трябва да е готов до 15 януари, ще се отнася за злоупотреба със служебно положение и други корупционни практики, за които се предвиждат до 10 години затвор. Лидерът на партията Ливиу Драгня, който също има присъда за корупция и заради това не можа да стане премиер, заяви, че законът е нужен заради \"злоупотреби и несправедливости\", извършени в миналото. \"Защо амнистията и помилването са богохулство? Не се страхувам да казвам тези думи. Ако някой намери други законодателни мерки, друг курс на действие, за да поправи несправедливостта, ще има пълната ми подкрепа и тази на партията\", заявил той пред ръководството на партията.\"Евронюз\" смята, че подобни намерения могат да съживят протестите от зимата на 2017 г., когато стотици хиляди румънци излязоха по улиците на много градове заради планове за декриминализиране на някои нарушения. Срещу проекта се обявиха президентът Клаус Йоханис, главният и антикорупционният прокурори на Румъния, както и неправителствени организации. ", "date": "2019.01.12", "title": "Румъния ще амнистира корумпирани, за да разтовари затворите"}
{"url": "https://www.novinite.bg/articles/169610/Studeno-i-oblachno", "text": "Днес облачността ще е променлива, по-значителна до обяд над Югоизточна България, без валежи. След обяд над по-голямата част от страната ще е по-често слънчево. Сутринта на места в котловините ще има мъгла. Ще духа слаб, в Северна България – умерен запад-северозападен вятър. Минималните температури ще са от минус 10-12 градуса на места в Западна България до 1-2 в крайните югоизточни райони. Максималните ще са между минус 1 и 4 градуса, сочи прогнозата на НИМХ.Над планините ще бъде предимно слънчево, с повече облаци преди обяд над Родопите и Странджа-Сакар. Ще духа умерен, по високите и открити части и временно силен западен вятър. Максималната температура на височина 1200 метра ще е около минус 1 градус, на 2000 метра – около минус 6.Над Черноморието облачността ще е променлива, без валежи. Повече облаци ще има преди обяд над южните райони, а повече слънце се очаква в следобедните часове. Ще духа слаб, по Северното Черноморие – до умерен запад-северозападен вятър. Максималните температури - от 1 до 4 градуса, температурата на морската вода е около 5. Вълнението на морето ще е 1-2 бала.", "date": "2019.01.12", "title": "Студено и облачно"}
{"url": "https://www.novinite.bg/articles/169622/Maj-zagina-sled-zverska-katastrofa-na-patya-Pleven-Troyan", "text": "Седемдесетгодишен пешеходец е загинал на място, след като бил блъснат от автомобил тази сутрин на пътя Плевен-Троян, в района на Ловеч, съобщават от областната дирекция на МВР.Произшествието станало около 7.00 часа. Мъжът пресичал пътното платно след тунела на околовръстния път на Ловеч в посока Троян. Автомобилът бил управляван от 57-годишен мъж от Плевен. Пробата за алкохол на водача е отрицателна.По случая е образувано досъдебно производство.", "date": "2019.01.12", "title": "Мъж загина след зверска катастрофа на пътя Плевен-Троян"}
{"url": "https://www.novinite.bg/articles/169623/Fandakova-20-000-domakinstva-shte-mogat-da-smenyat-starite-pechki-s-po-ekologichni", "text": "Безвъзмездно ще предоставим възможност повече от 1/3 от домакинствата да сменят своята отоплителна инсталация с по-екологична - ще получат климатици или печки на пелети. Затова обаче са нужни кампании, убеждаване, надявам се, че ще имаме подкрепата на хората. Това заяви в предаването \"Денят започва\" с Георги Любенов беше кметът на София Йорданка Фандъкова.Плановете ни са 20 000 домакинства в следващите 2-3 години да сменят отоплителната си инсталация. Безспорно, най-много хора палят отпадъци в ромските махали на София, призна градоначалникът. Най-голямо усилие полагаме в район \"Красна поляна\", успяхме да съборим два от блоковете на т.нар. Виетнамски общежития, които създаваха изключителни проблеми, допълни кметът.По повод тежките метеорологични условия и снеговалежите в София, Фандъкова обясни, че почистването на града е денонощна задача, като на този етап няма проблеми с движението. Следим с джипиес почистването в реално време, колегите и аварийните дирекции са непрекъснато на терен, допълни кметът.Решаването на проблема със замърсяването на въздуха в София безспорно е сред основните приоритети, категорична беше Фандъкова.Полагаме максимални усилия въздухът в София да става все по-чист. Проблемът с фините прахови частици остава в определени дни, замърсяването е сериозно, заяви градоначалникът.Никоя институция обаче не може да се справи сама с този проблем, трябва да се включат всички, както и самите граждани, призова кметът.Подобрихме обществения транспорт, за да имат хората алтернатива с нови автобуси, трамваи, метро. Настоявам да бъде инкриминирано горенето на отпадъци - това е забранено и сега, нормите обаче са административни и не водят до нужния ефект, допълни Фандъкова.", "date": "2019.01.12", "title": "Фандъкова: 20 000 домакинства ще могат да сменят старите печки с по-екологични"}
{"url": "https://www.novinite.bg/articles/169616/Pet-oblasti-v-stranata-sa-pred-gripna-epidemiya", "text": "Най-много са болните в областите Силистра, Ямбол, Пазарджик, Стара Загора и Бургас. Такава обаче още не е обявена. Повечето регистрирани случаи са на грип тип А и протичат по-тежко от тип Б, който преобладаваше миналата зима. Само вчера до обяд през медицинския кабинет на голямо училище в Бургас са минали повече от 15 деца със симптоми на грип. \"Коварен е, защото болките са на цялото тяло. Въздушно-капково е предаването, затова няма как да се предпазим, дори и с маски както ходим\" – И вие сте болна? - И аз съм болна, да, за жалост не успях да се предпазя\", обяснява медицинската сестра в училището.Заболяването се развива бързо и за 2-3 дни води до усложнения, ако не се вземат мерки навреме, предупреждават лекарите. Към момента болните са предимно в активна възраст и ученици. \"Все едно ме блъска кон в гърдите. Просто не мога да го опиша, не мога да дишам\", споделя пациентка.\"От началото на седмицата има голяма заболеваемост - с висока температура, кашлица, с хрема, обща отпадналост. Налага се в повечето случаи антибиотично лечение\", обясни общопрактикуващият лекар д-р Стела Янкова.Броят на болните обаче не е достатъчен, за да бъде обявена епидемия.", "date": "2019.01.12", "title": "Пет области в страната са пред грипна епидемия"}
{"url": "https://www.novinite.bg/articles/169613/Dneven-horoskop-za-sabota", "text": "Това е чудесен ден да заложите на скритите си таланти. Изкуството ще заема по-голямата част от времето ви днес. Ще откриете перфектния начин да изразите себе си. Затова просто бъдете креативни - може да не виждате голям смисъл сега, но в бъдеще всичко, което сътворите днес, ще ви бъде от полза.Мисията ви за днес е да разширите познанствата си. Мрежата от приятели, която вече сте създали, ви помага да сте добре информирани. Ако искате да постигнете успех в бъдещите си начинания обаче, ще трябва да се обградите с повече хора, които занапред само ще ви помагат.Днес е чудесен ден да напреднете в кариерата или образованието си. Чувствате се изпълнени с енергия, която да вложите в работата си. Работете усърдно - денят е благоприятен за важни делови срещи. Представителите на останалите зодии могат да намерят дневния си хороскоп ", "date": "2019.01.12", "title": "Дневен хороскоп за събота"}
{"url": "https://www.novinite.bg/articles/169626/Chetirima-zaginali-i-desetki-raneni-pri-gazoviya-vzriv-v-Parij-OBNOVENA", "text": "Четирима души са загинали и десетки са пострадали при газовата експлозия в парижка хлебарница на улица \"Тревизо\". Това съобщи министърът на вътрешните работи на Франция Кристоф Кастанер, цитиран от ТАСС.\"В резултат на трагичен взрив загинаха четирима души - двама пожарникари и двама цивилни\", информира той. \"Десет лица са в крайно тежко състояние, от тях едното е пожарникар\", каза министърът.И уточни, че няма опасност за останалите ранени. \"Общо 37 души са в относително тежко състояние\", информира министърът. Той отбеляза смелостта на пожарникарите, \"успели да спасят другарите си, които са се намирали час и половина под отломките на зданието\". \"При това те са рискували живота си\", подчерта Кастанер.Той допълни, че на всички евакуирани жители от квартала ще бъдат предоставени временни жилища. Според предоставените от него данни, \"на мястото на инцидента ще се работи в продължение на 24 часа\". Полицията заедно с общински служители ще оцени състоянието на пострадалата сграда, както и нанесените на съседните здания щети.Според парижката прокуратура е започнато разследване, което разглежда \"всички възможни варианти на случилото се\", като засега основната версия, по която се работи е, че инцидентът е предизвикан от изтичане на газ.Преди официалното изявление на властите телевизия Бе Еф Ем Те Ве съобщи, че част от ранените при взрива са настанени в болници, а на друга е оказана помощ на място. Преди експлозията в хлебарницата е избухнал пожар.Трагедията, разиграла се на улица \"Тревизо\", е недалеч от прочутия магазин Галерия Лафайет. Над 200 пожарникари и 100 полицаи са били мобилизирани във връзка с инцидента.На околните сгради са нанесени големи материални щети, избити са прозорци и дограма. Някои туристи от съседните хотели са напуснали.Спешно са били евакуирани жителите на съседни сгради поради опасения за още изтичане на газ и риск от нов взрив.Трагедията се случва в деня, в който във френската столица и други големи градове протича деветата протестна акция на \"жълтите жилетки\" срещу повишаването на цените и данъците в страната, отбелязва ТАСС.", "date": "2019.01.12", "title": "Четирима загинали и десетки ранени при газовия взрив в Париж (ОБНОВЕНА)"}
{"url": "https://www.novinite.bg/articles/169627/Dashterya-darji-starata-si-majka-zaklyuchena-v-studa", "text": "Старица е била държана заключена от родната си дъщеря повече от година в една стая в родния си дом в златаришкото село Росно и е била хранена с храната на котките. За това разказа кметският наместник на селото Пенка Конакчиева, пише \"Монитор\".\r\nЗа покъртителната история станало ясно съвсем случайно, когато дъщерята на 86-годишната Марийка Станчева – Снежина, починала преди няколко дни от рак в областната болница във В. Търново. Тъй като никой от близките и не искал да дойде и да прибере трупа, от болницата се обадили на кмета на общината Пенчо Чанев.\r\nТой пък от своя страна подал сигнал до кметския наместник на Росно да отиде и да провери какво се случва с роднините на починалата Снежина. Когато кметицата Пенка Конакчиева, отишла в дома, тя заварила там сина на починалата, а в една от стаите била заключена и нейната майка, 86-годишната баба Марийка.\r\nЖената била принудена да стои в ледено студената стая и да топи сух хляб в паничка със студена вода. Пред дошлите старицата обяснила, че била държана под ключ повече от година от починалата си дъщеря Снежина, която не я пускала да излиза извън стаята и къщата.\r\nПрез цялото това време дъщерята вземала пенсията на майка си с пълномощно и я хранела като и правела попара с хляб, натопен в храната на котките. Освен това примрялата от студ бабичка се оплакала,че редовно ядела бой от дъщеря си. До 2017 г. баба Пенка живеела в Пловдив при сина си, който обаче починал. Тогава тя била взета от дъщеря си Снежина, която обещала да я гледа в село Росно.\r\nДъщерята със заплахи принудила майка си да продаде всичките си ниви и жилището в Пловдив и да и даде парите, които изхарчила.\r\nСлед покъртителния разказ на баба Пенка, сега тя е настанена за лечение в болницата във Велико Търново, в отделението по хирургия. Има измръзвания от първа и втора степен по краката и вероятно ще се наложи хиругическа интервенция.\r\nСлед намесата на кмета на община Златарица, след изписването си от болницата баба Пенка Конакчиева ще бъде веднага настанена в старческия дом в града. Социалните служби в малкото планинско градче вече са се сезирали и започват проверка по случая. Тъй като дъщерята виновница вече е мъртва, няма кой да понесе наказателната отговорност, тъй като старицататвърди, че срещу внука си няма никакви претенции, той не я е тормозил и заключвал. Самият внук е криминално проявен и трайно безработен. Всъщност през тази една година майката и синът са се изхранвали с пенсията на баба Пенка, с която за благодарност са се отнасяла като с куче.\r\n", "date": "2019.01.12", "title": "Дъщеря държи старата си майка заключена в студа"}
{"url": "https://www.novinite.bg/articles/169629/12-godini-zatvor-za-maj-namushkal-saprugata-si-24-pati", "text": "12 години лишаване от свобода при първоначален строг режим ще трябва за изтърпи Георги Колев от Троян, който уби жена си преди една година. Съдът е разгледал делото по реда на съкратеното съдебно следствие, тъй като подсъдимият се е признал за виновен и е приел за верни фактите, изложени в обвинителния акт от прокуратурата.Георги е признат за виновен за това, че на 28 януари 2018 г. умишлено умъртвил съпругата си Красимира по особено жесток начин - 24 пъти я наръгал с нож в гърдите и корема.Трагедията се разиграла в семейното жилище в ж.к. \"Лъгът\" между 2 и 2,30 часа, когато се развихрил поредният скандал между Красимира /35 год./ и мъжа й. Караниците били честа практика между тях, тъй като съпругата употребявала алкохол. След подобни запои тя ставала агресивна и посягала на бой. По думите на мъжа дори\"вадела нож\" и се опитвала да го нарани. Не стига това, ами продължавала да поддържа връзка и с друг мъж.За скандалите и отношенията помежду им били регистрирани заявителски материали в РУМВР-Троян, образувана била преписка в Районна прокуратура-Троян и били извършвани многократни проверки. Въпреки издадена от съда ограничителна заповед по искане на жената, обвиняемият посещавал семейния апартамент.На 28 януари той отново отишъл там, след като Красимира поискала да се срещнат. Когато пристигнал я заварил много пияна. Разменили остри думи, напрежението ескалирало, последвал скандал помежду им. Жената пак посегнала с нож, но Георги го изтръгнал и в изстъпление, със замъглен от гняв поглед започнал да я дупчи в областта на гърдите. После се обадил в полицията.Присъдата подлежи на обжалване или протест пред Апелативен съд Велико Търново.  ", "date": "2019.01.12", "title": "12 години затвор за мъж, намушкал съпругата си 24 пъти"}
{"url": "https://www.novinite.bg/articles/169618/Eksploziya-izbuhna-v-hlebarnica-v-Parij-ima-postradali", "text": "Няколко души са ранени при експлозия в хлебарница в Париж. Взривът е бил предшестван от пожар в магазина, намиращ се на улица \"Тревизо\". След експлозията, нанесла на околностите значителни материални щети, на мястото са пристигнали много пожарникари с техника и линейки.Причина за взрива е изтичане на газ, съобщи парижката префектура, която потвърди за ранени, без да уточнява техния брой.Според телевизия BFM пострадалите са много и вероятно има поне един загинал, на за това няма потвърждение засега от официалните власти. Според медията пожарът гори и в момента, а огнеборци и полицаи спешно евакуират жителите на съседните къщи поради опасения от нови газови експлозии.Повечето от съседните здания са с избити прозорци.Взривът се случва в деня, в който във френската столица и други големи градове тее деватата протестна акция на \"жълтите жилетки\" срещу повишаването на цените и данъците в страната, отбелязва ТАСС.Снимка: Туитър", "date": "2019.01.12", "title": "Експлозия избухна в хлебарница в Париж, има пострадали"}
{"url": "https://www.novinite.bg/articles/169632/Naj-golemiyat-problem-v-Balgariya-bednostta-posochi-evrokomisar", "text": "Българската икономика има структурни проблеми, а ниският жизнен стандарт и бедността са основните проблеми пред България, която иначе върви уверено по пътя към въвеждане на еврото, заяви в интервю за БНР зам.-председателят на Европейската комисия Валдис Домбровскис, комисар за еврото и социалния диалог.В интервю за предаването \"Събота 150\" на програма \"Хоризонт\" по-рано тази седмица той обяви, че страната ни може да въведе еврото най-рано през 2022 г. За да стане това, България трябва да продължи да води \"разумна\" фискална и макроикономическа политика, въпреки че европейската икономика рано или късно ще изпадне в рецесия.Валдис Домбровскис припомни, че през лятото България ще получи отговор дали може да се присъедини към обменно-валутния механизъм ERM II. Но очакваното \"да\" или \"не\" ще бъде дадено от следващия състав на Европейската комисия.В края на месеца се очаква Домбровскис да пристигне в София и да отговаря на въпроси в рамките на т.нар. граждански диалог, а по-рано през седмицата в Рига той потвърди твърдата убеденост на евроинституциите да реформират еврозоната, която е готова да посреща нови страни - членки.", "date": "2019.01.12", "title": "Най-големият проблем в България - бедността, посочи еврокомисар"}
{"url": "https://www.novinite.bg/articles/169612/Makedoniya-veche-e-Republika-Severna-Makedoniya", "text": "Македонският парламент прие с необходимите две трети мнозинство всички конституционни промени предвидени в Преспанския договор. Така официално западната ни съседка става Република Северна Македония.„За\" промените гласуваха 81 народни представители. Депутати и министри веднага поздравиха премиерът на Македония Зоран Заев.Ръководителят на дипломацията на ЕС Федерика Могерини и еврокомисарят по разширяването Йоханес Хан са първите поздравили Македония след историческото гласуване на конституционните промени тази вечер.„Политическите лидери и гражданите показаха решимостта си да хванат тази уникална историческа възможност за разрешаването на един от най-старите спорове в региона и решително да продължат напред по пътя към ЕС”, заявиха Могерини и Хан.Генералният секретар на НАТО Йенс Столтенберг също изпрати писмо до премиера Зоран Заев, за да го поздрави за окончателното гласуване на парламента.„НАТО силно подкрепя пълното прилагане на Договора, което е важен принос за стабилния и проспериращ регион”, каза Столтенберг.", "date": "2019.01.12", "title": "Македония вече е Република Северна Македония"}
{"url": "https://www.novinite.bg/articles/169635/Nacionalniyat-savet-na-BSP-prie-Viziya-za-Balgariya", "text": "След тричасово обсъждане на предложенията, които постъпиха от цялата страна по различните секторни политики, Националният съвет на БСП прие с пълно единодушие проекта \"Визия за България\", съобщава партийният пресцентър. За пръв път документът беше представен на 21 юли м.г. на форум на БСП в НДК. Оттогава се проведени 571 срещи с браншови и синдикални организации, членове и симпатизанти на левицата, граждани и експерти в цялата страна, се посочва в информацията. Постъпилите общо 924 предложения са обобщени и включени в проекта. Най-много са тези в социалната политика /130/, образованието и науката /130/, регионалното развитие /107/, земеделието /105/ и здравеопазването /92/. Окончателно проектът за различна визия за България ще бъде приет на Конгреса на БСП, който ще се проведе на 26 януари, се уточнява в съобщението.", "date": "2019.01.12", "title": "Националният съвет на БСП прие \"Визия за България\""}
{"url": "https://www.novinite.bg/articles/169620/Borisov-blagodari-na-evropremieri-za-podkrepata-v-pregovorite-po-plana-Makron", "text": "Министър-председателят Бойко Борисов изпрати писма до премиерите на Румъния, Полша, Литва, Унгария и Испания, като им благодари за подкрепата и сътрудничеството по време на преговорния процес по пакета „Мобилност I“. Българският премиер отправя специални благодарности към колегите си Виорика Дънчила, Матеуш Моравецки, Саулюс Сквернелис, Виктор Орбан и Педро Санчес за постигнатите обнадеждаващи резултати от гласуването на 10 януари, по време на което два от трите доклада по пакета бяха отхвърлени в Комисията по транспорт и туризъм в Европейския парламент.Своите искрени благодарности министър-председателят Борисов отправя и към работещите в автомобилния транспорт и шофьорите на товарни автомобили от Румъния, Полша и Литва, които подкрепиха българските превозвачи по време на протестите в Брюксел.В писмата си до петимата европейски лидери министър-председателят Борисов изразява своето съжаление, че първоначалните цели на Пакет „Мобилност“ са потънали в хода на дискусиите и национални интереси са надделели над общия европейски подход. Според българския премиер подобни правила не отговарят на социалния дневен ред на Европейския съюз, имат негативно въздействие върху целите по отношение на околната среда и ще oщетят европейската икономика като цяло.Премиерът Борисов изтъква, че европейският превозвачески бизнес, синдикати и всички икономически сектори, които зависят от ефективността на услугите в автомобилния транспорт, наскоро са изразили сходни опасения, подчертавайки, че в края на европейския цикъл ще бъде трудно да се постигне балансирано решение по пакета.По думите на българския премиер, в момента дебатите относно пакет „Мобилност I“ са на кръстопът и все още има шанс да се избегне фрагментацията на единния европейски пазар и да се затвърди разбирането, че „Европа на две скорости“ не е решение. „Въпросите на автомобилния транспорт са прекалено важни за европейската икономика, за да бъдат решавани по спешност“, пише още министър-председателят, като допълва, че следващият Европейски парламент и Комисия трябва да поемат тази отговорност. Премиерът Борисов изтъква, че разчита на своите колеги и на транспортните министри да изразяват високо и на всички нива опасенията си относно правилното функциониране на единния пазар за автомобилен транспорт. От своя страна, след като в петък проведе телефонен разговор с председателя на Европейския парламент Антонио Таяни, българският министър-председател изпраща министърът на транспорта, информационните технологии и съобщенията Росен Желязков в Брюксел, където в понеделник той ще се срещне с Таяни и ще представи всички аргументи на страната ни по темата.Уверен съм, че съвместните ни усилия ще продължат в рамките на всички европейски институции, за да постигнем по-добри решения за сектора, пише в заключение министър-председателят Бойко Борисов. По думите му е важно да се предотврати приемането на протекционистки мерки по отношение на автомобилния транспорт в Европа.", "date": "2019.01.12", "title": "Борисов благодари на европремиери за подкрепата в преговорите по плана \"Макрон\""}
{"url": "https://www.novinite.bg/articles/169628/Maskiran-obra-dareniyata-za-deca-sas-spinalna-muskulna-atrofiya", "text": "Маскиран мъж нахлу в месарски магазин в бургаския комплекс \"Изгрев” и открадна оттам кутия с дарения за деца със спинална мускулна атрофия. Записи от видеокамери, разпространени в социалните мрежи, показват как точно в 04.12 часа мъжът нахлува в търговския обект.Прескочил през щанда и директно се насочил към касата. Тя обаче се оказва празна. Проверява и шкафовете, но и нам не намира нищо, грабва кутията с даренията и изчезва. Мъжът е облечен с тъмни дрехи, сиви маратонки и черна шапка. Носи сини медицински ръкавици.", "date": "2019.01.12", "title": "Маскиран обра даренията за деца със спинална мускулна атрофия"}
{"url": "https://www.novinite.bg/articles/169631/Do-10-jalbi-dnevno-za-nadpisani-smetki-za-parno-i-voda", "text": "До десет жалби на ден за надписани сметки за парно и вода получават във Федерацията на потребителите. Това обясни пред „Монитор“ експертът в организацията Константин Павлов. Близо 700 са оплакванията срещу „Топлофикация“ през работните дни за миналата година, а 120 са за завишени фактури за вода.18 са подадените жалби срещу банки и фирми за бързи кредити, а 35 са оплакванията от недоволни клиенти на мобилни оператори. От началото на тази година до 11 януари от „Топлофикация“ във Федерацията на потребителите са се жалвали още 23-ма души.„От тези 623-ма души 480 са със заведени дела или ние завеждаме дела срещу „Топлофикация“. Има доста начисления за максимален обем.От топлофикационното дружество твърдят, че не е бил осигурен достъп до жилището на конкретния абонат, а в същото време хората са чакали по цял ден на посочените дати. Така се начислява максимален обем, без някой да е отчел. 54 от случаите ни са точно такива“, коментира Константин Павлов.Той даде пример с клиент, на когото обикновено е начислявано доплащане в размер на 50 леваПри последната изравнителна сметка за миналия отоплителен сезон обаче се оказало, че абонатът дължи още 1219 лева.„Сами виждате, че това е нелогично. Затова завеждаме контраискове срещу съдия-изпълнители и тогава дължимите суми отпадат. Имаме около 70 папки с по 200 дела досега. Само за миналата година са заведени 214 дела, благодарение на които са отпаднали дължимите суми на клиенти.Но бих казал, че вече хората са много по-информирани в това отношение. Наясно са, че когато ги осъдят, трябва да изчакат съдия-изпълнителят да приключи изпълнителното производство. А само преди пет години потребителите се плашеха, ако им се обадят по телефона и някой им заяви, че ще ги съди“, каза Павлов. Според него това се дължи на преекспонирането на различни случаи в публичното пространство и затова хората едва ли не са смятали, че ще им вземат жилището.„Мога да ви уверя, че за 17 години от дейността ни нямаме нито един такъв случай. Няма как за задължения към „Топлофикация“ да ти конфискуват имота. А „силата“ на дружеството е точно в това - да плаши. Имали сме единствено случаи за взет апартамент при задължение към банки, и то при положение че това е второ жилище на човека“, коментира още експертът. Той напомни и че има списък на Министерския съвет, в който ясно са описани несеквестируемите вещи – т.е. тези, които не могат да бъдат взети и при принудително изпълнение.„А имайте предвид, че обикновено хората със задължения не притежават нищо, което може да бъде отнето. Затова потребителите чакат да мине давността и дори понякога не търсят съдействие“, допълни Павлов.Традиционно и при нас преобладават най вече оплакванията от надписани сметки за парно и вода. Напоследък обаче много често потребители ни питат как да върнат закупени подаръци. Това обясни пред „Монитор“ и председателят на „Активни потребители“ Богомил Николов. Според него хората все още бъркат правото да върнеш стока при онлайн пазаруване с това от магазина.„Много често се спори при връщането на продукта в 14-дневен срок, ако е поръчан от онлайн магазин. Правото за това е безусловно, но понякога търговци поставят ограничителни условия. Това е често срещан казус при нас“, обясни Николов.Потребители са търсили помощта на асоциацията и при дублиране на резервации, както и при лошо обслужване в хотели по време на екскурзии.„Затова трябва да се четат отзиви, но бъдете внимателни. Имайте предвид, че ако са прекалено възторжени, вероятно не са истински. Тогава се преувеличава“, посъветва Богомил Николов.", "date": "2019.01.12", "title": "До 10 жалби дневно за надписани сметки за парно и вода"}
{"url": "https://www.novinite.bg/articles/169625/Prezidentat-razdelya-naciyata-smyata-Cvetanov", "text": "Амбицията е едно, желанието - друго, а възможностите - трето. Така председателят на ПГ на ГЕРБ Цветан Цветанов коментира в Пловдив възможността да се появи нова политическа сила, зад която стои президентът Румен Радев.\"Всеки има някаква амбиция, дали обаче тя е покрита със съответния капацитет и съдържание. Дали можеш да бъдеш човекът, който да предложи алтернатива. Не смятам, че е алтернатива да разделяш нацията и да създаваш омраза\", допълни вторият човек в ГЕРБ. Според него държавният глава показвал, че не е обединител на нацията, а се стреми единствено към лични политически цели.\"Радев показа, че не е този, който ние смятахме, че може да бъде. Той не е последователен в това, което говореше в предизборната си кампания и последващите си действия. Единствено последователен е в защитата на интересите на една компания, на една фирма\", поясни Цветанов, визирайки позицията на президента за покупката на изтребителите \"Грипен\".Шефът на депутатите от ГЕРБ добави, че в Чехия и Унгария закупуването на тези самолети е свързано със скандали, докато в държавите-членки, които имат Ф-16, такива не е имало.Цветанов събра структурата на партията в Пловдив-област, за да стегне редиците преди европейските и местните избори. \"Важно в тази кампания да развием повече еврооптимизъм. Много са тези, които обичат да изразяват негативни мнения срещу ЕС. Затова инициираме граждански диалог \"Европа в нашия дом\", допълни той. И обясни, че ГЕРБ ще покаже какво е постигнато във всички сектори с помощта на Европейския съюз.Зам.-председателят на партията смята, че оценката за работата на кметовете ще бъде дадена още на евровота. Той призова градоначалниците да започват да се подготвят за местните избори през есента. \"Мога да кажа, че всички наши кметове се представят изключително успешно. Сред тях е Георги Мараджиев, който управлява община Стамболийски и е областен координатор на ГЕРБ\", посочи Цветанов.", "date": "2019.01.12", "title": "Президентът разделя нацията, смята Цветанов"}
{"url": "https://www.novinite.bg/articles/169624/Jablyanov-Stanishev-e-potencialna-nominaciya-na-socialistite-za-evrovota", "text": "Сергей Станишев е потенциална номинация на социалистите за евровота през май.  Това каза депутатът от БСП Валери Жаблянов в ефира на „Събуди се” по Нова телевизия.. „Председателят на ПЕС как може да не стои като потенциална номинация? Има поне 20-30 или 50 потенциални номинации в БСП, така че е нормално президентът на ПЕС да бъде номинация. Не виждам никаква интрига в това”, каза той и добави, че днес на пленума няма да бъде обсъден въпросът с номинациите, тъй като все още не е започнала процедурата. Жаблянов заяви, че не знае Елена Йончева и Деница Златева да се кандидатирали официално за Европейския парламент. Депутатът от БСП обясни, че на днешния пленум на партията ще бъдат обсъдени два документа. Единият е платформата за явяване на БСП на изборите за Европейски парламент, а другият - визията. „Това, което вълнува българските граждани и България е в каква Европа ще живеем в следващите години, може би десетилетия. Очевидно е, че тази Европа, в която влязохме и това устройство на ЕС, е изчерпано до голяма степен като възможност за развитие на Съюза. Появиха се остри противоречия между държавите членки. БСП предлага една платформа, в която сме акцентирали върху важни въпроси – острата социална несправедливост, неравенството, унищожаването на много места на европейската средна класа, обедняването на европейските граждани”, каза депутатът.", "date": "2019.01.12", "title": "Жаблянов: Станишев е потенциална номинация на социалистите за евровота"}
{"url": "https://www.novinite.bg/articles/169633/Moskva-smenya-dolarite-s-evro-i-yuani", "text": "Руската централна банка се е отказала от притежаваните от нея 101 млрд. долара като част от огромните си резерви, насочвайки се към еврото и юана миналата пролет на фона на нов кръг от американски санкции, съобщава Bloomberg. Централната банка е инвестирала равностойността на 44 млрд. долара в евро и още толкова в юани.Китайската валута вече формира 15% от общите резерви, сочи доклад на банката. Според изчисления на Morgan Stanley Русия е била и основен купувач на китайски облигации миналата година.Русия се стреми да намали зависимостта си от активи, които могат да бъдат засегнати от санкциите на САЩ. Мерките срещу големи руски компании в началото на април удариха рублата и предизвикаха опасения, че ще последват още ограничения, например мерки за изхвърляне на на Москва от глобалните системи за разплащания. Русия е свила с около 81 млрд. долара инвестициите си в американски ценни книжа.Русия не е единствената страна, която се опитва да намали зависимостта си от долари на фона на нарастващите опити на Вашингтон да използва икономическата си сила за политически цели. Миналата година Китай продаде голям дял от щатски ДЦК.„Не ние се отказваме от долара, доларът се отказва от нас“, коментира руският президент Владимир Путин през ноември, допълвайки, че нестабилността на щатската валута кара много страни да се обръщат към алтернативни резервни валути.Резервите на Русия са сред 10-е най-големи в света и възлизат на 458 млрд. долара към края на юни 2018 г. Данните предполагат, че на Русия се дължат 90% от входящите потоци на китайския облигационен пазар през първата половина на 2018 г., коментират анализаторите на Morgan Stanley.", "date": "2019.01.12", "title": "Москва сменя доларите с евро и юани"}
