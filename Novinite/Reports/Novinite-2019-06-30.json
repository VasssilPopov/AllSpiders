{"url": "https://www.novinite.bg/articles/177622/Varnenci-protestirat-sreshtu-kolite-v-Morskata-gradina-vav-Varna", "text": "Граждани от сдружение \"Варна диша” и велоклуб \"Спартак” във Варна се обявиха срещу колите и паркингите в Морската градина.Вчера в Морската градина румънски гражданин при маневриране на паркинг удари дете и то загина на място. Паркинг в парка не може да има, категорична бяха гражданите. Те излизат на протест тази вечер от 18:30 ч. пред Община Варна.Според представителите на двете граждански организации отговорни за трагедията са правно-нормативният отдел на Община Варна и Варненският административен съд, защото е отменена заповед на кмета за спиране на движението на автомобили в морската градина. \"Те премахване на знака B2, който е ясен за всички шофьори, че забранява влизането на МПС в двете посоки”, обясниха още гражданите. Колите в парка трябва задължително да бъдат спрени, защото създават риск за децата, а и зелените площи стават все по-малко, категорични са те.Зам.-кметът на общината Тодор Иванов обясни, че се борят срещу автомобилите – има поставени знаци, КПП-та и общинска полиция в морската градина. \"Хората, които живеят, тук заведоха дела и се съобразихме с решението на съда за достъпа наколи”, обясни още зам.-кметът.", "date": "2019.06.30", "title": "Варненци протестират срещу колите в Морската градина във Варна"}
{"url": "https://www.novinite.bg/articles/177629/Zadarjaha-shofora-blasnal-i-ubil-dete-v-Morskata-gradina-vav-Varna", "text": "Задържан за 24 часа е шофьорът, който прегази 3-годишно дете на паркинг в Морската градина във Варна, съобщава БНТ.Тази вечер жители на града ще протестират пред общината против влизането на автомобили в Морската градина.Инцидентът стана на оживено място, на платен паркинг близо до Зоологическата градина и единия от подходите към Градския плаж. Докато шофьорът на кола с румънска регистрация паркирал, вместо да тръгне назад, потеглил напред и прегазил момичето.", "date": "2019.06.30", "title": "Задържаха шофьора, блъснал и убил дете в Морската градина във Варна"}
{"url": "https://www.novinite.bg/articles/177646/Stotici-danachni-tragvat-na-proverki-po-moreto", "text": "Стотици данъчни инспектори тръгват на проверки по морето от понеделник.50 000 граждани ще могат да им помагат, като проверяват касови бележки със специално мобилно приложение.\"НАП създава възможност бързо и лесно, всеки, който желае, да отдели минута и да провери дали касовата бележка, която му е издадена, е истинска или фалшива”, каза Христо Узунов от НАП-Бургас пред Нова телевизия.Предстои масирана проверка на данъчните, които ще проверяват множество обекти по Черноморието.\"Започва нашата активна лятна контролна кампания. Фокусът ще бъде отчитането на оборотите и издаването на касови бележки”, добави Узунов. ", "date": "2019.06.30", "title": "Стотици данъчни тръгват на проверки по морето"}
{"url": "https://www.novinite.bg/articles/177634/Medici-ot-Pirogov-preglejdat-deca-v-Haskovo-prez-celiya-mesec-yuli", "text": "Екипът от медици на болница \"Пирогов\", които участват в програмата \"Детско здраве\", ще преглеждат в Хасково през целия месец юли, съобщават от пресцентъра на здравното заведение.  Над 16 000 деца от страната вече са прегледани в рамките на националната програма. Обобщен анализ на здравословните проблеми, които са констатирани от екипа по места, се изпращат до здравните специалисти в посетените градове.", "date": "2019.06.30", "title": "Медици от \"Пирогов\" преглеждат деца в Хасково през целия месец юли"}
{"url": "https://www.novinite.bg/articles/177648/Bezparichie-Nad-50-ot-balgarite-bez-lyatna-pochivka", "text": "За над 50% от българите лятната почивка тази година се оказва химера. Всеки втори е готов да тегли кредит, за да отмаря на морето. Това показва проучване на изследователския център \"Тренд”.\"Липсата на финансови възможности е основната причина за това да не се планира почивка. Това показваха и резултатите от миналата година. Спрямо демографските разбивки ясно си личи, че тези които изтъкват финансовите причини, са предимно най-възрастните групи”, коментира\" по Нова телевизия Атанас Стефанов от \"Тренд”.Данните от проучването сочат още, че повечето българи предпочитат да прекарат своята ваканция на родното Черноморие. \"Над половината от планиращите почивка това лято ще я реализират по българските плажове. Фаворит е Южното Черноморие спрямо Северното”, добави Стефанов.", "date": "2019.06.30", "title": "Безпаричие: Над 50% от българите без лятна почивка"}
{"url": "https://www.novinite.bg/articles/177641/Iskame-evrofinansirane-za-letyashti-linejki", "text": "България ще иска еврофинансиране за купуване на 3 до 5 медицински хеликоптера, обявиха от здравното министерство. Възраждането на специализирана санитарна авиация се обсъжда от години, но тя така и не е заработила. Междувременно, единственият вариант за оказване на помощ по въздух остават около 15 военни самолета и хеликоптера, съобщава Нова тв. За последните пет години те са участвали в около 50 операции за спасяване и превозване на пациенти, както и за транспортиране на органи. Пилотите трябва да са подготвени за маневри на големи граждански летища и задължително да съобразяват особеностите на военните самолети и метеорологичните условия.В момента повечето европейски страни разполагат със специализирани авиомедицински структури.Здравният министър Крил Ананиев увери, че е разговарял по въпроса с ресорния еврокомисар. А той на свой ред обещал, че в новия програмен период след 2021 г. купуването на летящи линейки ще е приоритет за България.", "date": "2019.06.30", "title": "Искаме еврофинансиране за \"летящи линейки\""}
{"url": "https://www.novinite.bg/articles/177628/Ot-utre-Pensiite-nagore-tokat-i-toplata-voda-sashto", "text": "От утре се увеличават всички пенсии с 5,7%. Същевременно обаче увеличение има и на цените на топлата вода и на тока средно с 4%. Като се прибави и инфлацията, реално увеличението ще се компенсира с новите по-високи цени. Единствено природният газ ще бъде по-евтин от 1 юли - с 0,6%.Държавата е предвидила допълнително 277 млн. лева, за увеличение на всички пенсии от 1 юли. Така средната пенсия у нас ще стане 386 лева. Минималната пенсия за стаж и възраст ще нарасне с 12 лева, а социалната със 7 лева.Вдига се и таванът на пенсиите до 1200 лева. Така около 43 000 души ще получат реалните си пенсии, а други 26 000 ще останат с таван. Изплащането ще започне след седмица.Увеличение обаче ще има и на консуматитивите. Парното и топлата вода ще поскъпнат с 4,5% средно. В София увеличението ще бъде 4,3 на сто, а в Пловдив - 7,4. Най-голямо повишение на цените ще има в Разград и Габрово - над 17 и над 12% съответно. Единствено в Сливен отоплението ще поевтинее.Очаква се Комисията за енергийно и водно регулиране да приеме и увеличение на цените на тока средно с 3.5%. Простата сметка показва, че при средно потребление с две тарифи - дневна и нощна, сметката на битовите потребители ще се увеличи с близо 3 лева на тока и с още 7 лева през зимата за парно, информира БНТ.", "date": "2019.06.30", "title": "От утре: Пенсиите - нагоре, токът и топлата вода - също"}
{"url": "https://www.novinite.bg/articles/177632/Tramp-stana-parviyat-dejstvasht-prezident-na-SASht-stapil-v-Severna-Koreya", "text": "Доналд Тръмп се ръкува през границата с водача на Северна Корея Ким Чен Ун и прекрачи демаркационната линия, с което стана първият действат президент на САЩ, стъпил на севернокорейска територия, съобщиха световните медии. Двамата се срещнаха в неделя в демилитаризираната зона между двете корейски държави. Тази трета среща помежду им за малко повече от година засилва надеждите за възобновяване на преговорите за ядреното разоръжаване на Пхенян. Тръмп прекоси демаркационната линия - символ на Студената война - и за кратко пребивава на севернокорейска територия. Малко по-късно Ким се присъедини към Тръмп и влезе на територията на Южна Корея. \"Това е велик ден за света\", заяви Тръмп, докато двамата стояха сред представителите на пресата, съветници и бодигардове. Ким изглеждаше в добро настроение, докато обменяше реплики с Тръмп чрез преводач. \"Това е проява на неговата добра воля\", каза Ким по адрес на събеседника си.Тръмп каза на събеседника си, че за него е голяма чест да бъде на това място. \"Горд съм, че стъпих в Северна Корея отвъд линията\", обяви той и добави, че се чувства прекрасно. Чрез преводач Ким Че Ун поздрави Тръмп, че е прекрачил демаркационната линия, което нарече \"смел и решителен акт\", който \"означава, че искаме да сложим край на неприятното минало\". Ким премина линията и стъпи на южнокорейска територия и тогава президентът на САЩ каза, че ще го покани в Белия дом.Двамата си размениха устни покани за посещения в Пхенян и Вашингтон. След първото ръкостискане между Тръмп и Ким към тях се присъeдини южнокорейският президент Мун Дже-ин. Преди това той бе похвалил двамата лидери за проявената \"такава смелост\" и изразил надежда, че Тръмп \"ще остане в историята\" като президента на САЩ, постигнал мир на Корейския полуостров. Доналд Тръмп пристигна в Южна Корея късно в събота след форума на Г-20 в Осака, където изнeнадващо направи предложение в Туитър за среща с Ким Чен-ун на 38-ия паралел. Севернокореецът откликна на предложението.\r\n\r\n\r\n\r\n", "date": "2019.06.30", "title": "Тръмп стана първият действащ президент на САЩ, стъпил в Северна Корея"}
{"url": "https://www.novinite.bg/articles/177623/Dneven-horoskop-za-nedelya", "text": "Приемете, че днес нещата няма да се развиват според вашия план и така ще бъдете значително поспокойни. В противен случай рискувате да изхабите много нерви на вятъра за хора и ситуации, които никак не заслужават вашето внимание.Задачите ви сякаш растат лавинообразно, макар да е почивен ден. Не поемайте допълнителни ангажименти, тази които имате и без друго са ви в повече. Сдържайте се в изказванията си, за да не нараните някой близък човек.", "date": "2019.06.30", "title": "Дневен хороскоп за неделя"}
{"url": "https://www.novinite.bg/articles/177619/Slanchevo-do-32", "text": "Днес ще бъде слънчево с временни увеличения на облачността над Източна България. Ще духа слаб до умерен север-североизточен вятър. Максималните температури ще са между 27° и 32°, в София около 27°.Над планините времето ще е предимно слънчево. След обяд над масивите от Централна и Източна България ще има временни увеличения на облачността, но валежи не се очакват. Ще духа умерен, по високите и открити части и временно силен североизточен вятър. Максималната температура на височина 1200 метра ще бъде около 21°, на 2000 метра – около 13°.Над Черноморието ще бъде предимно слънчево с временни увеличения на облачността. Без валежи. Ще духа умерен север-североизточен вятър, който вечерта ще отслабне. Максимални температури 26-28°. Температурата на морската вода е 26-27°. Вълнението на морето ще бъде 2-3 бала.На 30.06.2019 слънцето ще изгрее в 05:52 часа и ще залезе в 21:09 часа. Продължителност на деня 15:17 часа.На 30.06.2019 луната ще изгрее в 03:54 часа и ще залезе в 18:43 часа. Осветеност на диска в 0h UT 10 %. Фаза на луната: новолуние.", "date": "2019.06.30", "title": "Слънчево, до 32°"}
{"url": "https://www.novinite.bg/articles/177642/Chast-ot-hranite-poevtinyavat", "text": "Индексът на тържищните цени /ИТЦ/, който отразява цените на хранителните стоки на едро, тази седмица се понижи с 0,30 на сто - до 1,331 пункта, съобщава Държавната комисия по стоковите борси и тържищата /ДКСБТ/.За два месеца ИТЦ падна с 20,8 процента, до нива от лятото на 2018 година. Базовото ниво на индекса - 1,000, е от 2005 година.Доматите от внос поевтиняват тази седмица с 2.5 на сто, до 1,16 лева за килограм, а цената на краставиците от внос пада с 14,4 на сто, до 1,07 лева за килограм. Пресните картофи се продават по 0,92 лева за килограм. Морковите се търгуват по 0,84 лева за килограм. Зелето поевтинява с 7,1 процента, до 0,39 лева за килограм. Зелената салата се търгува по 0,54 лева за брой.Ябълките поевтиняват с 3,3 на сто, до 0,89 лв./кг. Лимоните се продават по 2,54 лева за килограм. Ягодите поскъпват с 4,8 на сто и се продават по 3,74 лева за килограм. Цената на черешите пада с 12,5 процента, до 2,30 лева за килограм.Кравето сирене се търгува по 5,89 лв./кг; кашкавалът, тип \"Витоша\", се купува по 10,24 лв./кг. Олиото поскъпва с 0,5 на сто и се продава без промяна - по 1,95 лева за литър.Каймата се търгува по 5,14 лева за килограм.Пакетче краве масло от 125 грама поевтинява с 0,4 на сто и се продава по 2,38 лева.Пилешкото замразено месо поскъпва с 0,3 на сто и се продава по 3,70 лева за килограм на едро в края на седмицата.Захарта се търгува по 1,23 лв./кг, а брашното, тип \"500\", се продава по 0,94 лева за килограм.Яйцата се продават по 0,18 лева за брой.", "date": "2019.06.30", "title": "Част от храните поевтиняват"}
{"url": "https://www.novinite.bg/articles/177640/KPKONPI-opovesti-che-nyama-konflikt-na-interesi-v-imotnite-sdelki-na-vlastta", "text": "В \"Пирогов\" ще има кабинет за жертви на домашно насилие. От 1 юли медицинският институт стартира съвместен проект с Националната полиция и неправителствената организация \"Деметра\" в помощ на постарадилите от тормоз вкъщи, предаде БНР.При този вид престъпление – домашното насилие, е важно институциите да реагират в първите часове след извършването му, коментира изпълнителният директор на \"Пирогов\" проф. Стоян Балтов. \r\n\r\n\r\n\r\n\"Този проект цели да събере всички институции, Националната полиция участва също в проекта, а той самият е подкрепен и иницииран от Министерство на правосъдието\",отбеляза Мария Иванова от асоциация \"Деметра\". Подобен кабинет има в Многопрофилната болница в Бургас, но той е за жертви на сексуално насилие.\"Искаме да направим кабинет, който да обслужва жертвите, да се предоставя незабавна здравна помощ, да има специалисти, които да се грижат за пострадалите от нараняванията, да се предложи една емоционална и психологична помощ, след това да се насочат към безопасна среда, съдействие от полицията също ще има, тоест идеята е да се съберат всички специалисти на едно място, за да може пострадалите да се чувстват сигурни и да преминат по нелекия път за преодоляване на тези житейски изпитания\", каза Мария Иванова.", "date": "2019.06.30", "title": "КПКОНПИ оповести, че няма конфликт на интереси в имотните сделки на властта"}
{"url": "https://www.novinite.bg/articles/177620/Katastrofa-sas-zaginal-i-raneni-zatvori-snoshti-patya-Veliko-Tarnovo-Ruse", "text": "Тежка катастрофа затвори временно пътя Велико Търново - Русе, в района между селата Поликраище и Самоводене в събота вечерта.Причината е катастрофа с три леки автомобила. При инцидента е загинал един човек, а четирима са ранени.Сигнал за сблъсъка е подаден в 20,59 ч. Причините за произшествието са в процес на изясняване. Предполага се, че ударът е станал при неправилно изпреварване, информира Нова телевизия.", "date": "2019.06.30", "title": "Катастрофа със загинал и ранени затвори снощи пътя Велико Търново - Русе"}
{"url": "https://www.novinite.bg/articles/177625/Evroliderite-s-nov-opit-da-izlachat-sledvashtiya-predsedatel-na-EK", "text": "Държавните и правителствените ръководители на страните от ЕС се събират днес за трети път след изборите за Европейски парламент, за да се опитат отново да излъчат следващия председател на Европейската комисия.В предходните две заседания бе установено, че засега нито един от предварителните кандидати за наследник на Жан-Клод Юнкер не събира необходимото мнозинство. Европейският съвет не е длъжен да излъчи някой от водещите кандидати. Ако не се постигне единодушие, решението може да бъде взето с квалифицирано мнозинство (55 на сто от държавите в ЕС, представляващи 65 на сто от населението в Общността).Когато Европейският съвет приеме решение, Европейският парламент трябва да го потвърди с абсолютно мнозинство от поне 376 гласа. Водещите групи в ЕП досега заявиха, че биха подкрепили единствено някой от предварителните кандидати за председател на ЕК. Ако ЕП отхвърли предложението на Европейския съвет, държавните и правителствените ръководители имат срок от един месец, за да направят ново предложение на евродепутатите.Предварителната програма за днешната среща предвижда възможност за продължаване на заседанието и утре. В хода на заседанието се очаква да бъдат обсъдени имена за следващ председател на Европейския съвет, за ръководител на Европейската централна банка (ЕЦБ) и за върховен представител на ЕС по външната политика и сигурността. При взимането на решенията Европейският съвет трябва да има предвид \"географските и демографските\" различия в ЕС, както и равенството на половете. Председателят на Европейския съвет Доналд Туск уточни по-рано, че ще се стреми поне две от имената в посочения списък за назначенията да бъдат на жени.", "date": "2019.06.30", "title": "Евролидерите с нов опит да излъчат следващия председател на ЕК"}
{"url": "https://www.novinite.bg/articles/177645/Protest-spira-simvolichno-dvijenieto-na-E-79-v-17-ch", "text": "Жителите на селата Владая,  Драгичево, Мърчаево, Рударци и Кладница ще направят символична блоката на път Е 79 на изхода от София, съобщават от организационния комитет.Протестът e планиран да започне в 17 ч. Спирането на движението ще е за не повече от 3-4 минути.Протестът е с две категорични искания за изграждане на постоянна система за реверсивна организация на движението и за решаване на проблема с по-бърз и ефективен начин на изход от село Драгичево в посока София. В петък представители на пътната агенция и на протестиращите се срещнаха и се договориха тези проблеми да бъдат решени, но тъй като на жителите на споменатите селища досега са давани много неспазени обещания, те са решили да излязат на протест, става ясно от писмото им до медиите. Живеещите в столичния квартал Кнужево обаче са против реверсивното движение, защото пътните превозни средства натоварват улиците на квартала. Кметът Теодор Петков заяви:\"На базата на реверсивното движение и ремонта на пътя има увеличение около 3500 коли на ден по пътя. Това натоварва изключително много улиците по квартал Княжево. Имаме недоволство от страна на живущите по  този казус, затова, заедно с тях, ще направим обществено обсъждане, на което ще присъстват инициативните комитети и жители на населените места от Владая и от Мърчаево\".", "date": "2019.06.30", "title": "Протест спира символично движението на Е 79 в 17 ч."}
{"url": "https://www.novinite.bg/articles/177627/Emil-Radev-Ne-mislya-che-Veber-e-otpadnal-vse-oshte-ot-sarevnovanieto", "text": "\"Не мисля, че Манфред Вебер е отпаднал все още от съревнованието за следващ председател на Европейската комисия\", заяви в интервю за предаването \"Събуди се\" по Нова телевизия евродепутатът от ГЕРБ/ЕНП Емил Радев.\"В сряда ние трябва да изберем нов председател, във вторник трябва да се входира кандидатурата му. Време няма и затова днес ще има извънреден съвет\", обясни той.На въпрос дали има вероятност да се стигне до задънена улица, Радев отговори, че ако днес няма конкретно решение, трудно ще се стигне до консенсус в сряда. \"Крайно време е на извънредния съвет да се постигне съгласие. Вариантите не са кой знае колко много. Надявам се да се стигне до консенсус, за да може европейските институции да работят нормално\", каза Радев.Относно възможностите следващият председател на ЕК да е Кристалина Георгиева, евродепутатът обясни, че всеки има шанс. \"Нека да видим какво ще стане на съвета тази вечер\", каза той.\"Ние сме виждали такива преговори и при предходни избори за председатели, така че нищо ново като процедура\", напомни Емил Радев.\"Надявам се да има единна българска позиция от страна на всички евродепутати от България\", заяви още той.", "date": "2019.06.30", "title": "Емил Радев: Не мисля, че Вебер е отпаднал все още от съревнованието"}
{"url": "https://www.novinite.bg/articles/177630/Premestiha-temenujkite-ot-AM-Evropa-kakto-naredi-Borisov", "text": "Защитен вид ниска теменуга (Viola pumila) е преместена от бъдещото трасе на АМ \"Европа\",  съобщиха от Агенцията \"Пътна инфраструктура\" /АПИ/.Припомняме ви, че премиерът Бойко Борисов лично нареди на зам.-министър Николай Нанков всички теменужки да бъдат преместени внимателно и да няма нито една стъпкана.Предприетите дейности са част от мерките за опазване на околната среда при реализацията на проекта. Решението по ОВОС предвижда изместване на малка популация от ниска теменуга, която расте в идентифицирани местообитания, попадащи в трасето на пътя София-Калотина, в близост до Алдомировското блато. Теменугата е включена в Червената книга на България през 1984 г. с категория \"изчезнал вид\", а в изданието от 2011 г. е с категория \"застрашен вид\".Преместването на защитеното растение е извършил екип от експерти в края на юни, преди да е завършил процесът на пълно разпукване на семенните кутийки, след цъфтежа през април и май. Целта е разпръскването на семената да стане на новото местообитание, което е идентично на сегашното и е в защитената местност \"Алдомировско блато\".Планът за преместването на защитените растения е съгласуван с РИОСВ-София и с община Сливница.", "date": "2019.06.30", "title": "Преместиха теменужките от АМ \"Европа\", както нареди Борисов"}
{"url": "https://www.novinite.bg/articles/177643/Iliyana-Jotova-Velikobritaniya-nyama-da-napusne-ES", "text": "\"Северна Македония и Албания останаха разочаровани. От целия този процес - Европа не може да претендира да бъде световен лидер, не може да застане като равноправен партньор, ако не осигури членството на Западните Балкани. ЕС направи голяма грешка с това, че отложи решението за присъединяване на Северна Македония и Албания за октомври\", заяви вицепрезидентът Илияна Йотова пред БНТ.\"Тогава ще видим и накъде ще тръгне процесът за Брекзит\", каза тя. Според Илияна Йотова ще се стигне до ново отлагане на излизането на Великобритания от Общността.България е лобито на ЕС за Западните Балкани, заяви вицепрезидентът.По повод избора на ръководните длъжности в Европейския съюз Йотова каза, че се слага каруцата пред коня - няма как да сме убедени в личността, която ще оглави ЕК, без да чуем тяхната визия, коментира вицепрезидентът.По думите ѝ отново оставаме с впечатлението, че тези личности ще са плод на някаква сделка.", "date": "2019.06.30", "title": "Илияна Йотова: Великобритания няма да напусне ЕС"}
{"url": "https://www.novinite.bg/articles/177631/ABV-22-mlrd-za-iztrebitelite-e-grubo-pogazvane-na-parvoto-reshenie-na-parlamenta", "text": "\"2,2 млрд. За да се продадем за пореден път. Или за първи път, както никога досега. Загърбвайки първата процедура на Народното събрание, която покани участници срещу 1,4 млрд. Днес ние от АБВ казваме, че това е грубо погазване на първото решение на Народното събрание. И ако искаме да бъдем дотам почтени към себе си и Европа, нека да кажем – заповядайте всички на 2,2 млрд. За да си купим най-скъпите прахосмкачки\".Това се посочва в позиция на лидера на АБВ Румен Петков, съобщиха от пресцентъра на ПП АБВ.\"И първо да кажем – ние европейци ли сме или слуги. Аз слуги съм виждал много, но никога не съм бил сред тях. И ще се борим срещу слугинажа и за гръбнака на Република България. Защото 2 млрд за борба с градушките означава гарантирана продукция на българското селско стопанство. 2 млрд инвестиции в малките и средните общини, за малки и средни предприятия, означава съхраняване на живота на тези общини. А 2,2 млрд, дадени на американската икономика, означава още 1 млрд, разсипан в последствие за резервни части, един груб слугинаж, който е насочен против националната сигурност на Р България. Ако арестуват още шест души, които продават паспорти на македонци, купуваме и четири американски подводници. Очевидно е, че Щатите намериха ваксата. Поздрави на патриотите\".", "date": "2019.06.30", "title": "АБВ: 2,2 млрд. за изтребителите е грубо погазване на първото решение на парламента"}
{"url": "https://www.novinite.bg/articles/177644/17-godishna-izchezna-sled-koncert-v-Sofiya", "text": "Младо момиче от София е в неизвестност от сряда. За това съобщават нейни роднини в социалната мрежа, съобщава Канал. Името на тийнеджърката е Стефани Горнишка.  От публикацията във \"Фейсбук\" става ясно, че тя е била на концерт, след което не се е прибрала.Телефонът й е изключен, а за последно е писала от друго устройство, че е на морето.Стефани е била облечена с дънки и тениска, с брезентова раничка. ", "date": "2019.06.30", "title": "17-годишна изчезна след концерт в София"}
{"url": "https://www.novinite.bg/articles/177621/Ninova-s-chetiri-vaprosa-kam-premiera-Borisov", "text": "Във връзка със събитията през последните седмици, лидерът на БСП Корнелия Нинова отправи през профила си във Фейсбук четири въпроса към премиера Бойко Борисов, съобъщиха от Позитано 20. Предаваме текста с незначителни промени: 1. Г-н Борисов, Вашият вицепремиер Красимир Каракачанов твърди, че има подписан договор с Беларус и преведени пари за ремонт на СУ-25. Вашият министър Емил Караниколов иска да разтрогне договора. Председателят на Народното събрание Цвета Караянчева подвежда Русия, като на най-високо равнище заявява, че Русия ще ремонтира същите самолети. Кой от тези тримата говори от Ваше име и кой казва истината? Кой носи отговорност за този огромен международен гаф? 2. Президентът Румен Радев заяви, че цената на Ф-16 е 3.45 млрд., а вие твърдите, че е 2.2 млрд. Г-н Премиер, защо при огромен излишък в бюджета, вземате нов заем от 400 млн.? Кой, кога и при какви условия ще го връща? 3. Защо излъгахте медицинските сестри, че ще им увеличите заплатите? Днес 109 лекари и медицински работници във видинската болница хвърлиха оставки. Вие ли наредихте на министър Кирил Ананиев да обяви, че ще закрива отделения в областните болници в Северозапада? 4. Четохте ли доклада за България, гласуван в ПАСЕ? Да кажете нещо за корупцията в страната? Споделяте ли европейската оценка за Вашето управление?", "date": "2019.06.30", "title": "Нинова с четири въпроса към премиера Борисов"}
{"url": "https://www.novinite.bg/articles/177633/Zapochva-remontat-na-bul-Balgariya", "text": "\r\nРемонтът на бул.\"България\" в участъка между булевардите \"Черни връх\" и \"Гешов\" започва днес, съобщават от Столичната община. Ремонтът ще тече на етапи, като първият е от 30 юни до 4 юли. За този период има забрана за движение по южното платно от бул.\"България\" от \"Витоша\" до \"Пенчо Славейков\".\r\nВторият етап е от 5 юли до 19 юли, когато ще е забранено влизането на пътни превозни средства по южното пътно платно на булеварда от \"Гешов\" до \"Черни връх\". Движението се извършва двупосочно в северното платно.\r\n\r\n\r\n\r\n\r\n\r\n\r\n\r\n", "date": "2019.06.30", "title": "Започва ремонтът на бул. „България“"}
{"url": "https://www.novinite.bg/articles/177638/ChEZ-zasicha-izvanredno-elektromerite", "text": "\r\nЗаради поскъпването на тока от 1 юли ЧЕЗ започва извънредно отчитане на електромерите, съобщиха от ерепето. Графикът на извънредния отчет е публикуван на сайта на дружеството www.cez-rp.bg (в секция \"Графици\").\r\nИнформация може да се получи също в центровете за обслужване на клиенти на ЧЕЗ и на денонощната телефонна линия 0700 10 010, уточняват от дружеството.\r\nПоради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени.\r\n\r\n\r\n\r\n\r\n\r\n", "date": "2019.06.30", "title": "ЧЕЗ засича извънредно електромерите"}
{"url": "https://www.novinite.bg/articles/177624/I-dnes-intenziven-trafik-po-granicite", "text": "Интензивен е трафикът на границите с Румъния, Сърбия и Турция, очаква се натоварен трафик и на границата с Гърция.На българо-сръбската граница трафикът е интензивен на ГКПП \"Калотина\" на вход за леки автомобили.На българо-македонската граница трафикът е нормален на всички гранични контролно-пропускателни пунктове.На българо-гръцката граница трафикът е нормален на всички гранични контролно-пропускателни пунктове. През деня се очаква натоварен трафик на ГКПП \"Кулата и ГКПП \"Маказа\" и се препоръчва използването и на ненатоварените ГКПП \"Илинден\", ГКПП \"Златоград\", ГКПП \"Ивайловград\" и ГКПП \"Капитан Петко Войвода\".На българо-турската граница трафикът е интензивен на ГКПП \"Капитан Андреево\" за товарни автомобили на изход.На българо-румънската граница на ГКПП \"Дунав мост-Видин\" трафикът е интензивен на изход за товарни автомобили. На ГКПП \"Дунав мост-Русе\", трафикът е интензивен на вход за леки автомобили.Припомняме ви, че от петък се образуваха километрични колони на ГКПП \"Кулата\". Вчера от \"Гранична полиция\" съобщиха, че само до 15 часа в съботния ден на пункт \"Кулата\" са преминали над 10 400 автомобила.ГКПП Кулата осигурява над 50 % от пътникопотока на българо-гръцката граница.МВР препоръчва на  пътуващите да използват и ненатоварения ГКПП Илинден.", "date": "2019.06.30", "title": "И днес интензивен трафик по границите"}
{"url": "https://www.novinite.bg/articles/177626/Balgariya-zamesena-v-mejdunaroden-skandal-za-falshificirane-na-onkolekarstva", "text": "България е замесена в международен скандал за фалшифициране на опаковки онкологични лекарства, които са били изнесени от територията на страната ни за Холандия, съобщи bTV. Това е първият случай на фалшификация, засечен от Европейската система за проверка на лекарства. Медикаментите са предназначени за болнично лечение. Когато холандският търговец ги получава от българския и ги проверява в системата за верификация, вижда, че има проблем. Уникалният код на всяка опаковка показва, че партидата е с изтекъл срок на годност, има и разминавания с информацията, отпечатана на опаковката - серийният номер не отговарял на този в матричния код, който системата разпознава. Холандският търговец докладва случая и следва потвърждение: 4-те опаковки са фалшифицирани, разказва Каспър Ърнст от Асоциация на паралелните търговци на лекарства в Европа. \"Холандските пациенти са предпазени от вливането на лекарствен продукт с изтекъл срок на годност, който е поставен във фалшифицирана опаковка\", уверява Деян Денев от Българската организация за верификация на лекарствата. Започнало е международно разследване. Българската агенция по лекарствата временно е спряла дейността на българския търговец, изнесъл фалшивите опаковки. След събиране на цялата информация от Европейската агенция по лекарствата тя ще бъде предоставена на прокуратурата, обясни изпълнителният директор на ИАЛ Богдан Кирилов. В понеделник скандалът ще бъде обсъждан в Брюксел на среща между регулаторните органи и Европейската комисия.", "date": "2019.06.30", "title": "България - замесена в международен скандал за фалшифициране на онколекарства"}
{"url": "https://www.novinite.bg/articles/177647/Obezlesyavaneto-shte-dovede-do-novi-epidemii-v-svetoven-mashtab", "text": "Природозащитниците от Auburn University в САЩ откриха връзка между изчезването на естествените екосистеми и появата на нови инфекциозни болести, които ще доведат до нови смъртоносни епидемии. Така в бъдеще негативното човешко въздействие върху биосферата ще доведе до неблагоприятна епидемиологична ситуация в целия свят. Учените са публикували своите открития в списание \"Тенденции в паразитологията\", пише dir.bg.Изследователите стигат до заключението, че основната причина за инфекцията е механизъм, наречен ефект на ко-еволюцията. Предполага се, че изолираните горски територии играят ролята на \"острови\" за животните, точно както \"островите\" са домакини за техните паразити и паразитите за инфекциозни патогени. Тъй като местообитанието става фрагментирано (например поради обезлесяване) то паразитите и инфекциозните агенти започват да се развиват по независими еволюционни траектории, увеличавайки генетичното разнообразие.На свой ред, увеличаването на генетичното разнообразие на патогените увеличава вероятността от появата на такъв щам, който може да развие неговия потенциал. Това се характеризира с риска от предаване на щама от животно на човек, който да стане естествен \"резервоар\" за болестта. Друг фактор, допринасящ за появата на нови епидемии, е наличието на мостови вектори в местообитанието като комари, кърлежи и други безгръбначни кръвосмучещи.", "date": "2019.06.30", "title": "Обезлесяването ще доведе до нови епидемии в световен мащаб"}
{"url": "https://www.novinite.bg/articles/177635/Atanas-Zafirov-Vmesto-da-podade-ostavka-Karakachanov-vliza-v-obyasneniya", "text": "\"За моя изненада, вместо да подаде оставка след изнесените данни от президента Румен Радев за бойните самолети, които ще закупуваме, военният министър влезе в обяснителен режим и за пореден път не доизказа истината. Фактите са, че за парите, които ще дадем, ще получим самолети, които няма да изпълнят целите, заложени с решението на Народното събрание.”Това каза Атанас Зафиров, член на ИБ на БСП, пред БСТВ. По думите му, от изнесените данни от държавния глава, самолетите няма да могат да изпълняват функциите \"въздух-земя” заради отсъстващото въоръжение. Атанас Зафиров наблегна на реплики от интервю на Красимир Каракачанов, които са убегнали на анализаторите, а именно, че сега даваме 2,2 млрд. за изтребители, но са нужни още толкова за бомбардировачи. \"Той потвърди казаното от президента, че с пакета, който получаваме за самолетите F-16, няма да позволим те да са многофункционални с една от най-важните си функции – наземна поддръжка”, каза Зафиров. Той заяви, че очаква задълбочен дебат по въпроса в Народното събрание и да се даде отговор защо за толкова много пари ще получим продукт за авиошоу. \"Този допълнителен един милиард, за който говори президентът, а Каракачанов определи като хипотетичен, е напълно реален и трябва да се даде, за да придобият самолетите своите пълни бойни готовности. Каракачанов и укрива информация, и лъже”, потвърди Зафиров въпрос на водещия. Експертът от БСП обясни още, че със закупуването на многофункционалните бойни самолети е трябвало да отпадне поддръжката във времето на старата ни летателна техника. В този случай, с орязаните функции на бъдещите ни изтребители, страната ни ще трябва да дава милиони за ремонт и поддръжка на наличната авиационна техника, обясни още Атанас Зафиров.", "date": "2019.06.30", "title": "Атанас Зафиров: Вместо да подаде оставка, Каракачанов влиза в обяснения"}
{"url": "https://www.novinite.bg/articles/177639/Rokadi-v-BSP-Novi-7-v-izpalnitelnoto-byuro", "text": "Корнелия Нинова предложи на Пленума на БСП съставът на Изпълнителното бюро на партията да се разшири от 15 на 21 души. Лидерът на партията предлага още от ръководния орган да бъде отстранен Валери Жаблянов. Сред мотивите за отстраняването на Жаблянов са нарушен екипен принцип, липса на активност в идейните дискусии, както и неучастието му в Парламентарната асамблея на Съвета на Европа.На вниманието на Бюрото са предложени кандидатурите на общинския съветник от Столичния общински съвет Милка Христова, депутатите Стоян Мирчев, Георги Свиленски, Весела Лечева и Манол Генов, председателят на Младежкото обединение в БСП Николай Бериевски и Асен Гагаузов.\r\nИдеята на Нинова е по този начин да се разшири кръгът на лицата, които взимат решения за партията. Нинова е поискала повече депутати в Изпълнителното бюро, за да се подобри връзката на органа с парламентарната група, както и повече представители на местната власт.\r\nКато аргумент за освобождаването на Жаблянов Нинова изтъкнала, че за малко щели да останат без документи за конгреса и спора за идеологията.\r\n\"Валери е председател на комисията по идеология и от 2017 г. почти не се е събирал. На трето място е най-сериозното, става въпрос за заседанието на ПАСЕ и неговото отсъствие налага днес ние да даваме обяснение. Там се гласуваха ограниченията на Русия, Истанбулската конвенция и доклада за корупцията в България. Не сме информирани, че той ще отсъства, така че да можем да изпратим негов заместник. Свалям доверието си от него и бих искала да напусне бюрото, може би е редно той да си подаде оставката\", заявила Нинова.\r\n\"Чух разумните критики и смятам да ги отразя в бъдещата работа на партията. За мен е съществен въпроса за идеологията, за съжаление, в България никои не говори за това. Ние останахме единствената партия с идеина основа\", допълнила лидерката.\r\nТя напомнила, че преди конгреса се чули различни мнения за модерното ляво, за европейската левица, за консерватизма. Тези въпроси трябва да дискутираме, но не сами, затворени в себе си, заявила тя. И предложила да се създаде Национален дискусионен клуб за идеология и демокрация, в който да бъдат поканени различни партии от левия спектър, институти, движения и да започне съществена дискусия за две неща - демокрация и модерно ляво в България и в Европа. Очаква се начело на клуба да застане Янаки Стоилов.\r\nВ отговор на искането на Нинова за отстраняването му Валери Жаблянов обяснил, че чрез новия състав лидерката иска да преподреди хаоса, който създала с оставката си. \"С нови членове не се разширява демокрацията, а търсенето на аргументи постфактум, за да се оправдаят предварително взети решения, е вече стил\", заявил Жаблянов.\r\n\r\n\r\n\r\n\r\n \r\n", "date": "2019.06.30", "title": "Рокади в БСП: Нови 7 в изпълнителното бюро"}
