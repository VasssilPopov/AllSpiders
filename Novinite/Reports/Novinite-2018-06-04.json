{"url": "https://www.novinite.bg/articles/160541/Zapochvat-proverki-po-plajovete", "text": "От днес започват проверки по плажовете. Министерството на туризма ще следи за броя на спасителите и за съотношението между платените чадъри и зоните за свободно плажуване.86 ивици обаче ще станат неохраняеми и през този сезон.В същото време държавата очаква 5 процента ръст на туристите по Българското Черноморие.", "date": "2018.06.04", "title": "Започват проверки по плажовете"}
{"url": "https://www.novinite.bg/articles/160568/Simeonov-Zavedeniyata-okolo-Kakao-Bijch-sa-nezakonni-da-se-saboryat", "text": "Пет заведения на Южния плаж в „Слънчев бряг“ са незаконни и трябва да се съборят. Това обяви на брифинг в Бургас вицепремиерът Валери Симеонов. Той ги сравни с МОЛ-ове, защото са посещавани от хиляди души, били без проекти, без строителни разрешения и ако конструкциите им не издържат, ще нанесат сериозни поражения.  Заведенията били „абсолютно незаконни“, посочи Валери Симеонов и уточни, че става въпрос за „Какао бийч“, „Ла кубанита“, „Бедрум“, „Дъ уан“„Те ще бъдат премахнати, ето ви новината от днес“, коментира той. Относно това кога ще се случи подобно нещо, Валери Симеонов насочи журналистите да питат регионалния министър Николай Нанков, пояснявайки, че вече му е подал сигнал.Общо 11 – 12 обекта в „Слънчев бряг“ нарушавали Закона за устройство на територията, поясни Валери Симеонов. На Южния плаж в Несебър пък имало незаконно преграден общински път и нелегален паркинг, добави вицепремиерът. ", "date": "2018.06.04", "title": "Симеонов: Заведенията около „Какао Бийч“ са незаконни – да се съборят!"}
{"url": "https://www.novinite.bg/articles/160563/Nad-200-mln-leva-e-zagubata-za-haznata-ot-kontrabandata-na-cigari-prez-2017-a", "text": "Приходите от облагането, в това число с акциз и ДДС, на тютюневите изделия в страна през 2017 г. възлизат на 2,9 млрд.лева, което е около 10 на сто от всички данъчно-осигурителни проходи. За първите четири месеца на годината приходите от акцизи върху цигарите са 750 млн.лева, което е с около десет на сто повече спрямо същия период на предходната, съобщи на форум Петър Ганев, старши изследовател в Института за пазарна икономика (ИПИ).Незаконната търговия в страната за периода 2007 - 2017 г., е донесла приходи за криминалния свят между 2,6 и 3,6 млрд.лева по оценки на ИПИ. Към момента, въпреки свиването на незаконната търговия, приходите от нелегална търговия с цигари се оценяват между 110 и 160 млн.лева за 2017 г.. Съответно загубите за бюджета/заради разликата в цените между легалните и нелегалните цигари/ достигат до над 200 млн.лева, допълни Ганев на конференция на тема \"Право и икономика на незаконната търговия с тютюневи изделия в България\".Според национално представително социологическо проучване на \"Алфа Рисърч\", представено от Елена Лилова от агенцията, което е направено в периода 20 март - 20 април тази година, и е по поръчка на ИПИ, е констатиран дял от 5,6 процента на хората, които пушат нелегални цигари. 11,7 на сто от всички пушачи споделят, че през последните 2 - 3 години им се е случвало да пушат нелегални цигари. На годишна база приходите от нелегални цигари се изчисляват на 125 млн.леваПо-голямата част от потребявания в страната тютюн за пушене е нелегален, показват изследва на ИПИ, като неговият дял достига 70 на сто, а годишните приходи от този пазар са около 22,4 млн. лева.Иван Брегов - правен експерт в ИПИ, напомни, че от 2019 г. с въвеждането на евродиректива ще има проследимост на пътя на цигарите от производството им до магазините, а от 2024 г. това ще стане за всички тютюневи изделия. ИПИ препоръчва да има регистър на машините за производство на тютюневи изделия, какъвто в момента липсва в страната. Друго предложение на ИПИ за противодействие на контрабандата на тютюневите изделия е цената на цигарите да се печата на опаковките.По данни на Светослав Владимиров от Централното митническо управление за цялата 2017 г. малко над 37 млн. къса цигари и над 16 000 килограма тютюн за пушене са били конфискувани, а от началото на годината до края на април - почти 33 млн. къса цигари. Конфискуваният тютюн за пушене от началото на година до края на май възлиза на над 34 000 килограма. Контролът по граничните пунктове е засилен, в частност на \"Капитан Андреево\", \"Лесово\", както и на всички пунктове с Гърция, допълни Светослав Владимиров.", "date": "2018.06.04", "title": "Над 200 млн. лева е загубата за хазната от контрабандата на цигари през 2017-а"}
{"url": "https://www.novinite.bg/articles/160556/Velikobritaniya-predstavya-nova-strategiya-za-borba-s-terorizma", "text": "\r\nБританският вътрешен министър Саджид Джавид представя днес нова стратегия за борба с тероризма. Основното в нея е лишаване на терористите от пространство за действия, информира агенция Асошиейтед прес.\r\nНовата британска стратегия срещу тероризма се представя ден след като на острова почетоха паметта на осемте жертви на атентата на лондонския мост преди година. Асошиейтед прес разпространи части от текста на вътрешния министър Саджид Джавид. Според него основното е терористите да нямат пространство за действие нито в Обединеното кралство, нито в световен мащаб или в интернет.\r\nНовата стратегия е с название Contest или \"надпревара, състезание\". Тя предвижда по-голям обмен на данни между британското разузнаване МИ-5 и правителството, полицията и местните власти. ще се доработят и предложения за по-големи наказания за определени нарушения, в това число разглеждане на видео материали с терористично съдържание.\r\nСпоред британското вътрешно министерство, заплахата от ислямистки тероризъм в страната ще се запази още две години.\r\n  ", "date": "2018.06.04", "title": "Великобритания представя нова стратегия за борба с тероризма"}
{"url": "https://www.novinite.bg/articles/160543/Lisica-e-atrakciya-v-Pamporovo", "text": "Лисица се превърна в истинска атракция за туристите в Пампорово през изминалия уикенд, след като се появи в Ски зоната на курорта и съвсем необезпокоявано си потърси храна. Дивото животно позира и пред десетките изненадани посетители на курорта, които я заснеха със своите мобилни телефони пред един от ски гардеробите.Между тях бе и треньорът по ски от Смолян Атанас Жисов, който обаче не е бил изненадан от появата на хитрото по природа животно.„От миналата година още това животно се навърта. Свикнало е с хората, хапва, кой каквото му даде и бяга. Доста хора я хранят. Хубаво животинче, доверчиво е“, коментира Жисов.Основно за лисицата обаче, според Атанас Жисов се грижат служителите от Планинската спасителна служба, които специално за нея се снабдяват с гранули за домашни животни. За целта има и специален съд, който стои на един от прозорците на службата. Дивото животно е свикнало с това и когато огладнее се качвало на близката пейка, похапвало и си тръгвало отново.В последните дни обаче спасителите забелязали и промяна в навиците на лисицата, която необичайно за сега , вземала храна и бягала в гората.Предполага се, че е станала майка и носи на малките ядене.Лисицата до толкова е свикнала с хората, че не се притеснява нито от силната музика, нито от появата на непознати туристи. ", "date": "2018.06.04", "title": "Лисица е атракция в Пампорово!"}
{"url": "https://www.novinite.bg/articles/160555/I-Putin-moje-da-se-sreshtne-s-Kim-Chen-un", "text": "Руският президент Владимир Путин може да се срещне със севернокорейския лидер Ким Чен-ун през септември във Владивосток, в руския Далечен изток.Това съобщи днес агенция РИА Новости, цитирайки дипломатически източници, предаде Ройтерс. Обсъждат се и други дати и места.Заместник-председателят на Държавната дума, долната камара на руския парламент, Иван Мелников каза на среща със севернокорейски депутати, че се очаква Ким Чен-ун да направи официално посещение в Русия през септември в рамките на Източния икономически форум.", "date": "2018.06.04", "title": "И Путин може да се срещне с Ким Чен-ун"}
{"url": "https://www.novinite.bg/articles/160570/Tiradjiite-iskat-da-izlezem-ot-ES-ako-bade-udaren-biznesat-im", "text": "Родните тираджии ще настояват за излизането на България от ЕС, ако бъдат гласувани предложенията на френския президент Еманюел Макрон, които ги задължават шофьорите да спят в хотели и да се връщат у нас веднъж на всеки две седмици.Според него предложенията за компромисни текстове от българска страна не се приемат от Франция, Германия, Белгия и Холандия и въпреки всички компромиси се отива към приемане на рестриктивни мерки без оглед на мнението на голяма част от държавите в ЕС.Арабаджиев посочи, че евродепутатът Ангел Джамбазки е инициирал действия за провеждане на протест в Брюксел.В 17 часа българско време да бъдат гласувани мерките в ЕК. Евродепутатът Андрей Новаков заяви, че е направено всичко възможно:", "date": "2018.06.04", "title": "Тираджиите искат да излезем от ЕС, ако бъде ударен бизнесът им"}
{"url": "https://www.novinite.bg/articles/160561/Silen-sezon-i-turisti-ot-cyal-svyat-ochakvat-v-Sozopol", "text": "Сериозен ръст и туристи от цял свят очаква община Созопол за сезон 2018. Той беше открит официално вчера от кмета Панайот Рейзи и министър Николина Ангелкова. Събитието традиционно съвпадна с осмото издание на фестивала на франкофоните \"Солей\", което тази година беше посветено на мароканската култура.По време на събитието, специална нагарада за особен принос получи директорът на археологическия музей в града - Димитър Недев. „Надявам се да имаме добър сезон. По-добър от последните два. Очакваме туристи от цял свят. Забелязваме малък спад на руски туристи, но ще успеем да компенсираме с други пазари. Разчитаме много на българските туристи“, обяви кметът на Созопол Панайот Рейзи при официалното откриване на летния туристически сезон снощи. По думите му обаче за сигурността на туристите е важно какво се случи със Закона за шума.\"Не сме съгласни  в последната минута на мача да се променят условията. Това е лош сигнал към туристите\", коментира Рейзи. Той предлага въпросния Закон да бъде обсъден първо с всички ангажирани с туристическия сезон в бранша и в държавата, но след края на активния летен сезон.„Мен проверките за шума мен не ме притесняват. Даже този Закон ми помага като кмет, защото тези неща вече няма да са моя отговорност. Хората, които контролират шума в момента са кметовете. Ние трябва да кажем как точно да се контролира това. Ние винаги сме намирали формулата за решаването на проблемите на местно ниво. Няма как този Закон да е полезен за всички. Не е най правилната формула да търсим промяната в законите. Затова и ги сменяме по няколко пъти“, поясни още Панайот Рейзи.", "date": "2018.06.04", "title": "Силен сезон и туристи от цял свят очакват в Созопол"}
{"url": "https://www.novinite.bg/articles/160536/Kreditorite-obyaviha-za-prodan-i-centralata-na-BDJ", "text": "Частен съдебен изпълнител обяви за продан централата на БДЖ като част от мерките, които недоволните кредитори на компанията предприеха, за да си приберат просрочените вземания. За запора на сметките на БДЖ-Пътнически превози и предстоящата разпродажба на активи OFFNews пръв съобщи.Благодарение на \"мъдрото управление на ГЕРБ в железниците\" вторият облигационен заем се оскъпи с десетки милиони левове, а компанията на практика фалира. Причината е, че още при първото правителство на Бойко Борисов ръководството на БДЖ спря плащанията, а заемодателите осъдиха компанията  - наложиха високи наказателни лихви, кредитът стана предсрочно изискуем.Сега очевидно нямат никакво намерение да чакат още фалиралото жп, тъй като от разпродажби бързо и лесно ще могат да си получат остатъка от кредита, който е в размер на 103 милиона лева.Докато шефовете на жп превозвача отмарят с футбол на малки вратички в очакване за пореден път държавата да им даде пари, то кредиторите не спят.\r\nЧетириетажната историческа сграда в центъра на столицата с лице на три улици - „Г. С. Раковски“, „Иван Вазов“ и „Шести септември“, е построена през 1900-1904 г. за централа на Българската земеделска банка. Преди в нея да се настанят железничари е била една от най-забележителните като интериор в столицата. Имало е впечатляващо красиви кабинети, украсени с уникални платна на Иван Мърквичка и Антон Митов. Днес просторните помещения са раздробени в малки стайчета със олющени соц мебели и грозна ламперия. След настаняването на БДЖ в сградата, много от оригиналните дизайнерски решения са опропастени, но все пак има и предостатъчно красоти, които и днес впечатляват. Запазено в близък до оригиналния вид е стилното стълбище с орнаменти.\r\nВ тази сграда е заседавало и правителството на България, оглавявано от Кимон Георгиев през 30-те години на ХХ век.Общата разгърната застроена площ е 7803 кв. метра. Половината от собствеността е на „Холдинг БДЖ“, а другата половина - на Национална компания „Железопътна инфраструктура“ (НКЖИ). Частен съдебен изпълнител Орлин Мендов е обявил за продажба дела на жп превозвача при начална цена от 7,315 милиона лева. Срокът за оферти е до 2 юли, а резултатите ще бъдат обявени на следващия ден.Като цяло търсената цена е доста изгодна за уникалния имот, което вероятно ще доведе до сериозен инвеститорски интерес. По-вероятно е обаче до сделка да не се стигне - държавата да извади пари, да плати дълговете и централния нападател на \"Локо БДЖ\" Владимир Владимиров да запази кабинета си.", "date": "2018.06.04", "title": "Кредиторите обявиха за продан и централата на БДЖ"}
{"url": "https://www.novinite.bg/articles/160559/Vissheto-duhovenstvo-v-Afganistan-zabrani-samoubijstvenite-atentati-Otgovoriha-mu-s-vzriv-4-ma-sa-martvi-1-e-ranen", "text": "Висшето духовенство в Афганистан забрани самоубийствените атентати днес, в отговор на което срещу него бе извършен атентат. Четирима са загинали, а един е ранен, съобщи AP.Експлозивите били задействани към 11 ч. местно време край входа на мястото, където в този момент били събрани членовете на Религиозния съвет (Съвет на улемите) - около 2 000 души. По-рано днес Съветът издаде фетва, с която обяви, че самоубийствените атентати са забранени според ислямския закон.Днес за първи път Съветът призова афганистанското правителство, талибаните и другите бойци да спрат боевете, да се споразумеят за прекратяване на огъня и да започнат мирни преговори. Беше прочетено и изявление от събранието, в което се казва, че невинни афганистански мъже, жени и деца са жертвите на войната.Експлозията станала към края на събирането, когато участниците в него започнали да си тръгват.Все още никой не е поел отговорност за нападението.", "date": "2018.06.04", "title": "Висшето духовенство в Афганистан забрани самоубийствените атентати. Отговориха му с взрив: 4-ма са мъртви, 1 е ранен"}
{"url": "https://www.novinite.bg/articles/160565/8-zaginali-pri-samoubijstven-atentat-v-Afganistan", "text": "Атентатор самоубиец се взриви и уби най-малко осем души в афганистанската столица Кабул след сбирка на мюсюлмански духовници, събрали се да заклеймят тероризма и да призоват за мир, предаде Ройтерс, като се позова на силите за сигурност.Засега никоя групировка не е поела отговорност за нападението. То показва, че ситуацията в Афганистан в областта на сигурността се влошава преди предстоящите на 20 октомври избори за национален парламент и окръжни съвети, отбелязва Ройтерс.През последните месеци при поредица бомбени атентати в Кабул загинаха десетки хора, а няма признаци нападенията да намаляват по време на свещения за мюсюлманите месец Рамазан. Радикалната групировка \"Ислямска държава\" пое отговорността за много от атентатите в афганистанската столица, но според силите за сигурност за няколко от тях е много по-вероятно да са дело на мрежата \"Хакани\" - групировка, свързана с талибаните.Началникът на полицията в Пети район на Кабул заяви, че извършителят на днешната атака се е взривил близо до входа на шатра, в която заседавал религиозният орган, известен в Афганистан като Съвет на улемите, предаде Асошиейтед прес.Самата шатра е на друг традиционен за Афганистан орган Лоя джирга или Съвет на старейшините.Съветът на улемите, който включва мюсюлмански духовници, учени и мъже с авторитет в религиозните и правните среди от цял Афганистан, е издал фетва, с която обявява самоубийствените атентати за \"харам\", тоест забранени според ислямския закон. На днешното заседание на съвета са участвали около 2000 негови членове.Съветът призовал както афганистанските правителствени сили, така и талибаните и другите радикални групировки, да спрат да воюват помежду си и да се споразумеят за спиране на огъня и започване на мирни преговори.Той за пръв път е излязъл с подобен призив, отбелязва Асошиейтед прес.", "date": "2018.06.04", "title": "8 загинали при самоубийствен атентат в Афганистан"}
{"url": "https://www.novinite.bg/articles/160552/Salmonela-v-3-detski-gradini-v-Sofiya", "text": "Има доказателства за взрив от салмонела в три детски градини в София, обяви директорът на Националния център по заразни и паразитни болести проф. Тодор Кантарджиев в предаването \"Денят започва\" на БНТ.Основната причина за салмонела е недобре съхранена храна. Затова храните от животински произход трябва да са термично обработени, а ако храната е стояла повече от 4 часа на стайна температура, може да е опасна за здравето, обясни той.В началото на летния сезон проф. Кантарджиев припомни колко важни са ваксинациите при децата и препоръча деца под 1 година да не се водят на море, ако не са ваксинирани против морбили. Най-вече да не се ходи с тях в Северна Гърция, където има много случаи на морбили.Около 90% от инфекциите при децата са от бактерии, хигиената е много важна, каза проф. Тодор Кантарджиев. Той препоръча през лятото да се ползват мокри кърпи с хлор хиксидин, защото спиртът не действа на ентеровирусите.Проф. Кантарджиев коментира и ухапванията от кърлежи, като бе категоричен, че при подобно ухапване трябва да се пие антибиотик.В столицата например имаме заразени с Лаймска болест кърлежи и хората трябва да се информират за районите, в които има заразени кърлежи, отбеляза директорът Националния център по заразни и паразитни болести, каза той.", "date": "2018.06.04", "title": "Салмонела в 3 детски градини в София"}
{"url": "https://www.novinite.bg/articles/160567/Inflaciyata-v-Turciya-e-dostignala-nad-12-procenta-prez-maj", "text": "\r\nИнфлацията в Турция рязко е скочила през май, достигайки 12,15 процента преди предстоящите президентски и парламентарни избори, според официални данни, публикувани днес, съобщава ДПА.\r\nПотребителските цени в момента са на най-високото си ниво от ноември след съществено обезценяване на местната валута, според данни на турския статистически институт.\r\nПрез април инфлацията беше 10,85 процента. \r\nНай-голямо годишно увеличение на цените е отчетено в транспортния сектор - до 20,2 процента. Цените на домакинските стоки и обзавеждането са нараснали с 16,87 процента, а цените в хотелите, кафенетата и ресторантите - с 12,51 процента.\r\nПредсрочни избори са свикани на 24 юни.\r\n  ", "date": "2018.06.04", "title": "Инфлацията в Турция е достигнала над 12 процента през май"}
{"url": "https://www.novinite.bg/articles/160562/Frenska-organizaciya-obvini-v-korupciya-sreshtu-dyasnata-raka-na-Makron", "text": "Френската асоциация \"Антикор\" подаде жалба срещу дясната ръка на президента Еманюел Макрон Алекси Колер за незаконно участие в собственост, търговия с влияние и пасивна корупция, предаде Франс прес, като се позова на адвокат на антикорупционната организация.Той потвърди информацията, която вече бе разпространена от радио Ер Те Ел и в. \"Монд\". Базирайки се на статии на сайта \"Медиапар\", \"Антикор\" изобличава съществуването на тесни семейни и професионални връзки между Колер - генерален секретар на френското президентство - и италианско-швейцарската компания за морски транспорт Ем Ес Си (MSC), важен клиент на френската корабостроителница Ес Те Икс (STX) в Сен Назер.През някои години Ем Ес Си е била единственият клиент на корабостроителницата и е играла ключова роля в дискусиите за бъдещето й, водени с френската държава, отбелязва Франс прес.Според радио Ер Те Ел компанията е получила от френската държава множество договори и участва в дейността на корабостроителницата в Сен Назер, посочва ТАСС.В жалбата си \"Антикор\" упреква 44-годишния Колер, че е приел да представлява държавата в управителния съвет на Ес Те Икс Франс (STX France) от 2010 до 2012 г., при все че е бил налице явен конфликт на интереси, тъй като Ем Ес Си е основана и се управлява от братовчеди на майка му.Сега френската финансова прокуратура ще реши дали да започне разследване по тези обвинения. Елисейският дворец нееднократно е заявявал, че в работата си Алекси Колер спазва строго всички етични норми, припомняйки, че той не заема каквито и да било постове в компания Ем Ес Си, отбелязва ТАСС.", "date": "2018.06.04", "title": "Френска организация обвини в корупция срещу дясната ръка на Макрон"}
{"url": "https://www.novinite.bg/articles/160537/Petko-Dyulgerov-obvinen-zaedno-s-kmeticata-na-Mladost-iska-da-izleze-ot-aresta", "text": "Петко Дюлгеров, обвиняем като посредник при взимането на подкпуп от кмета на столичния район \"Младост\" Десислава Иванчева и заместника ѝ Биляна Петрова, иска да бъде освободен от ареста. Той е с най-тежката мярка задържане под стража от 26 април, след като на 17 април тримата бяха арестувани в центъра на столицата.Дюлгеров е бивш кмет на \"Младост\". Делото за промяна на мярката му е насрочено за 15 часа в Специализирания наказателен съд. Утре от 14 часа пък продължава заседанието на Апелативния спецсъд за отстраняването на Иванчева и Петрова от заеманите от тях постове в община \"Младост\". От днес и.д. кмет на района е арх. Румен Русев. ", "date": "2018.06.04", "title": "Петко Дюлгеров, обвинен заедно с кметицата на Младост, иска да излезе от ареста"}
{"url": "https://www.novinite.bg/articles/160545/Kilarat-ot-Slanchev-bryag-si-priznal-vinata", "text": "Задържаният за убийството на бизнесмена Коста Миджурин в Слънчев бряг си е признал вината, съобщава bTV. 37-годишният стрелец Михаил Станчев, който беше задържан при опит да напусне страната, си е признал вината.  Очаква се да бъде поискана и постоянна мярка задържане под стража.По обясненията му той извършил престъплението от ревност.Стрелбата стана пред хотелски комплекс, когато в курорта е било пълно с туристи. Жертвата е бил собственик на игрални зали от дълги години. С опасност за живота е 22-годишната му спътница Симона, която е служителка в едно от казината му в курорта. Тя е дъщеря на полицейски шеф.Според разследващите става въпрос за класически любовен триъгълник. \"Категорично установено по делото е, че повод за деянието е необузданата ревност, изпитвана от дееца\", посочи пред bTV окръжният прокурор Георги Чинев.По думите му обвиняемият е признал за престъплението и съдейства на разследващите. Той имал връзка с простреляната Симона от началото на май, като ревността му се породила от действията на нейния началник, който в някои моменти се държал с нея грубо, а в други - галантно, водел я на вечери и т.н.Балистичната експертиза е установила съвпадение между законно притежаваното лично оръжие на арестувания и един от куршумите, поразили жертвите му.Извършителят беше заловен с оръжие и боеприпаси при опит за бягство в Турция – той е с чисто криминално минало. Застрелял жертвата си от упор, след което стрелял по момичето, което се опитало да го спре.Днес по никакъв начин не си личи къде е било местопрестъплението. Хотелиери подчертаха пред камерата на bTV, че случаят е битова драма, каквото може да се случи навсякъде по света и няма основания за притеснение както за туристите, така и за работещите в курорта и техните близки.", "date": "2018.06.04", "title": "Килърът от Слънчев бряг си признал вината"}
{"url": "https://www.novinite.bg/articles/160571/Ministar-predsedatelyat-na-Jordaniya-podade-ostavka-pod-natiska-na-protesti", "text": "Министър-председателят на Йордания Хани ал Мулки подаде оставка след няколкодневни протести срещу повишаването на данъците и цените, предадоха AFP и Би Би Си.Протестиращите обявиха, че новите данъци, подкрепени от Международния валутен фонд, удрят бедните хора в страната и средната ѝ класа.Последните вчерашни демонстрации бяха най-големите от години насам, с хиляди протестиращи по улиците на столицата Аман. При тях се наложи полицията да използва сълзотворен газ и да блокира пътища.В този контекст крал Абдула Втори привика премиера в двореца днес и това породи слуховете, че се готви смяна.Икономическите мерки се предприеха под натиска на МВР за реформи и ограничения, за да се спре растящият държавен дълг. Икономическият спад, растящата безработица и притокът на бежанци поставят страната в силно затруднена ситуация. Недоволството от хората пък избива, защото жителите на страната са убедени, че част от причината за проблемите е корупцията. Те поискаха краля да отмени повишението на данъците, за чието запазване Мулаки настоява. Кралят има последната дума. Той вече отмени увеличението на цените на горивата за Рамазан (той приключва в средата на юни).", "date": "2018.06.04", "title": "Министър-председателят на Йордания подаде оставка под натиска на протести"}
{"url": "https://www.novinite.bg/articles/160538/V-Bryuksel-gledat-paketa-Mobilnost-prevozvachite-gotovi-za-protest", "text": "Комисията по транспорт в Европейския парламент ще гласува днес социалната част на пакета \"Мобилност\", който предизвика недоволството на българските превозвачи.Промените предвиждат шофьорите да се прибират по родните си места на всеки три седмици, да нямат право да нощуват в камионите си, а в хотел, и да получават заплащане според нормите на страната в ЕС, в която са пребивавали повече от три дни.Според българските превозвачи, ако бъдат приети, предложенията ще предизвикат масови фалити на български транспортни фирми. От сектора са готови да организират протести и в Брюксел, и в Страсбург.На 17 май по време на Срещата на върха ЕС - Западни Балкани превозвачите у нас излязоха на протест. За протест са готови и днес, този път в Брюксел, като има разрешение да се включат с машините си.Днешният вот не е предрешен и има шанс неблагоприятните за българския бизнес предложения да не бъдат приети, смятат представители на транспортни компании.Правителството одобри позиция в подкрепа на българските превозвачи", "date": "2018.06.04", "title": "В Брюксел гледат пакета Мобилност, превозвачите готови за протест"}
{"url": "https://www.novinite.bg/articles/160539/Antiimigrantska-partiya-specheli-izborite-v-Sloveniya", "text": "Лидерът на дясната консервативна и антиимигрантска Словенска демократическа партия Янез Янша спечели парламентарните избори вчера в Словения, съобщи Държавната избирателна комисия, цитирана от ДПА.СДП получава 25 процента от гласовете, сочат резултатите от преброяването на почти всички бюлетини.На второ място е левоцентриската \"Листа на Марян Шарец\" с 12,7 процента от гласовете, следвана от Социалдемократите с 10 на сто и Партията на модерния център с 9,7 на сто.Активността на избирателите е 52 на сто - приблизително колкото и на предишните избори преди четири години, уточнява БТА.Тъй като нито една от политическите сили не преодолява 40-процентната бариера, необходима за съставяне на самостоятелно правителство, предстои словенските политици да преговарят за коалиция.Антиимигрантската партия на Янша иска да затегне имиграционната политика по модела на съседна Унгария, отбелязва ДПА. Янез Янша е бивш премиер на Словения, той бе обвинен в корупция за сделка за покупка на въоръжение, сключена по време на първия му мандат 2004-2008 г.", "date": "2018.06.04", "title": "Антиимигрантска партия спечели изборите в Словения"}
{"url": "https://www.novinite.bg/articles/160569/Razsledvat-za-korupciya-shefa-na-kabineta-na-Makron", "text": "Френските прокурори, работещи срещу корупцията, са започнали разследване срещу шефа на кабинета на президента Еманюел Макрон Алексис Коле за връзките му с италианска корабна компания.Разследването е за времето, по което Коле е бил служител в Министерството на икономиката - 2012-2016 г., като през последните две години от този период е бил директор на кабинета на Макрон, министър по онова време.От кабинета на националния прокурор по финансите съобщиха, че ще проверят дали Коле е спазвал правилата за недопускане на конфликт на интереси за държавните служители, „когато се е занимавал с въпроси от интерес“ за фирмата, съобщава БГНЕС.Майката на Коле е братовчедка на Рафаела Апонте, чийто съпруг Джанлуиджи основава Средиземноморската компания за корабоплаване (MSC) през 1970 г. и я развива до световен лидер в превозите на контейнери и в организирането на круизни ваканции.Френски разследващ сайт първи съобщи за връзките на семейството на Коле с компанията. Разкритията станаха основа за правно запитване, подадено от групата за прозрачност Anticor.От кабинета на Макрон в понеделник отхвърлиха обвиненията като \"напълно неоснователни\".\"Алексис Коле с готовност ще изпрати на прокурорите всички документи, които доказват уважението му към закона през неговия професионален живот\", се казва в изявление на президентството.Коле напусна икономическото министерство през 2016 г., за да се присъедини към базираната в Швейцария MSC като финансов директор, но продължи да работи по кандидатурата на Макрон за президент в свободното си време.", "date": "2018.06.04", "title": "Разследват за корупция шефа на кабинета на Макрон"}
{"url": "https://www.novinite.bg/articles/160566/Balkanskiyat-marshrut-za-bejancite-otnovo-se-aktivira-Fronteks-vliza-v-Albaniya", "text": "Европейската служба за граничен контрол и брегова охрана Фронтекс ще разположи 45 полицаи по албанските граници в опит да пресече нова мигрантска вълна. Съответната информация сподели директорът на Фронтекс Фабрис Лежери, отбелязва скопското електронно издание МКД, цитирано от Агенция \"Фокус\".Албания е една от страните, която нелегалните мигранти използват за придвижването си към вътрешността на Европа. Лежери предупреди, че се очаква нова вълна от мигранти от Северна Гърция, които през Албания, Черна гора, Босна и Херцеговина и Хърватия искат да влязат в страните-членки на ЕС.Бежанците са от Сирия, Ирак и някои страни от Африка. Същевременно новият вътрешен министър на Италия Матео Салвини увери, че Сицилия „няма да бъде бежански лагер на Европа\".Лидерът на „Лигата“ на свой ред добави, че плановете на правителството за миграцията не са радикални, а плод на „здрав разум\".Най-малко 35 мигранти загинаха миналата седмица, след като лодката им се преобърна в близост до бреговете на Тунис. При инцидента са спасени 67 души. На борда на плавателния съд е имало около 180 души, съобщиха официални лица. ", "date": "2018.06.04", "title": "Балканският маршрут за бежанците отново се активира, Фронтекс влиза в Албания"}
{"url": "https://www.novinite.bg/articles/160546/Jena-otkri-strelba-do-rokendrol-maraton-v-San-Diego-rani-policaj", "text": "Жена откри огън вчера близо до рокендрол маратона в Сан Диего, в Южна Калифорния, и бе арестувана, съобщи БТА.Малко след това маратонът е бил възобновен.При ареста е бил ранен полицай, който се е прострелял в крака, изстрелвайки два куршума срещу заподозряната, но не я улучил. Той е приет в болница.Местни телевизии се позоваха на очевидци, които разказват, че на паркинг близо до финала на рокендрол маратона към 11 ч местно време отекнали четири или пет изстрела. При ареста жената се криела под автомобил на най-високото ниво на паркинг в центъра и била насочила пневматично оръжие към главата си.Организаторите на събитието заявиха, че стрелбата не е била свързана с него. Около 4900 участници в маратона били отклонени към обезопасена зона и маратонът бил прекъснат за 11 минути, след което е било дадено разрешение да продължи, добавя АФП.", "date": "2018.06.04", "title": "Жена откри стрелба до рокендрол маратон в Сан Диего, рани полицай"}
{"url": "https://www.novinite.bg/articles/160547/Prokuraturata-shte-poiska-postoyanen-arest-na-ubieca-ot-Slanchev-bryag", "text": "Според данните от разследването на убийството на хазартния бос Кирил Николов, обвинението е категорично, че мотивът за стрелбата е ревност. Това каза окръжният прокурор на Бургас Георги Чинев. От 15 години до доживотен затвор грози стрелеца, който е сътрудничил на разследващите и вече му е повдигнато обвинение. Очаква се утре да бъде изправен пред съда. \"За съжаление момичето продължава да бъде в кома, състоянието му е критично, със опасност за живота. По наше мнение са събрани достатъчно доказателства за виновността на дееца в извършването на процесното деяние, причина поради която и той е привлечен като обвиняем и му е предявено обвинение за убийство на едно лице и опит за убийство на друго. Същият е задържан за срок до 72 часа с оглед осигуряване явяването му пред съда за гледане на мярка за неотклонение \"задържане под стража\", което надявам се да стане още в утрешния ден\", коментира прокурорът пред БНТ. \"От заключението на извършената балистична експертиза може да се направи извод, че да - това е оръжието, което деецът е ползвал за извършване на процесното деяние\", поясни Чинев.54-годишният хазартен бос Коста Николов-Миджурина беше хладнокръвно разстрелян от 37-годишния Михаил Станчев в центъра на Слънчев бряг на 2 юни вечерта. С опасност за живота е 22-годишната приятелка на жертвата. Момичето е дъщеря на шефа на полицията в Дряново. Извършителят е задържан при опит да напусне страната ни в посока Турция.От 15 години до доживотен затвор без право на замяна може да получи 37-годишният стрелец.", "date": "2018.06.04", "title": "Прокуратурата ще поиска постоянен арест на убиеца от Слънчев бряг"}
{"url": "https://www.novinite.bg/articles/160558/Prokuraturata-pogna-maj-snimal-se-kak-urinira-varhu-balgarskoto-zname", "text": "Специализираната прокуратура се самосезира след публикуването на видеоклип в сайта „Гласът на Стара Загора“, в който мъж пали българското знаме, а след това уринира върху него. Клипът за няколко дни стана едно от най-споделяните неща в социалните мрежи и породи гневни реакции на потребителите.Видеото е публикувано на 2 юни в сайта, който е собственост на Михаил Михайлов - човекът в самия клип. Според прокуратурата, мъжът е извършил престъпление срещу Републиката. \"Образувано е досъдебно производство за опетняване на националното знаме и за хулиганство с изключителен цинизъм и дързост\", казват в съобщението си от прокуратурата. Макар видеото да е публикувано на 2 юни, то е заснето на 29 май пред столичната Съдебна палата, рано сутринта. След незабавна реакция на ГДБОП, ГДНП, СДВР и Специализирана прокуратура, лицето е задържано в Стара Загора за срок от 24 часа. Предстои да му бъдат повдигнати две обвинения от Специализираната прокуратура.", "date": "2018.06.04", "title": "Прокуратурата погна мъж, снимал се как уринира върху българското знаме"}
{"url": "https://www.novinite.bg/articles/160548/Erdogan-Nikoj-ne-tryabva-da-tarsi-darjava-za-kyurdite", "text": "Турската държава принадлежи също и на кюрдите в страната, каза президентът Реджеп Тайип Ердоган на изборен митинг в югоизточната провинция Диарбекир, информира БГНЕС. \"Ние не казваме, че \"няма кюрди\", казваме,\" няма кюрдски проблем\". Никой не трябва да търси държава за кюрдите. Държавата на Република Турция е държава на всички нас. Държавата на кюрдите е държавата на Република Турция\", добави Ердоган.Той твърди, че управляващата Партия на справедливостта и развитието (ПСР) е спасила \"кюрдския народ от потисничеството на деспотичния стар режим\", казвайки, че \"ние гарантираме вашите свободи\".\"Нашите кюрдски братя и сестри са под закрилата на държавата на турската република. Разбира се, има право за изразяване на различни политически искания. Но това трябва да бъде направено в рамките на законните граници. Това, което е задължително за мен като президент, е задължително за всички. Тази страна няма да позволи онези, които се опитват да подкопаят закона\", каза Ердоган.Турският президент също така критикува призивите за освобождаване на кандидата за президентския пост Селахаттин Д3емирташ от Народната демократична партия, който е в затвора. Призивът беше отправен от кандидата в надпреварата за висшия държавен пост Мухарем Индже от най-голямата опозиционна сила Републиканската народна партия.. Индже посети Демирташ в затвора в началото на предизборната кампания.", "date": "2018.06.04", "title": "Ердоган: Никой не трябва да търси държава за кюрдите"}
{"url": "https://www.novinite.bg/articles/160554/Facebook-prodava-dannite-ni-na-60-golemi-proizvoditeli-na-elektronni-ustrojstva", "text": "За последните 10 години американската компания Facebook е сключила договори с минимум 60 големи производители на телефони, смартфони и други електронни устройства, които им отварят достъп до личните данни в социалната мрежа. Повечето от тези договори продължават да са в сила, съобщава вестник \"Ню Йорк таймс\", цитиран от БГНЕС. Според информацията процесът е започнал, когато Facebook се опитва да заеме доминиращо място сред социалните мрежи и засяга такива компании като Apple, Microsoft, Amazon и Samsung. Както отбелязва изданието сключените договори поставят под съмнение спазването на собствените правила на компанията на Марк Зукърбърг и на изискванията на Федералната комисия по търговия на САЩ. Производителите на смартфони са получили достъп до данните не само на използващите социалната, но и до данните на техните приятели, при това без тяхното съгласие. Блокирането на функцията \"сподели\" не винаги помага, разкрива \"Ню Йорк таймс\". Facebook ще продължи да събира информация не само от потребителите си, но и от лица, които не са част от социалната мрежа, но поне веднъж са ползвали услугите и приложенията на Facebook, включително и whatsapp, съобщи през май пресслужбата на Европейския парламент, след като ръководителите на Facebook отговориха на 18 въпроса на евродепутатите. Създателят на социалната мрежа Марк Зукърбърг се яви пред Европейския парламент, за да бъде разпитан по въпроси, свързани с фалшивите новини, сигурността на потребителските лични данни в социалната мрежа и злоупотребите на \"Кеймбридж Аналитика\". Изслушването беше по повод скандала с \"Кеймбридж Аналитика\" – компания, работила по предизборната кампания на американския президент Доналд Тръмп – за нелегалното източване на данните на над 87 млн. Фейсбук потребители. Според данни на Европейския парламент, почти 3 млн. от засегнатите са европейски граждани. Зукърбърг обаче потвърди, че Facebook ще се съобразява напълно с новия регламент за защита на личните данни в Европа (GDPR), които влязоха в сила на 25 май. ", "date": "2018.06.04", "title": "Facebook продава данните ни на 60 големи производители на електронни устройства"}
{"url": "https://www.novinite.bg/articles/160574/Tridneven-traur-v-Gvatemala-zaradi-jertvite-na-vulkana-Fuego", "text": "\r\nВ Гватемала обявиха тридневен траур заради жертвите на изригването на вулкана Фуего. Загинали са 25 души. Ранени са 300, има и изчезнали хора.\r\nТова е най-мощното изригване на вулкана от 40 години насам. Името му означава Вулкан на огъня. Той се намира на 25 километра от столицата на Гватемала и е един от най-активните в латиноамериканската страна.\r\n  ", "date": "2018.06.04", "title": "Тридневен траур в Гватемала заради жертвите на вулкана Фуего"}
{"url": "https://www.novinite.bg/articles/160534/Cyala-sedmica-jega-i-gramotevichni-buri", "text": "Седмицата започва с променливо време, слънце, жега и гръмотевични бури ще се редуват през деня. Днес максималните температури ще са между 28 и 33 градуса. Валежи са възможни на много места, повече гръмотевици синоптиците прогнозират в Източна България. Край морето ще духа слаб до умерен северозападен вятър. На брега термометрите ще показват между 23-27 градуса, а сред вълните от 2 бала около 23 градуса.Валежи в планините ще има след обяд, по високите части ще духа силен вятър. Максималната температура на 1200 метра ще е около 20 градуса, а на 2000 метра – около 14.Така ще е и утре, но температурите ще паднат с градус-два. Облачността ще остане променлива. Следобедни бури ще има до петък. В последния работен ден се очаква дъждът да ни даде глътка въздух. През уикенда - предмно облачно с кратки превалявания. ", "date": "2018.06.04", "title": "Цяла седмица жега и гръмотевични бури"}
{"url": "https://www.novinite.bg/articles/160535/Obyavyavat-rezultatite-ot-parvo-klasirane-na-parvolacite-v-Sofiya", "text": "Списъците с приетите на първо класиране на първолаци ще бъдат обявени днес в 17 часа. Записването на децата е от утре до 7 юни включително.  Час по-късно същия ден ще бъдат изнесени останалите свободни места в избраното училище, подаването за заявления за участие във второ класиране е от 8 до 11 юни. Резултатите от него стават ясни в 18 часа на 11 юни, родителите имат време до 13 юни да запишат първокласниците. Свободните места след трето класиране на 14 юни ще се попълват до 14 септември включително.Информацията за свободни места се публикува на интернет-страниците на училището и на РУО София-град. ", "date": "2018.06.04", "title": "Обявяват резултатите от първо класиране на първолаците в София"}
{"url": "https://www.novinite.bg/articles/160551/Bavariya-gotvi-plan-za-uskoryavane-na-deportaciite-na-migranti", "text": "Правителството на най-голямата германска провинция – Бавария, разработва собствен план за ускоряване на процедурите по разглеждане на молбите на кандидатстващите за убежище и депортирането от страната на онези от тях, които получат отказ, съобщава вестник \"Der Münchner Merkur\", цитиран от Агенция \"Фокус\".Планът, предложен от министъра на вътрешните работи на ФРГ и лидер на Християнсоциалния съюз (ХСС) Хорст Зеехофер предвижда създаването на специални центрове за първоначален прием на мигранти, в които по ускорена процедура ще бъдат обработвани молбите им за получаване на бежански статут. Оттам насетне мигрантите ще бъдат разпределяни в други съоръжения, но само при условие, че имат шансове за убежище. Останалите ще бъдат депортирани от Германия.Планира се също създаването на центрове за временно настаняване на лицата, които се опитват да избегнат извеждането им от страната. Правото на пребиваване в Германия ще бъде отказано на онези мигранти, които създават проблеми в центровете за бежанци или използват сила срещу полицейски служители. Властите в Бавария ще осигурят допълнителни самолети за депортиране на отхвърлените кандидати за убежище.Към настоящия момент за осигуряването на самолетите се грижи федералното правителство в Берлин. Зеехофер подчерта, че ускоряването на процедурите по депортиране на мигрантите ще направи Бавария по- малко привлекателна за кандидатстващите за закрила.„Бихме искали да станем образец за другите федерални провинции“, подчерта лидерът на ХСС. Планът съдържа и други предложения, като например на кандидатстващите да не им бъдат раздавани пари, а специални карти, с които може да получават храна и дрехи. Съответната инициатива ще бъде разгледана в регионалния парламент в Мюнхен във вторник, 5 юни. Ако бъде одобрен, законът ще влезе в сила в началото на август. ", "date": "2018.06.04", "title": "Бавария готви план за ускоряване на депортациите на мигранти"}
{"url": "https://www.novinite.bg/articles/160542/Incident-s-kon-i-schupena-karuca-v-Sofiya-zavarshi-s-masov-boj", "text": "Инцидент с кон и счупена каруца в София завърши с масов бой на бул. „Владимир Вазов“.\"Малко преди 11.00 ч. в неделя, докато чакаме на светофара, към колата ни препуска бясно обезумял кон, носещ със себе си част от каруцата, от която се е отскубнал. Конят се врязва право в колата ни, като каруцата, която влачи, се удари в предната ѝ част, след което продължи да лети надолу по улицата\", разказа участник в инцидента пред бТВ.\"След малко забелязахме един човек, тичащ след коня. Приятелят ми слезе от колата, за да опита да го задържи, докато дойде КАТ, за да се опише щетата. Без да казва и дума, собственикът на коня напада приятеля ми. Към него се присъединиха и други. Приятелят ми има множество травми и наранявания, включително две дълбоки рани на главата и следи от много удари с метални предмети\", допълва още свидетелят.", "date": "2018.06.04", "title": "Инцидент с кон и счупена каруца в София завърши с масов бой"}
{"url": "https://www.novinite.bg/articles/160564/Oblastniyat-upravitel-iska-ot-MVR-poveche-policai-v-Botevgradsko", "text": "Областният управител на Софийска област Илиан Тодоров настоява пред вътрешния министър Валентин Радев за двойно увеличение на полицаите в Ботевград. Това съобщиха от областната управа.Според Тодоров броят на полицейските служители сега не е достатъчен, за да гарантира сигурността, живота и здравето на жителите на общината и това води до нарастване на престъпността. Хората в Ботевградско пропищяха от престъпни нападения, обири и побоища. Пред NOVA те се оплакват, че полицаите са малко и никой не може да защити гражданите от бандитите. По думите на кмета Иван Гавалюгов съставът на местното полицейско управление е силно намален -  25 униформени са на щат там, което е поне два пъти под санитарния минимум. Има по два патрула на смяна за денонощие.", "date": "2018.06.04", "title": "Областният управител иска от МВР повече полицаи в Ботевградско"}
{"url": "https://www.novinite.bg/articles/160544/Karakachanov-Da-sprem-s-prispivnata-pesen-che-v-ES-ni-tretirat-kato-ravni", "text": "България трябва да заеме по-твърда позиция пред ЕС за превозвачите ни. Крайно време е да излезем от тази приспивна песен, че в Европа ни третират като равни.  В бюджета на България транспортът е третото перо след енергетиката и туризма. И никой не го интересува това, каза в  вицепремиерът и министър на отбраната Красимир Каракачанов по Нова тв по повод пакета Мобилност, който ще се гледя в Брюксел днес.  Ако ние продължаваме да се държим мило и любезно и да ги молим, няма да стане. Световната история не познава случай голяма и силна държава да се е трогнала от воплите и интересите на по-малка страна, освен ако няма интерес за нещо друго, коментира Каракачанов.Българските превозвачи си плащат данъците в България и хранят над 100 000 души. Целта е много проста – тези 14 млн. лева да отидат в джобовете на някои външни компании. Когато българските фирми фалират, тези шофьори ще останат на улицата. Тези международни компании ще се опитат да ги пренаемат и така още няколко десетки хиляди българи ще се преселят в чужбина. А това не е добре за България”, категоричен беше вицепремиерът.Аз не съм русофил. Но България има нужда от развитие на отношенията си с Русия, защото ние сме съседи през Черно море. В областта на енергетиката трябва да съживим отношенията си. Аз няма да сваля българската авиация на земята, защото някой решава, че щом е руска, няма да я използваме. Голямата опасност за националната сигурност за България не идва от Русия, а се нарича ислямски радикализъм и тероризъм - нещо, което продължава да залива Европа, а ние продължаваме да го подценяваме, каза още Каракачанов. ", "date": "2018.06.04", "title": "Каракачанов: Да спрем с приспивната песен, че в ЕС ни третират като равни"}
{"url": "https://www.novinite.bg/articles/160550/GERB-daryava-17-000-leva-za-detska-ploshtadka-v-Galiche", "text": "Парламентарната група на ГЕРБ дарява 17 000 лв. за построяването на детска площадка в с. Галиче.Този ангажимент пое председателят на ПГ на ГЕРБ и заместник-председател на партията Цветан Цветанов, съобщава пресцентърът на партията.„Искаме да зарадваме децата в с. Галиче, като им подарим чисто нова площадка за игри. Те несъмнено го заслужават и се надявам всички малчугани да имат много незабравими мигове на новата си придобивка. Винаги съм твърдял, че спортът и движението са здраве и изграждат характера“, казва Цветанов.Председателят на ПГ на ГЕРБ изрази надеждата си, че построяването на тази площадка ще бъде стъпка към спирането на политическото противопоставяне в селото.", "date": "2018.06.04", "title": "ГЕРБ дарява 17 000 лева за детска площадка в Галиче"}
{"url": "https://www.novinite.bg/articles/160575/Korneliya-Ninova-Evropa-ne-e-byurokraciyata-v-Bryuksel-a-narodite", "text": "Европа не е бюрокрацията в Брюксел, а народите, заяви лидерът на БСП Корнелия Нинова, съобщиха от пресцентъра на партията.Лидерът на БСП е в словашкия парламент, където участва в среща на лидери на партии от държавите от Вишеградската четворка, по покана на Роберт Фицо - лидер на СМЕР-Социална демокрация, управляващата партия в Словакия.„Уважаеми колеги, допуснаха се грешки, които сринаха доверието и в нас, и в десните партии. Популистките и националистически партии печелят привърженици и заради тези грешки“, каза Корнелия Нинова.„Сега всички говорим, че трябват реформи в Европейския съюз. Добре. Но какви реформи? Да вземем общото разочарование от бюрокрацията в Брюксел и чиновническото отношение към проблемите на хората. Приветстваме мерките за опростяване на процедурите по оперативните програми, за тяхното окрупняване, с цел по-лесно администриране и контрол срещу злоупотреби. Но някой може ли да ми обясни следното противоречие- опростяват се процедурите, сливат се програми, а бюджетът за издръжка на брюкселската администрация се увеличава с осем милиарда евро - от 77 на 85 млрд. евро. Значи, намаляват се средствата за изоставащите региони, за земеделците и се увеличават средствата за чиновниците. Защо? Заплатите ли им вдигат, броят им ли расте? Знам,че в моята страна някои ще кажат- щом критикуваш така, значи сте против Европа. Европа не е бюрокрацията в Брюксел и чиновниците с големи заплати. Европа са народите. А моят е най-бедният в Европейския съюз. Имаме пенсионери, които живеят със 100 евро. Как мислите, че им звучат 85 млрд. евро за издръжка на администрация. Подобна политика увеличава още повече евроскептицизма. Вместо да се поучим от грешките, те се повтарят“, каза Корнелия Нинова. ", "date": "2018.06.04", "title": "Корнелия Нинова: Европа не е бюрокрацията в Брюксел, а народите"}
{"url": "https://www.novinite.bg/articles/160573/Dvama-postradaha-pri-katastrofa-v-Svogensko", "text": "Двама души са пострадали при катастрофа на пътя Реброво-Луково, съобщават от МВР. Сигнал запътния инцидент е подаден малко след 14.30 часа.По първоначални данни са се ударили камион, превозващ дърва, и лек автомобил. Към момента има данни за двама пострадали.Временно е затворен пътят Реброво- Луково. Пътни полицаи регулират движението на място. Обходните маршрути са: Своге - Искрец, Бучин проход, Костинброд – София.", "date": "2018.06.04", "title": "Двама пострадаха при катастрофа в Свогенско"}
{"url": "https://www.novinite.bg/articles/160549/Spirat-dvijenieto-po-magistrala-Lyulin-prez-polovin-chas", "text": "Движението по магистрала \"Люлин\" ще спира през половин час днес при 9-ти км за обрушването на скатове.Първото затваряне на пътя е от 11 до 11:30 ч., предупреди АПИ. Спирането на автомобилите в участъка от пътен възел Даскалово до граница с област София ще продължи до 16 часа. Алтернативният маршрут на АМ „Люлин“ по направлението София - Перник - Благоевград за леките автомобили е по път I-1 през Владая.Тежкотоварните МПС над 12 тона ще изчакват на място.", "date": "2018.06.04", "title": "Спират движението по магистрала Люлин през половин час"}
{"url": "https://www.novinite.bg/articles/160572/Nashite-shoforski-knijki-veche-shte-se-priznavat-v-OAE", "text": "България и Обединените арабски емирства подписаха Меморандум за взаимно признаване и подмяна на шофьорски книжки, съобщават от родното Министерство на външните работи. С документа се уреждат изискванията за подмяна на свидетелствата за управление на моторни превозни средства, като се регламентира взаимното признаване и подмяна на шофьорските книжки от категория „В“ с еквивалентната категория в ОАЕ.Това ще доведе до облекчаване на българите, които посещават или пребивават постоянно в Обединените арабски емирства.Сънародниците ни ще могат да използват своите български свидетелства, което ще спести финансови разходи за допълнителен курс и практически изпит.Меморандумът се подписва след близо 8-годишни преговори между правителствата на двете страни. Документът беше подписан от посланика на България в ОАЕ Богдан Коларов и заместник-министъра на външните работи на ОАЕ Ахмед Сари Ал Мазруи и влиза в сила до един месец от датата на подписване.", "date": "2018.06.04", "title": "Нашите шофьорски книжки вече ще се признават в ОАЕ"}
{"url": "https://www.novinite.bg/articles/160557/Ninova-Podkrepyame-deklaraciyata-na-Vishegradskata-chetvorka-ot-Budapeshta", "text": "Лидерът на БСП Корнелия Нинова е в Словашкия парламент, където участва в среща на лидери на партии от държавите от Вишеградската четворка по покана на Роберт Фицо-лидер на СМЕР -Социална демокрация, управляващата партия в Словакия. Благодаря на Роберт Фицо за поканата да участвам в тази среща. Ние за пръв път сме включени в такъв формат - партиите от четирите държави от Вишеградската четворка и БСП. Това е пътят да се търсят съмишленици за защита на интересите на по-малките държави и на нашите народи, заяви Нинова. По въпроса, за който сте ни поканили - бюджета 2021-2027 и политиката на сближаване между различните държави членки, ние нямаме различия с вас. Подкрепяме декларацията на Вишеградската четворка от 02.02.2018г, приета в Будапеща. Ако ние управлявахме в България, бихме я подписали, защото тя напълно отговаря на принципа на създаване на Европейския съюз за солидарност и на българския национален интерес. Съжалявам,че българското правителство ви е отказало с аргумент, че като председател на Съвета на Европа няма право на национална позиция. Този аргумент не е верен, каза още Нинова. Да си председател на Съвета не означава да се откажеш от национален суверинитет. Ние ви подкрепяме, защото намаляването на средствата за сближаване между по-слабо развитите и по-бързо развиващите се държави, ще задълбочи различията в Европа. А намаляването на парите за общата селскостопанска политика ще засегне болезнено българските земеделски производители. Нашите земеделци и сега получават по-малко от тези в Германия и Франция. Нашата продукция не е конкурентоспособна. Ако ни орежат още от тези средства, българското производство ще бъде ликвидирано. Тук българският национален интерес съвпада с този- на вашите четири държави и е хубаво да се подкрепяме, за да защитим икономиките и хората си, допълни тя. ", "date": "2018.06.04", "title": "Нинова: Подкрепяме декларацията на Вишеградската четворка от Будапеща"}
{"url": "https://www.novinite.bg/articles/160553/Yaponskiyat-vicepremier-vrashta-zaplatata-si-za-godina-nazad", "text": "Вицепремиерът и финансов министър на Япония Таро Асо ще върне заплатата си за една година назад. Това се възприема като знак за покаяние за подправянето в оглавяваното от него ведомство на документи, свързани с компанията на личен приятел на премиера Шиндзо Абе.Във връзка със скандала ще бъдат наложени различни наказания на още 20 чиновници от министерството, съобщава БГНЕС.Годишната заплата на Асо е 20,9 млн. йени, (около 189 500 долара).Междувременно японската прокуратура вече взе решение за завеждане на наказателно дело срещу чиновниците, подправили служебни документи.Тези действия във финансовото ведомство предизвикаха възмущение от страна на опозицията, която има намерение да поиска оставката на вицепремиера.На 12 март японското финансово министерство призна – под натиска на опозицията и медиите, че на фалшификация са били подложени 14 представени в парламента документи за сделката с парцел земя. Той е държавна собственост и беше продаден на цена седем пъти по-ниска от пазарната. „Късметлията“ бил личен познат на съпругата на премиера.В центъра на скандала е компанията „Моритомо гакуен“, която е собственик на частни учебни заведения и е известна с националистическия си уклон в педагогическата дейност.", "date": "2018.06.04", "title": "Японският вицепремиер връща заплатата си за година назад"}
{"url": "https://www.novinite.bg/articles/160576/Bojko-Borisov-razgovarya-s-premiera-na-Kosovo", "text": "Министър-председателят Бойко Борисов проведе среща с премиера на Косово Рамуш Харадинай в Тирана. Двамата правителствени ръководители разговаряха в рамките на срещата по Процеса Акаба по въпросите на Балканите в албанската столица по искане на Харадинай. Рамуш Харадинай изтъкна лидерската позиция на българския премиер за фокусиране на вниманието на Европа върху страните от Западните Балкани и благодари за усилията на българското председателство за постигане на напредък в интеграцията на държавите от този регион. Харадинай изрази готовността на страната му да помага за продължаване на партньорството за реализацията на балканските проекти.Бойко Борисов и Рамуш Харадинай обсъдиха транспортните проекти за свързаност на страните на Балканите. Акцент в разговора беше изграждането на Коридор №8, който ще свърже Адриатическо с Черно море.„Необходима е много работа, ако искаме да развием държавите си и да свържем региона с Европа“, каза още българският премиер. По думите му значението и ползите от реализирането на проектите за свързаността на страните от региона ще допринесат както за подобряване на живота на народите, така и за задълбочаване на добросъседските отношения в тази част на континента. „Това е задължително условия за постигането на добра икономика, стабилност, сигурност и просперитет на Балканите“, посочи още българският министър-председател. ", "date": "2018.06.04", "title": "Бойко Борисов разговаря с премиера на Косово"}
{"url": "https://www.novinite.bg/articles/160560/Maj-vliza-za-1-godina-v-zatvora-za-otkradnati-200-lv", "text": "Мъж беше осъден на една година затвор за откраднати 200 лв. От Районната прокуратура в София съобщиха, че по тяхно обвинение и след сключено споразумение подсъдимият Румен Стойчев е получил ефективно наказание \"лишаване от свобода\" за 200 лв. от джоб на яке.Случаят е от март тази година. От офис на столичната ул. \"Верила\" той отмъкнал парите, които били оставени в яке, окачено на закачалка в коридора.Престъплението е извършено в условията на опасен рецидив, а крадецът е задържан веднага след кражбата. На Стойчев е определено наказание „лишаване от свобода“ за срок от една година, при първоначален строг режим, уточняват от прокуратурата.Парите са върнати на собственика им.Споразумението е с характер на влязла в сила присъда и не подлежи на обжалване или протест.ВИЖ ОЩЕ ЗА:", "date": "2018.06.04", "title": "Мъж влиза за 1 година в затвора за откраднати 200 лв."}
