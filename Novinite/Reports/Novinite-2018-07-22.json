{"url": "https://www.novinite.bg/articles/162222/Parjenite-kartofi-vredyat-na-zdraveto-ni", "text": "Пържените картофи вредят на здравето ни. Това заключиха двама американски учени, направили експеримент върху продукта. Изследването включва 4400 души между 45 и 79 г. , които консумирали най-малко 2 пъти седмично пържени картофки в продължение на 8 години.  До края на срока, загиналите са 236 души.До преди експеримента двамата учени смятали, че яденето на пържени картофи като цяло не увеличава рисковете за здравето на дадено лице и всичко е строго индивидуално, пише freshplaza.com Но когато започнали да изследват по-внимателно видовете картофи, които хората ядат, те открили, че честото ядене на пържени картофи е увеличило риска от смърт.За разлика от тях варените и печени картофи не донасят никакви негативи за тялото ни.Картофите са сравнително здравословна храна, тъй като съдържат фибри, витамини и микроелементи, те биха могли да компенсира отрицателното въздействие на високия гликемичен индекс. Пържени картофи, обаче , обикновено съдържат много мазнини и добавена сол, особено полуфабрикатите, пише Агрозона.", "date": "2018.07.22", "title": "Пържените картофи вредят на здравето ни"}
{"url": "https://www.novinite.bg/articles/162225/Balgarche-e-bilo-raneno-pri-pokushenie-nad-mafiot-v-Kalabriya", "text": "Десетгодишно българско момче е ранено по време на стрелба по представител на калабрийската мафия Ндрангета, съобщиха италианските медии, цитирани от \"24 часа\". Двама мъже застреляли на място 39-годишния Фабио Джузепе Джофре в притежавания от него имот в Семинара, Калабрия. С него по това време обаче се намирало и детето на живеещи наблизо българи. Детето било ранено в корема, но не е с опасност за живота. Откарано е в болницата на Реджо Калабрия. Не е ясна причината, поради която момчето е било в къщата, това се изяснява от следователи.Разследващите нямат съмнение, че става въпрос за убийство от мафиотски тип. След като стреляли, стрелците се отдалечили пеша, минавайки през полето близо до къщата. Разследването се води от Дирекцията Антимафия в Реджо Калабрия, която заедно с прокуратурата на Палми се опитва да разгадае дали става въпрос за нападение в средите на Ндрангета от Семинара, или пък за отмъщение срещу Джофре, свързан с едноименния клан.Преди пет месеца в къща на Джузепе Джофре бил намерен оръжеен арсенал от седем крадени пушки. Джузепе бил арестуван през февруари, но вече бил пуснат на свобода. Отишъл в имота си в Семинара, където трябвало да се погрижи за животните в помещенията отвън. Именно в този момент бил придружаван от българското дете. Следователите не дават подробности за родителите на детето.", "date": "2018.07.22", "title": "Българче е било ранено при покушение над мафиот в Калабрия?"}
{"url": "https://www.novinite.bg/articles/162229/Prezidentat-na-Iran-kam-Tramp-Ne-darpajte-lava-za-opashkata", "text": "Иранският президент Хасан Рохани днес предупреди президента на САЩ Доналд Тръмп да не продължава враждебната си политика срещу Техеран, съобщи Ройтерс, предаде БТА.„Америка трябва да знае, че една война с Иран е повече от война“, заявил Рохани на среща с ирански дипломати, цитиран от иранската агенция ИСНА.„Господин Тръмп, не дърпайте лъва за опашката, защото само ще съжалявате“, добавил иранският президент.", "date": "2018.07.22", "title": "Президентът на Иран към Тръмп: Не дърпайте лъва за опашката"}
{"url": "https://www.novinite.bg/articles/162231/Jestoko-ubijstvo-kraj-Pomorie", "text": "Тялото на изчезналата 41-годишна полякиня Александра Ф. е открито в гориста местност край черноморското градче Поморие. Трупът висял от дърво. Това съобщиха от пресцентъра на ОДМВР в Бургас. Жената е изчезнала на 30 юни.Тялото на чужденката било силно разложено. Откарано е в Съдебна медицина в Бургаската болница за аутопсия. Видими следи от насилие при първоначалния оглед не са открити. Полякинята е идентифицирана по татуировка на дясното рамо - скърбящ ангел и пеперуди, и по дрехите, с които била облечена.Александра Ф. е пристигнала у нас на почивка заедно със съпруга си и двете си деца. Тя е треньор по карате. Семейството отседнало в хотел в Поморие. На 30 юни жената е избягала през балкона на хотела. Оттогава до днес бе издирвана от близките и от полицията.", "date": "2018.07.22", "title": "Жестоко убийство край Поморие"}
{"url": "https://www.novinite.bg/articles/162230/Ubiha-i-ograbiha-69-godishen-invalid-v-Topolovgrad", "text": "69-годишен самотно живеещ инвалид е бил убит в Тополовград, предаде NOVA.Сигналът за убийството е подаден на 20 юли сутринта. Полицаите са открили мъжа удушен. Веднага е започнала работа по версиите грабеж или отмъщение.Задържан е 39-годишен мъж, който е съсед на жертвата. Установено е, че преди няколко дни съседът е искал заем от убития, който той му отказал. При претърсването в дома на заподозрения са намерени пари, за които Христо казва, че ги е взел от дома на убития. Убийството е извършено и под влиянието на алкохол.На арестувания съсед е повдигнато обвинение и е задържан за 72 часа. Предстои да бъде поискана от съда постоянна мярка за задържане под стража", "date": "2018.07.22", "title": "Убиха и ограбиха 69-годишен инвалид в Тополовград"}
{"url": "https://www.novinite.bg/articles/162224/Razstrelyaha-11-taksimetrovi-shofori-v-Yujna-Afrika", "text": "Единадесет таксиметрови шофьори бяха убити при засада в Южна Африка, съобщиха местни медии, цитирани от ДПА и trafficnews.bg.Жертвите били членове на сдружение на таксиметровите шофьори, които се връщали от погребение на техен колега.Въоръжени мъже причакали автомобилите им късно снощи и открили огън. Нападението било извършено близо до град Коленсо в източната провинция Квазулу Натал. В Република Южна Африка всеки ден около 50 души стават жертви на насилствени престъпления, отбелязва агенциятa", "date": "2018.07.22", "title": "Разстреляха 11 таксиметрови шофьори в Южна Африка"}
{"url": "https://www.novinite.bg/articles/162216/Dnes-shte-bade-predimno-slanchevo", "text": "Днес ще бъде предимно слънчево. Около и след обяд ще се развива купеста и купесто-дъждовна облачност и на места, главно в Източна България и планинските райони, ще има краткотрайни валежи с гръмотевици. Ще е почти тихо. Ще бъде горещо с максимални температури между 31° и 36°, в София около 31°. В планините ще преобладава слънчево време. Около и след обяд ще се развива купесто-дъждовна облачност и на места ще има краткотрайни валежи и гръмотевици. По високите части и билата, вятърът ще е умерен от запад-югозапад. Максимална температура на височина 1200 метра около 25°, на 2000 метра – около 18°.", "date": "2018.07.22", "title": "Днес ще бъде предимно слънчево"}
{"url": "https://www.novinite.bg/articles/162218/Transporten-haos-vav-Varna-zaradi-remonti", "text": "Мащабните инфраструктурни проекти във Варна създават хаос в разписанието на градския транспорт. Автобусите се движат с огромни закъснения, някои от тях са с променени маршрути, а други линии изцяло са спрени. Няколко мащабни инфраструктурни проекта, които се изпълняват по едно и също време, подлагат на изпитание нервите на варненци. Разширението на булевард „Левски\" засяга основните пътни артерии, които свързват центъра на града с кварталите. За няколко месеца се затварят и част от други основни булеварди- \"Осми Приморски полк\" и околовръстният „Христо Смирненски\", което ще затрудни достъпа на хората до големите медицински комплекси. Квартал „Аспарухво\" също е под блокада. Спрени са две тролейбусни линии заради ремонта и сега хората от квартала разчитат само на един автобус. Той пък се движи с огромни закъснения, особено в час пик, защото попада в задръствания в другия край на града. Сега трябваше да има 12 по разписание, но няма. Сега трябва да дойде 9.15, но дали ще дойде, защото вчера не дойде. Напрежението по спирките ескалира и жители на квартал „Аспарухово\" поискаха спешна среща с районния кмет. Александър Лиманов, жител на кв. „Аспарухово\": Хората чакат повече от 30 минути за автобус, идват препълнени автобуси в час пик и просто е хаос. Калина Белмезова, кмет на р-н Аспарухово: Трябва да бъде направено така, че максимално неудобствата в следствие на ремонтните дейности да бъдат по-малко. От „Градски транспорт\" признават, че проблемите са много и в целия град. инж. Злати Златев, изп. директор на „Градски транспорт\" АД -Варна: Ако станат още по-големи проблемите, ще търсим вариант или с изместване на маршрут, но в момента това са ни възможностите. В час пик 80% от автобусите се движат със закъснение. А ремонтите едва ли ще приключат до края на годината.", "date": "2018.07.22", "title": "Транспортен хаос във Варна заради ремонти"}
{"url": "https://www.novinite.bg/articles/162219/Izdirvat-izvarshitelite-na-bankoviya-obir-v-Nesebar", "text": "Полицията издирва извършителите на банков обир в Несебър, съобщиха от Областната дирекция на полицията в Бургас. Крадците са влезли в сградата на банката през съседен офис, на който пробили стената. Разбита е касата и е открадната наличната сума пари. Изяснява се колко точно са били те. От района, където се намира офисът на банката, са иззети камери за видеонаблюдение, назначени са множество експертизи за установяване на извършителите.", "date": "2018.07.22", "title": "Издирват извършителите на банковия обир в Несебър"}
{"url": "https://www.novinite.bg/articles/162220/Vremenna-organizaciya-na-dvijenieto-v-Sofiya-zaradi-mach", "text": "Въвежда се временна организация на движението във връзка с футболна среща между ПФК „Славия 1913“ и ПФК „Берое“. Това съобщиха от пресцентъра на Столична община.Забранява се престоят и паркирането на пътни превозни средства, както следва: - от 08.00 до 21.00 часа на 22.07.2018 г. при сектор Г на Националния стадион „Васил Левски” от вход 20 до вход 26; - от 12.00 до 19.00 часа на 22.07.2018 г. на моста пред Националния стадион „Васил Левски” – 20 (двадесет) паркоместа.От 17.30 часа на 22.07.2018 г. до приключване на футболната среща, само при необходимост и по преценка на ръководството на СДВР, да се забрани влизането на пътни превозни средства в двете посоки с изключение на автобусите на масовия градски транспорт по: ул. „Ген. Гурко” между бул. „Васил Левски” и бул. „Евлоги и Христо Георгиеви”; бул. „Евлоги и Христо Георгиеви” между пл. „Орлов мост” и бул. „Черни връх”; бул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2018.07.22", "title": "Временна организация на движението в София заради мач"}
{"url": "https://www.novinite.bg/articles/162228/Dve-moshtni-zemetreseniya-udariha-Iran", "text": " Две земетресения с магнитуд 4.6 и 5.4 по скалата на Рихтер разтресоха южната иранска провинция Хормозган в неделя, съобщават от Източносредиземноморския сеизмологичен център (ESMC). Общо при двата труса са пострадали 20 души.Първият трус, с магнитуд 4.6, е регистриран в 9.34 ч. местно време (8:04 българско) на 151 км от административния център на областта Бандар Абас на дълбочина 20 километра.Второто земетресение, с магнитуд 5.4 по скалата на Рихтер, е последвало след три минути, но епицентърът му е бил на 8 километра под земната повърхност. В района са изпратени спасителни групи, но засега няма информация за жертви и разрушения.", "date": "2018.07.22", "title": "Две мощни земетресения удариха Иран"}
{"url": "https://www.novinite.bg/articles/162221/Bezplatni-izsledvaniya-za-hepatit-V-i-S-v-grad-Smolyan", "text": "На 23 юли (понеделник) на площад „Свобода” в Смолян, между 10,30 и 16,00 ч. ще се проведат безплатни скринингови изследвания за хепатит В и C. Официалното откриване ще започне в 10:00 ч. с медиен брифинг с участието на д-р Даниела Дариткова-Проданова, председател на Комисия по здравеопазването и народен представител от град Смолян, д-р Сийка Чернева, директор на дирекция „Надзор на заразните болести“ към РЗИ-Смолян, представители на НСБХ „Хепасист” на Сдружение „ХепАктив”. За участие в откриването е поканен и г-н Николай Мелемов, кмет на Община Смолян, както и други представители на здравни институции и народни представители от региона.Кампанията „Скъсай с хепатита!” цели да предостави възможност на повече хора да се изследват безплатно за хепатит В и С, като същевременно съдейства за повишаване информираността за заболяването хепатит, начините за превенция и лечение. Стартът й беше даден по време на регионалния форум на тема: „Скрининг и превенция на вирусните хепатити и ХИВ в региона на Централна и Източна Европа: Сходни предизвикателства, съвместни решения”, който се проведе на 28-29 юни в София.Инициативата в град Смолян представлява първата от серия активности в различни градове на България за отбелязване на Световния ден за борба с хепатит С – 28 юли 2018 г.Акцията, е част от кампанията „Скъсай с хепатита!” и се организира от Национално сдружение за борба с хепатита „Хепасист“ и Сдружение „ХепАктив“, под патронажа на Комисия по здравеопазването към Народното събрание.", "date": "2018.07.22", "title": "Безплатни изследвания за хепатит В и С в град Смолян"}
{"url": "https://www.novinite.bg/articles/162217/Otbelyazvame-denya-na-Sv-Mariya-Magdalina", "text": "Днес е денят на Мария Магдалина. Църквата почита паметта на светицата, наречена равноапостолна, защото проповядвала Христовото Възкресение на самите апостоли, а самата тя била „апостол за апостолите“.Мария Магдалина, която първа видяла възкръсналия Господ, утешила скърбящите ученици с думите: \"Христос възкресе!\". Според преданието тя проповядвала Евангелието из Египет, Сирия и Рим. От Рим пристигнала в Ефес, за да помага на свети Йоан Богослов, където живяла до смъртта си. Била погребана в  пещера в Ефес, която се превърнала в поклонническо място за християните. През 899 г. мощите й са преместени в Константинопол в манастира „Свети Лазар“.  Днес част от тях  се съхраняват от монашеското братство на светогорския манастир „Симонопетра“. Според светогорските свидетелства закрилата на светицата е избавила манастира от катастрофални природни бедствия. Имен ден празнуват Мадлен, Мадлена, Магда, Магдалена, Миглена. Честит празник!  ", "date": "2018.07.22", "title": "Отбелязваме деня на Св. Мария Магдалина"}
{"url": "https://www.novinite.bg/articles/162223/Policiyata-izvede-dobrovolcite-ot-Sharkovo", "text": "Карантинна зона от 3 километра около огнищата на чума се въвежда от днес в Ямболско. Полицаи са извели от Шарково гражданите, които бяха блокирали пътя до последното оцеляло стадо,съобщава . Хората са в района на село Малко Шарково, като не е имало ексцесии и сблъсъци. Представители на медиите също не могат да стигнат до населеното място. Според заповедта на агенцията по храните, която е с вчерашна дата, в Шарково не се допускат автомобили и хора, които нямат адресна регистрация в селото. Изключение се прави само за ветеринари, работници, ангажирани с дезинфекцията, полицаи, пожарникари, представители на властите и търговци, които зареждат магазините в селото.", "date": "2018.07.22", "title": "Полицията изведе доброволците от Шарково"}
{"url": "https://www.novinite.bg/articles/162227/Britancite-othvarlyat-plana-na-Mej-za-Brekzit", "text": "Британската общественост е масово против плановете на премиера Тереза Мей за напускането на ЕС. Над една трета от гласоподавателите биха подкрепили нова дясна партия, която да изведе страната от евросъюза, според проучване, цитирано от БТА. Анкета на агенцията за обществени допитвания \"ЮГав\", направена за в. \"Сънди таймс\", установи, че гласоподавателите биха предпочели Борис Джонсън, който се оттегли от поста външен министър преди две седмици, да преговаря с ЕС и да води Консервативната партия при следващите избори. Само 16 процента от гласоподавателите посочват, че Мей се справя добре с Брекзита спрямо 34 на сто, според които Джонсън ще свърши по-добра работа, установи проучването. Само около осем месеца преди Великобритания да излезе от ЕС на 29 март догодина правителството на Мей, парламентът, обществеността и компаниите остават дълбоко поделени във вижданията си как трябва да изглежда Брекзитът. Плановете на Мей за запазване на близки търговски отношения с ЕС тласнаха правителството в криза тоз месец, след като двама от министрите, включително Джонсън, подадоха оставки заради този план. Само един от десет гласоподаватели би избрал плана на правителството за Брекзита, ако имаше втори референдум, сочи анкетата. Близо половината са на мнение, че планът е лош за Великобритания. Проучването сочи, че гласоподавателите са все по-поляризирани, като расте броят на хората, които не симпатизират на нито една от двете основни партии. Според анкетата 38 процента от хората биха гласували за нова дясна партия, която подкрепя Брекзита, докато почти една четвърт би подкрепила ясно изразена крайнодясна, антиимигрантска и антиислямска партия. Подкрепящият Брекзита Найджъл Фараж и Стивън Банън, бивш съветник на президента на САЩ Доналд Тръмп, обсъждат формирането на ново дясно движение. Половината от гласоподавателите биха подкрепили оставането на Великобритания в ЕС, ако имаше втори референдум, според проучването. \"ЮГав\" е разговаряла с 1668 души над 18 години във Великобритания на 19 и 20 юли, уточнява \"Сънди таймс\".", "date": "2018.07.22", "title": "Британците отхвърлят плана на Мей за Брекзит"}
{"url": "https://www.novinite.bg/articles/162226/Zapaleno-smetishte-obgazyava-Blagoevgrad", "text": "Гори сметището на община Кочериново, намиращо се край кръговото кръстовище на Автомагистрала \"Струма\", при разклона за село Бараково и Рилски манастир, съобщава БГНЕС.Гъст черен дим, стелещ се западно от долината на река Струма в посока Симитли, е забелязан към 6 ч. тази сутрин. Никой не гаси сметището, което вече не се използва. Към 7 ч. е подаден сигнал до пожарната в град Рила. В началото на сметището има водоноска, най-вероятно на собствениците на ожънатите ниви със зърно. Нерегламентираното сметище, в което се изхвърлят отпадъци предимно от Кочериново и съседното Бараково, гори за пореден път, припомня агенцията. В петък вечер пламна сметището за строителни отпадъци край благоевградския квартал „Изгрев”.Горящото сметище обгазява намиращия са на 4 км. Благоевград и селата западно от река Струма.", "date": "2018.07.22", "title": "Запалено сметище обгазява Благоевград"}
