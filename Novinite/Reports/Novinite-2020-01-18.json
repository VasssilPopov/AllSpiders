{"url": "https://www.novinite.bg/articles/184738/Hematologichnoto-otdelenie-na-burgaskata-bolnica-zatvori", "text": "Отделението по “Хематология” в УМБАЛ-Бургас преустанови работа заради липса на специалисти, които да работят в него, предаде БГНЕС.Още през ноември миналата година пациенти с хематологични диагнози не се обслужват. Това съобщиха от болницата, а повод за съобщението е сигнал на омбудсмана на Бургаска област, който сигнализира медиите и институциите и апелира за спешно разрешаване на проблема.От лечебното заведение обясняват, че след кончината на единствения специалист-хематолог, са били провеждани разговори с няколко специалисти в тази област, но нито един от тях не се е съгласил да рапочне работа в болницата и така да се възстанови работата на отделението.Специалистите-хематолози в Бургаско са петима, защото специалността е рядко срещана. Нито един от тях не е съгласен да започне работа в отделението.С някои от тях разговор е провеждан повече от веднъж, посочиха от пресслужбата на УМБАЛ. От там отбелязаха, че за проблема са информирани с писма Министерството на здравеопазването /МЗ/, Здравната каса и Българското медицинско сдружение по хематология.За да бъде решен поне временно проблемът, от болницата са поискали разрешение от МЗ и НЗОК, процедурите по кръвопреливане в болницата да се провеждат без специалист-хематолог на щат, а под надзора на такъв специалист, но на граждански договор.Отделението разполага с необходимата апаратура и ако получим разрешение, имаме готовност да назничим специалист на граждански договор веднага, добавиха от болницата. ", "date": "2020.01.18", "title": "Хематологичното отделение на бургаската болница затвори"}
{"url": "https://www.novinite.bg/articles/184733/Misteriozniyat-kitajski-virus-vdigna-na-krak-i-SZO", "text": "Броят на заразените от мистериозния китайски вирус е много по-голям, отколкото сочат официалните данни, твърдят учени. До момента има 45 потвърдени от лаборатория случаи на новия вирус, но британски експерти смятат, че числото на заразените е по-близо до 1700. От появилия се през декември в град Ухан вирус вече са починали двама души, съобщава Би Би Си, предаде БГНЕС.Сингапур и Хонгконг проверяват пристигащите от Ухан пътници, а американските власти обявиха в петък подобни мерки за проверка на три големи летища в Сан Франциско, Лос Анджелис и Ню Йорк.Центърът за глобален анализ на инфекциозни заболявания в Лондон, който съветва органи, включително правителството на Обединеното кралство и Световната здравна организация, е провел задълбочени изследвания по този въпрос. Учените смятат, че все още е твърде рано „да се бие тревога”, но определено има повод за загриженост.Китайски медици твърдят, че не е имало случаи на разпространение на вируса от един човек на друг. Според тях, вирусът е преминал видовата бариера и идва от заразени животни на пазара на морски дарове и от диви животни в Ухан. Британците не са съвсем съгласни с това и смятат, че е време да се приеме сериозно вероятността новият вирус да бъде предаван от човек на човек.Малко е вероятно коронавирусите, предавани на животни, да причинят толкова голям брой заразяване на хора.Установяването на начина на разпространение на новия вирус има решаващо значение при оценяването на опасността от него.Точният брой на заразените е трудно да бъде определен, докато все още няма широко лабораторно проучване.Експерти от Китай и Световната здравна организация стигнаха до заключението, че инфекцията е коронавирус. Коронавирусите са широко семейство от вируси, но само за шест (новият би бил седми) е известно, че заразяват хората.В най-лекия случай те могат да причинят обикновена настинка, докато тежкия остър респираторен синдром (Sars), който тръгна от Китай през 2002 г., е коронавирус, причинил смъртта на 774 души от 8 098 заразени с него. Анализът на генетичния код на новия вирус показва, че той е по-тясно свързан със Sars, отколкото всеки друг човешки коронавирус.Взети са вирални проби от пациенти, за да бъдат лабораторно изследвани.Остава съмнението, че все пак е възможно вирусът да бъде предаван от човек на човек. ", "date": "2020.01.18", "title": "Мистериозният китайски вирус вдигна на крак и СЗО"}
{"url": "https://www.novinite.bg/articles/184747/Neizvestni-obraha-blagoevgradskata-mitnica", "text": "Неизвестни обраха югозападната териториална дирекция на Агенция “Митници” в Благоевград, съобщава БГНЕС.В момента се извършват процесуално-следствени действия. Обирът е крупен и става въпрос за пари и ценности.Митницата се намира в района на Домосторителния комбинат край с. Покровник. На място се извършват процесуално-следствени действия под надзора на районния прокурор Борислав Ковачки.По неофициална информация са откраднати ценни вещи, които се съхраняват в един от складовете. Изявления ще бъдат дадени след приключване на действията, които се извършват на голям периметър.", "date": "2020.01.18", "title": "Неизвестни обраха благоевградската митница"}
{"url": "https://www.novinite.bg/articles/184737/Sabirat-pari-za-remonta-na-Big-Ben-kojto-da-prozvuchi-v-denya-na-Brexit", "text": "Бизнесменът Арон Банкс и организация, подкрепяща Брекзит, дариха 50 хиляди британски лири, за да може \"Биг Бен\" да прозвучи, когато Великобритания напусне Европейския съюз, предаде БГНЕС.Чрез онлайн кампания до момента са събрани повече от 200 хиляди паунда, но за да се чуе камбанният звън са необходими 500 хиляди.Емблематичната часовникова кула е в ремонт от 2017 година. Все пак чрез нея бяха отбелязани важни събития като парламентарните избори през декември и настъпването на новата година. ", "date": "2020.01.18", "title": "Събират пари за ремонта на „Биг Бен“, който да прозвучи в деня на Brexit"}
{"url": "https://www.novinite.bg/articles/184732/Vtori-golyam-udar-po-ID-hvanaha-duhovniya-im-lider", "text": "В иракския град Мосул бе арестуван Шифа ал Нима, мюфтията на терористичната групировка „Ислямска държава”, предаде БГНЕС. Той е един от водещите лидери на ИД, арестувани напоследък. Това е поредният голям удар по терористичната групировка от последните месеци, след като лидерът й Абу Бакр ал Багдади бе ликвидиран в края на октомври 2019 г.Любопитното е, че мюфтията страдал от затлъстяването и за отвеждането му е бил необходим цял камион. Той не могъл да влезе в полицейската кола, твърди британският в. The Daily Mail, позовавайки се на силовите служби на Ирак. Изданието публикува снимка как качват в каросерията на камиона духовният главатар на ИД.Той бил религиозният лидер на терористите и по негови фетви са били екзекутирани учени и богослови, извършен е бил терористичен атентат в джамия и са били разрушени редица обекти на културното наследство, сред които гробницата на пророка Йон.Британският военен консултант Мейсън Джифърд, който съдействал в борбата срещу ИД в Сирия, заяви в Twitter, че мюфтията е „отговорен за екзекуции на мъже, жени и деца. Това животно е изнасилвало и убивало”, написа Джифърд. Той пожела на иракчаните да обесят терориста. ", "date": "2020.01.18", "title": "Втори голям удар по ИД – хванаха духовния им лидер"}
{"url": "https://www.novinite.bg/articles/184735/Dobra-novina-ot-Avstraliya-dajdut-uspya-da-izgasi-povecheto-pojari", "text": "Силен дъжд успя да угаси повечето пожари в източната част на Австралия, предаде БНТ.Въпреки това остават десетки активни огнища в щатите Нов Южен Уелс и Виктория. Прогнозата за времето е обнадеждаваща, тъй като валежи се очакват и през следващите дни.Жадна коала беше заснета да пие вода на път край град в Нов Южен Уелс, където валя най-обилният дъжд от три години насам.През последните месеци Австралия се бори с безпрецедентни пожари, при които загинаха 29 души. ", "date": "2020.01.18", "title": "Добра новина от Австралия – дъждут успя да изгаси повечето пожари"}
{"url": "https://www.novinite.bg/articles/184736/Grijnpijs-iska-Balgariya-da-e-sred-naj-oblagodetelstvanite-ot-Zeleniya-pakt-na-Fon-der-Lajen", "text": "България би била четвъртият най-голям бенефициент по първоначалните плащания от т.нар. Фонд за справедлив преход, част от Зелената сделка, която председателката на ЕК Урсула фон дер Лайен представи пред Европейския парламент. Страната ни би получила 458 милиона евро от фонда, ако сделката успешно премине през дългия процес на одобрение от европейските институции.След като Фон дер Лайен представи сделката в Страсбург от екоорганизацията Грийнпийс излязоха с призив, който поне на този етап изглежда трудно постижим политически - средства от Фонда да се дават единствено на страни, които ясно са се ангажирали с прекратяване на горенето на въглища, предаде БНР. Най-голямото противоречие тук е страната, която би получила най-много средства от Фонда за справедлив преход, съответно най-зависимата от въглища - Полша. Но е трудно си представим как България, със значимата роля на Маришкия басейн, се отказва не само от въглищата, а и от това да ги замени с атомна енергия, към което решение се е насочил премиерът Бойко Борисов. Именно това, според „Грийнпийс“, са условията, при които Зелената сделка може да постигне голямата си цел - Европейския съюз да не излъчва въглеродни емисии през 2050 година.По тези и други въпроси Константин Мравов разговаря със Себастиан Манг, експерт по климат и енергия в „Грийнпийс“.След като Урсула фон дер Лайен представи своята Зелена сделка пред Европейския парламент, Грийнпийс излезе с позицията, че зелените пари от Европа трябва да се дават само на страни, които са се ангажирали с конкретни срокове за елиминиране на въглищните производства. Какви, според вас, са липсващите засега критерии за получаване на средства?През декември Европейският съюз се съгласи да постигне климатичен неутралитет до 2050 година, което означава, че ерата на изкопаемите горива приключва. Финансовите средства, които ще са достъпни чрез Зелената сделка, трябва да бъдат използвани за преход към напълно възобновяема система възможно най-бързо. Това означава финансирането на изкопаеми горива да спре моментално, защото то бави прехода и ограничава на най-лошите ефекти на климатичната криза.Повечето от европейските страни са се ангажирали с дати за окончателно премахване на въглищата. Надяваме се всички страни да приемат посоката да спрат да използват въглища до 2030 година. Според нас това трябва да е условието за получаване на средства. Да се посветиш на по-чисто и зелено бъдеще, на опазването на целия живот на планетата.За много хора в страни като Полша или България опасността да загубят работата си в мина или централа е по-осезаема от евентуални природни бедствия, които могат да се обяснят с климатичните промени. Какво още трябва да се направи на политическо ниво, за да ги разубедим? Климатичната криза изисква поставяне на срокове за извеждането от употреба на някои горива, защото сме осъзнали, че те бавно убиват планетата. Изисква и парите, нужни на хората, които са най-силно засегнати от прехода, да продължат към устойчиво бъдеще. Изисква преосмисляне на образованието и обучаване на младите за устойчивостта и какво всъщност представлява климатичната криза. Трябва да работим по всички тези аспекти едновременно, защото сме се забавили много с действието.Дали Зелената сделка, която дава сериозен финансов отговор на климатичния въпрос, ще може да постигне всичко изброено? Съществуват притесненията, че амбициозните цели ще бъдат размити от сложния политически процес по приемането им.Зелената сделка разпознава проблема много ясно. Новата Комисия разбира, че европейското общество и ограниченията на планетата ни изискват преосмисляне на икономиката. Зелената сделка съдържа много политики, които ще помогнат за намаляване на емисиите и разрешаване на кризата. Сделката няма да е достатъчна, но самата ѝ посока означава, че Европа се движи към края на изкопаемите горива и климатично-неутрална икономика. Всички правителства трябва да тръгнат в тази посока.Полша, Чехия, Унгария и Естония през юни м.г. блокираха в Европейския съвет климатичния неутралитет като цел. Но Зелената сделка съдържа предимно законодателни инициативи, които могат да накарат страни като Полша и Чехия да забавят темпото. Европейският парламент показа, че подкрепя по-прогресивни климатични политики. Ще е нужно и съгласието на правителствата и тук ще има препятствия, които Европа трябва да преодолее, но смятам, че хората на континента желаят успеха на Зелената сделка.На много места, като в Унгария и България, правителствата залагат на ядрената енергия като път напред отвъд въглищата. „Грийнпийс“ е против това разбиране, докато на политическо ниво в Европа полемиките продължават. Реалистично ли е да захраним по-големите и по-малки европейски икономики без въглища и ядрена енергия?Начинът на постигане на напълно възобновяема енергетика е чрез големи проекти - ветрогенератори, соларни ферми и така нататък. От друга страна трябва гражданите да могат да инвестират в тяхна собствена възобновяема енергия. Нови европейски правила, които ще влязат през тази година чрез Директивата за възобновяема енергия, ще улеснят както бизнес инвестициите, така и тези от малки общности и отделни хора. Промяната идва, донякъде заради по-добрите правила на европейско ниво.Ако погледнем голямата енергийна индустрия, доставчиците на енергия, много от тях се пренасочват към възобновяеми източници, защото осъзнават, че изкопаемите горива вече не са обществено приемливи. Знам, че това се случва по-бързо в Западна, отколкото в Източна Европа, но промяната идва навсякъде.По-добре ли е тези големи енергийни проекти да са държавни или да са частни? Въпросът е съществен за страни като България има доказана корупция при усвояването на европейски средства. Трудно е да се каже. За „Грийнпийс“ е важно хората и общностите да могат да инвестират в собствени възобновяеми източници, както и частните компании да могат да инвестират. Не съм запознат докрай с рисковете от корупция на места като България и предпочитам да не коментирам темата.Съгласен съм, че България трябва да е една от страните, която да получи най-много от Фонда за справедлив преход, но правителството ѝ, както всички правителства, трябва да се ангажира с прехода, за който средствата са предвидени - отвъд въглищата и замърсяващите горива.   ", "date": "2020.01.18", "title": "“Грийнпийс“ иска България да е сред най-облагодетелстваните от „Зеления пакт“ на Фон дер Лайен"}
{"url": "https://www.novinite.bg/articles/184740/Italianski-bokluk-izskochi-i-v-Burgas", "text": "Откриха италиански боклук и на пристанището в Бургас, изпратен от същата фирма, доставила контейнерите във Варна - „Дентиче панталеоне\" със седалище Авелино, предаде БНТ. Получател на товара е българското търговско дружество „Блацион\" ООД, със седалище София.Районната прокуратура в Бургас града разследва нерегламентиран внос на 20 контейнера с италиански отпадъци на пристанище, стопанисвано от „Български морски флот Порт - Бургас\". Товарът е транспортиран с кораб на 5 септември 2019 г., като му е бил определен режим временно складиране за срок до 90 дни. По документи, стоката е била декларирана като пластмасови отпадъци и каучук.", "date": "2020.01.18", "title": "Италиански боклук изскочи и в Бургас"}
{"url": "https://www.novinite.bg/articles/184729/I-v-Belgrad-vdignaha-protest-sreshtu-mrasniya-vazduh", "text": "Протестът бе организиран от сдружението “Да не унищожаваме Белград” и “Гражданския фронт”. Инициаторите на протеста поискаха институциите да вземат незабавни мерки за спиране на замърсяването на въздуха в цялата страна, предаде БГНЕС. Множеството се събра пред сградата на кметството в Белград и оттам се отправи към сградата на правителството. “Още преди три месеца поискахме от властите да вземат спешни мерки срещу замърсяването на въздуха. Представихме и петиция за това с подписите на над 14 000 души, но президентът Александър Вучич ни убеждава, че само 2-3 дни в годината има мръсен въздух”, каза Владимир Радойчич, един от организаторите на протеста.Премиерът Ана Бърнабич по време на извънредна среща за замърсяването на въздуха заяви, че “няма място за паника”. Министърът на околната среда Горан Триван директно обвини “гражданите за замърсяването”.Според професор Владимир Джурджевич “проблемът съществува от години, но никой не се опитва да го разреши”. “Пълни глупости са твърденията, че замърсяването на въздуха се дължи на индустриализацията и автомобилите. Има много по-развити държави от нашата, с много повече коли и камиони, но при тях няма такъв проблем”, каза още Джурджевич.На 29 януари в Белград ще бъде организиран мащабен протест срещу замърсяването на въздуха в цяла Сърбия.  ", "date": "2020.01.18", "title": "И в Белград вдигнаха протест срещу мръсния въздух"}
{"url": "https://www.novinite.bg/articles/184752/Balgarski-grajdanin-vilnya-s-machete-v-Istanbul-policiyata-go-zastrelya", "text": "Дирекция \"Международно оперативно сътрудничество\" е осъществила контакт по полицейските информационни канали. Повод е инцидент в Истанбул, при който български гражданин е прострелян смъртоносно при акция на местната полиция, след като нахлул с мачете и предизвикал безредици в заведение в града снощи.Установено е, че 32-годишният българин има няколко криминални регистрации - за хулиганство, кражби и грабежи. Действието се развило около 23:30 часа в ресторант, намиращ се на ул. „Шехит Камил Балкан“ в кв. Байрампаша – Истанбул.Задграничният представител на МВР има готовност да окаже съдействие на разследването, ако такова бъде поискано.До момента в Генералното ни консулство в Истанбул не е получена официална информация от властите. Генералното ни консулство работи по случая като са предприети действия по установяване на допълнителни данни. Инициирани са проверки и е отправено официално запитване до турските власти, от които се очаква получаване на подробна информация.  ", "date": "2020.01.18", "title": "Български гражданин вилня с мачете в Истанбул, полицията го застреля"}
{"url": "https://www.novinite.bg/articles/184745/Kristalina-Georgieva-Vashington-i-Pekin-gi-chaka-dalag-pat-do-okonchatelno-targovsko-sporazumenie", "text": "Съединените щати и Китай имат да извървят дълъг път за решаване на търговските си спорове, въпреки постигнатото тази седмица частично споразумение, което безспорно е крачка напред. Това заяви председателят на Международния валутен фонд (МВФ) Кристалина Георгиева, предаде БГНЕС.„Търговското примирие не е същото като търговския мир”, подчерта тя.Тази седмица американският президент Доналд Тръмп подписа споразумение с Китай, което слага край на ескалацията, но оставя действащите мита за две трети от стоките, внесени от азиатския икономически гигант.В реч пред Института за международна икономика „Питърсън” Георгиева определи споразумението като „важна стъпка”, но предупреди, че „предстои много работа за зарастване на счупванията между двете най-големи икономики в света“.В своя икономически анализ МВФ твърди, че търговските конфликти и мита са довели до намаляване на глобалния растеж с 0.8 %. Причината за това не се дължи на повишените мита, а на несигурността, която кара компаниите да се въздържат от инвестиране.„Ако трябва да обобщя темата в началото на новото десетилетие, тя би била все по-нарастващата несигурност”, заяви Кристалина Георгиева.Във връзка с бушуващите между САЩ и Европа спорове, тя сподели, че „световната система за търговия се нуждае от значително надграждане”.Според Кристалина Георгиева, несигурността засяга не само бизнеса, но и хората, особено предвид нарастващото неравенство в много страни.Във Великобритания, например, „10% на населението сега контролират почти толкова богатство, колкото и 50% от долните слоеве “.Тя предупреди, че „прекомерното неравенство пречи на растежа и … може да подхрани популизма и политическите катаклизми”.Въпреки че правителствените разходи за подпомагане на най-бедните са от ключово значение, „твърде често пренебрегваме финансовия сектор, който също може да има дълбок и дълготраен положителен или отрицателен ефект върху неравенството“.В новото си проучване МВФ обръща внимание върху факта как достъпът до финансовия сектор в Китай и Индия през 90-те години на миналия век „проправи пътя за огромни икономически печалби през 2000-те години”.„Това, от своя страна, помогна на 1 милиард души да се измъкнат от бедността”, подчерта Георгиева.Председателят на МВФ предупреди за излишъка, довел до глобалната финансова криза през 2008 г., и отбеляза, че за мнозина кризата никога не е приключила – един от всеки четири млади хора в Европа рискува да изпадне в бедност.  ", "date": "2020.01.18", "title": "Кристалина Георгиева: Вашингтон и Пекин ги чака дълъг път до окончателно търговско споразумение"}
{"url": "https://www.novinite.bg/articles/184749/Mlad-maj-se-samozapali-i-zagina-v-kolata-si", "text": "32-годишен мъж е починал от изгаряне тази сутрин по пътя над Асенова крепост. Сигналът е подаден в районното управление на Асеновград в 7:20 ч от свидетел на случката, съобщава БНТ.46-годишен пловдивчанин отивал на лов в посока село Добралък и по пътя в една от отбивките между селата Яврово и Лясково се натъкнал на спрял автомобил, от който излиза дим. В опит да помогне на шофьора той установил, че младият мъж се самозапалва в момента на слизане от колата си.По думите на ловджията наоколо се е усещала силна миризма на гориво. Пловдивчанинът опитал да загаси пламтящия човек с пожарогасител, но не успял. Дошлият на място екип на спешна помощ само констатирал смъртта.Образувано е досъдебно производство за самоубийство. Разследващите работят по няколко версии, една от които е проблеми в семейството. ", "date": "2020.01.18", "title": "Млад мъж се самозапали и загина в колата си"}
{"url": "https://www.novinite.bg/articles/184739/Migranti-bez-statut-se-vrashtat-ot-Garciya-v-Turciya", "text": "Гърция вече прилага по-строг закон по отношение на мигрантите и започна да връща в Турция всички без право на закрила. Южната ни съседка повече няма да приема мигранти от Албания, Украйна, Индия, Армения и още осем африкански страни, предаде БНР.Жителите на островите, засегнати от мигранската криза, подготвят масови протести.Само ден след изявлението на премиера, че „Гърция няма ангажимент да приема икономически мигранти“, за Турция отпътува първата група от мигранти без право на бежански статут. Те са от лагера „Мория“ на остров Лесбос.По спешност в Атина се възстанови преди два дни Министерството по миграцията, закрито след поемане на властта от консерваторите. Увеличаването на мигрантската вълна наложи възстановяване на министерството, което да приложи новото законодателство. Правителството одобри списък с 12 страни, от които не приема мигранти и ще бъдат депортирани незабавно в Турция.Жителите на гръцките острови в Егейско море „достигнаха границите на търпението“ и се организират за масови протести следващата седмица.Местната власт отказа да изпълни решение на правителството за създаване на лагери дори от затворен тип. Прехвърлянето на мигранти от островите във вътрешността на страната също среща силна съпротива от местните жители.Правителството се страхува от  протести в цялата страна, които биха довели до гражданско неподчинение и активизира процедурата по репатриране. ", "date": "2020.01.18", "title": "Мигранти без статут се връщат от Гърция в Турция"}
{"url": "https://www.novinite.bg/articles/184728/Dneven-horoskop-za-sabota", "text": "Вашите отношения с някой от приятелите ви висят на косъм. Ако искате да запазите връзката помежду си, отделете малко време един на друг, поговорете и изяснете проблемите си.Днес ще преминете през много неща, повечето от които положителни, така че се наслаждавайте на деня. Това е един от онези дни, в които сте много заети, но не се чувствате изморени.Любовният ви живот не нуждае от малко освежаване днес. Денят е страхотен за прекарване на малко време с любимия. Оставете всичко друго настрана и обърнете внимание на половинката си.Дневният хороскоп на останалите зодии – на ", "date": "2020.01.18", "title": "Дневен хороскоп за събота"}
{"url": "https://www.novinite.bg/articles/184744/Taneva-Tarsim-podkrepa-na-darjavi-chlenki-za-zapazvane-na-Nacionalnata-prehodna-pomosht", "text": "Да бъде запазена възможността за прилагане на Националната преходна помощ в Регламента за преходните правила на Общата селскостопанска политика. Това предложение за подкрепа отправи министърът на земеделието, храните и горите Десислава Танева към колегите си от Гърция, Латвия и Финландия. В рамките на Международното изложение Зелена седмица в Берлин тя проведе срещи с министъра на развитието на селските райони и храните Макис Воридис, министъра на земеделието Каспар Герхардс и с министъра на земеделието и горите Яри Лепа.\"България и Латвия имаме сходни позиции в дебата за бъдещето на ОСП\", заяви Десислава Танева на среща с латвийския й колега и посочи, че ръководството на МЗХГ води разговори и със страни-членки, които не прилагат помощта.\"Близо 80 % от поголовието на животни в България се подкрепя чрез преходната помощ. Като 35 % от подкрепата, насочена към важни и уязвими сектори, се осигурява чрез Преходната национална помощ. Без това финансиране няма да може да се осигури социалната устойчивост на земеделските производители в тези области\",поясни министър Танева.Българският министър постави темата за националната преходна помощ и пред колегите си от Гърция и Финландия. ,,В ЕС 10 страни прилагат помощта, като Вашите държави са сред тези, които не я прилагат, но се надяваме да ни окажете подкрепа\", заяви още тя.Десислава Танева посочи, че България ще подготви предложение с искане точката за Националната преходна помощ да бъде включена в дневния ред на Съвета на министрите и обсъден отново. Тя бе категорична, че страната ни, в лицето на МЗХГ, ще се опита да запази тази помощ. ", "date": "2020.01.18", "title": "Танева: Търсим подкрепа на държави-членки за запазване на Националната преходна помощ"}
{"url": "https://www.novinite.bg/articles/184748/Erdogan-Bez-Turciya-mir-v-Libiya-nyama-da-ima", "text": "“Политико“ публикува оценката на турския президент Реджеп Тайип Ердоган за кризата в Либия . Материалът бе преведен и публикуван от БГНЕС.Либия се бори с кървава гражданска война от почти десетилетие. Досега международната общност не успя да се справи с отговорността си да прекрати насилието и да възстанови мира и стабилността.Днес сме свидетели на последствията от тази апатия.Правителството на Либия, което ООН признава, е атакувано от войските на Халифа Хафтар от няколко години. Неговата въоръжена групировка, която се стреми да извърши държавен преврат в страната, се ползва с подкрепата на антидемократичните правителства на Египет, Саудитска Арабия и Обединените арабски емирства.Въпреки усилията за постигане на политическо решение, като споразумението от Схират от 2015 г., светът не направи достатъчно, за да подкрепи действащите за дипломация и диалог в Либия.В Европа въпросът раздели континента, който все още не е решил какво да прави в Либия. Германия, която подкрепя законното правителство на страната и се застъпва за дипломация, ще бъде домакин на мирна конференция в Берлин в неделя. За разлика от това, Франция е на страната на заговорника за либийски преврат Хафтар срещу законното правителство на тази страна.Някои могат да се чудят защо Европа трябва да се включи в либийския конфликт решително, като се има предвид, че има други войни, конфронтации и хуманитарни кризи, които се разгръщат по целия свят.От една страна, потенциалният неуспех на Европейския съюз за адекватна подкрепа на правителството на националното споразумение на Либия би било предателство към неговите основни ценности, включително демокрацията и правата на човека. Оставянето на Либия на милостта на войнолюбец би било грешка с исторически размери.Освен това Европа ще се изправи пред нов набор от проблеми и заплахи, ако легитимното правителство на Либия падне.Терористични организации като “Ислямска държава” и “Ал Кайда”, които претърпяха военно поражение в Сирия и Ирак, ще намерят плодородна почва да се изправят отново на крака. Всъщност някои групи, които до голяма степен споделят идеологията на тези терористични организации, включително мадхали-салафитите, воюват заедно с Хафтар. Ако конфликтът се разрасне, насилието и нестабилността също ще стимулират нерегламентираната миграция към Европа.Гражданската война в Либия служи като лакмусово изпитание за ЕС. Ще поддържат ли европейските лидери либералния световен ред пред лицето на поредната атака? Или ще се откажат от своите отговорности, както направиха в Сирия, за да гледат от страни как кризата се разгръща?ЕС трябва да покаже на света, че е важен участник на международната сцена.Нашите европейски приятели и съюзници трябва да разберат, че не могат да променят света, просто като се оплакват и изразят загриженост. Международното право, демокрацията и правата на човека не могат да бъдат защитавани без поемане на известна отговорност.Историята ни учи, че награждаването на тези, които обръщат гръб на дипломацията и се подиграват с международната общност, води само до по-сериозни проблеми. И все пак най-новите събития в Либия предполагат, че някои европейски лидери не са научили тези уроци.ЕС трябва да покаже на света, че е важен участник на международната сцена. Предстоящата мирна конференция в Берлин е много важна стъпка към тази цел. Европейските лидери обаче трябва да говорят малко по-малко и да се съсредоточат върху предприемането на конкретни стъпки.Имайки предвид, че Европа е по-малко заинтересована от предоставяне на военна подкрепа на Либия, очевидният избор е да се работи с Турция, която вече обеща военна помощ.Турция изцяло подкрепя легитимното правителство, поддържано от Либия. Съгласно най-новите споразумения за сигурност и военно сътрудничество ние обещахме да защитим либийското правителство от заговори за преврат. В тази връзка ще обучим либийските сили за сигурност и ще им помогнем в борбата с тероризма, трафика на хора и други сериозни заплахи срещу международната сигурност.Европа се оказва на кръстопът. И на това историческо кръстовище, работещите за мир трябва да бъдат смели и да направят всичко по силите си, за да прекратят насилието. Европа може да разчита на Турция – стар приятел и верен съюзник – да постигне тази цел. ", "date": "2020.01.18", "title": "Ердоган: Без Турция мир в Либия няма да има"}
{"url": "https://www.novinite.bg/articles/184743/Darjavata-veche-e-gotova-s-merki-za-bokluka-ot-Italiya", "text": "Набелязани са мерки за италианския боклук, заяви премиерът Бойко Борисов след срещата днес в Министерския съвет. На митниците са разпоредени проверки на влаковете и контейнерите. В цялата страна ДАНС, МВР и Прокуратурата се занимават с този проблем, каза още Борисов, цитиран от БНТ. Той коментира и писмо на Асоциацията за дрехи втора употреба срещу мораториум върху боклуците като каза,че никога не е ставало въпрос за бизнеса, с който те се занимават.“Боклуци са това, което виждате в Бобов дол, на пристанището във Варна, в Плевен и мисля, че всички би трябвало да аплодират действията на полицията, министерствата и прокуратурата, това да бъде разбито. Въобще не е ставало въпрос за тази Асоциация и този проблем. В момента съм разпоредил на криминалистите да изземват пепелината от тецовете. Така че, ако някой е горил, по пепелината ще хванем какво са горили, защото Димитров ми каза \"ние изкарваме повече боклук, отколкото вкарваме\". Това са данните, но особено около италианския сме набелязали мерки, но няма да ги издаваме. И на митниците сме разпоредили проверки на влаковете и контейнерите. За тези боклуци става въпрос и виждате вече как панически ги изкарват, хвърлят ги по улиците и бягат”, коментира премиерът.", "date": "2020.01.18", "title": "Държавата вече е готова с мерки за боклука от Италия"}
{"url": "https://www.novinite.bg/articles/184727/Za-chas-i-polovina-otklonyavat-kolite-po-Trakiya-poslednite-25-km-predi-Sofiya", "text": "Във връзка с изграждане на портални рамки и на основание заповед на Областно пътно управление – София днес, за времето от 10:30 до 12:00 часа се въвежда временна организация на движението в участъка от км 25+800 до км 0 на автомагистрала „Тракия“ в посока София, съобщха от МВР.Леките автомобили ще бъдат отклонявани по следния обходен маршрут: п.в. Вакарел - главен път 1-8 - път III-105 /Елешница- Нови хан/ - главен път 1-6.Главен път 1-8 при връзката с пътя Елешница - Нови хан ще бъде затворен в посока София. Затворена ще бъде и връзката на ул. „Верила“ от с. Равно поле с АМ „Тракия“.Движението на тежкотоварните автомобили през посочения часови интервал ще бъде спряно. ", "date": "2020.01.18", "title": "За час и половина отклоняват колите по \"Тракия\" последните 25 км преди София"}
{"url": "https://www.novinite.bg/articles/184742/Fandakova-Nyama-da-riskuvame-vodata-na-Sofiya-zaradi-Pernik-shte-davame-samo-kato-ima", "text": "София няма да остане без вода заради плана от нейни източници да се подава към Перник. Това става ясно от позиция на столичния кмет Йорданка Фандъкова, разпространена през сайта на общината. Според нея водоподаването към Перник ще бъде спирано моментално, ако се окаже, че количествата, необходими за София, са застрашени.Ако има опасност водата в столицата да намалее, щом се ползва водопроводната мрежа с цел да се помогне на Перник, то водата за миньорския град ще бъде спряна, се казва в позиция на столичния кмет Йорданка Фандъкова, изпратена до медиите.Днес, 18 януари, на среща в Министерски съвет беше отправена молба за използване на водопреносната мрежа на София, по която да преминат допълнителни количества вода от водосбора на язовир „Белмекен“ за Перник. В момента такава техническа възможност не съществува, тъй като водоснабдителните системите на София и Перник не са свързани.Водоснабдяването на София се осъществя от язовир „Искър“ (75%) и язовир „Бели Искър“ (25%). Един от източниците на захранване на язовир „Бели Искър“ е яз. „Белмекен“. Предложението е за пренасочване на допълнителни 600 хил. кубика месечно от водосбора на яз. „Белмекен“, които да  бъдат отведени през софийски магистрален водопровод  до резервоар „Мало Бучино - нов“ и от там по 13-километрово ново трасе до водопроводната система на Перник.Това предложение може да стане факт единствено след решение на Столичния общински съвет (СОС). За тази цел поисках от правителството и кмета на Перник още в понеделник да представят цялата налична информация по предложението на разширено заседание на комисията по инженерна инфраструктура на СОС.Моята категорична позиция, която защитих пред правителството, кмета и областния управител на Перник е, че това предложение ще бъде внесено за обсъждане в Столичния общински съвет единствено при 100% гаранции за водоснабдяването на София.Към днешна дата водоснабдяването на София е осигурено напълно за години напред от съществуващите водни количества в яз. „Искър“ и яз. „Бели Искър“ към момента. За водоснабдяването на София годишно са необходими около 140 млн. кубика вода (12 млн. кубика на месец). В яз. „Искър“ са налични 465 млн. кубика вода, а в яз. „Бели Искър“ - 9 млн. кубика вода. Поискала съм в предложението на държавата, което официално ще бъде изпратено до мен и до общинския съвет, да бъдат включени гаранции за възмездно осигуряване на допълнителните количества от водосбора на яз. „Белмекен“ и  монтиране на спирателен механизъм преди изхода на резервоар „Мало Бучино – нов“, така че и при най-малък дисбаланс във водоснабдяването на София подаването към Перник ще бъде спряно. Финансирането на всички допълнителни дейности може да бъде единствено от държавния бюджет.Без което и да е от тези условия аз лично няма да подкрепя разглеждане на предложението от Столичния общински съвет. Без пълни гаранции за водния баланс на София и осигуряване на водоснабдяването на софиянци такова предложение няма да бъде подкрепено.Допълнително съм възложила на дружеството „Софийска вода“ да предостави пълен анализ на техническите параметри на магистралния водопровод, по който се обсъжда да бъдат доставяни допълнителните количества вода от водосбора на яз. „Белмекен“ до Перник. Цялата информация за техническите възможности и актуалното състояние на водните запаси на София ще бъде предоставена публично и на Столичния общински съвет, който единствено може да одобри предложението в помощ на разрешаване на водната криза в Перник.Настоях пред правителството с това решение да поеме ангажименти и за още два важни обекта за София. Първият - ремонт на стената на яз. „Бели Искър“ да започне още тази година. Вторият - изграждане на ново трасе от яз. „Огняново“ до водопреносната система на София като резервен водоизточник за питейна вода за столицата в дългосрочен план с оглед на климатичните промени. ", "date": "2020.01.18", "title": "Фандъкова: Няма да рискуваме водата на София заради Перник, ще даваме само като има"}
{"url": "https://www.novinite.bg/articles/184731/Ot-22-yanuari-se-vazstanovyava-vazmojnostta-za-pokupka-na-e-vinetki-do-30-dni-predvaritelno", "text": "От 22 януари ще бъде възстановена възможността електронна винетка да се купи 30 дни преди датата на активирането й както за леките, така и за тежките автомобили. От 31 декември 2019 г. се наложи временна промяна в срока за отложената покупка от 30 дни на 7 дни заради внедряване на актуализация на електронната система за събиране на пътни такси във връзка с въвеждането на тол системата за тежкотоварните автомобили над 3,5 тона.До възстановяването на 30-дневния срок електронна винетка ще може да се купи до 7 преди датата на активирането й както за леките, така и за тежкотоварните автомобили.От 31 януари 2020 г. ще бъде преустановена продажбата на месечни винетки (30 дни) за тежкотоварните автомобили, тъй като от 1 март за тях се въвежда такса на база изминато разстояние – тол.След старта на тол системата за тежкотоварните автомобили също ще може да се предплаща пътна такса – чрез маршрутна карта. Тя ще може да се купи до 7 дни предварително от регистрирани потребители (регистрацията е чрез електронна поща през платформата за купуване на маршрутна карта) или два дни предварително – от нерегистрирани потребители (за днешния или до 23:59 часа на утрешния ден).  ", "date": "2020.01.18", "title": "От 22 януари се възстановява възможността за покупка на е-винетки до 30 дни предварително"}
{"url": "https://www.novinite.bg/articles/184741/Revizoro-iska-da-spre-TEC-Bobov-dol-do-licenziraneto-na-vsichkite-mu-instalacii", "text": "Мощностите на ТЕЦ „Бобов дол“ няма да работят докато не си приведат всичките инсталации в ред и не ги лицензират. Проверки се извършват в цялата страна по разпореждане на главния прокурор Иван Гешев, но тъй като там имаше проблем, аз отидох на място. Това каза екоминистърът Емил Димитров след провелата се спешна среща при премиера по повод решаването на водната криза в Перник, предаде репортер на БГНЕС.„Трябваше да се окаже съдействие, тъй като имахме проблем с дадени разрешителни, с въведени мощности, с гаранционни срокове, с незавършени процедури, притеснения, че има опасни отпадъци, които се горят. Нямаше опасни отпадъци. Има незавършена процедура. Казах ми, че имат тримесечен срок да приведат в съответствие всичките си мощности, ако желаят да могат да упражняват тази си вид дейност“, обясни министърът на екологията и поясни, че в конкретния момент инсталацията, която е имала експериментална възможност да работи, има незавършена процедура.„Посъветвах ги да спрат, те са на друго мнение. По всяка вероятност ще има принудителна административна мярка. Тази мощност ще бъде спряна и докато не си приведат всичките инсталации в ред, не ги лицензират, не ги сертифицират и не получат съответното разрешително, няма да работят. Ще работи всичко друго, но не и това което са искали през тази мощност, тъй като контролните институции нямат сигурността, че там нещо не се случва“, каза още Димитров.Той увери, че при извършената проверка тази сутрин не е установено превишение на вредните емисии.„Към този момент има станции, които следят, има инсталации, които мерят вредните емисии. Казал съм им, вчера, тази мощност да бъде спряна, докато не получат разрешение. Ще го получат и официално. Те са на друго мнение, ще се видим в съда“, зарече се министърът. ", "date": "2020.01.18", "title": "Ревизоро иска да спре ТЕЦ „Бобов дол“ до лицензирането на всичките му инсталации"}
{"url": "https://www.novinite.bg/articles/184750/Poveche-ot-60-hil-praznuvat-imen-den", "text": "На Атанасовден през 2020 г. празнуват 60 345 души, от които мъжете са 46 900, а жените едва 13 445, показва Националният статистически институт, предаде БНТ.Името Атанас е на 14-о място в класацията за разпространение на мъжките имена през 2019 г. 43 102 мъже са носят това име през 2019 г. През януари има най-много именици - 807 548 българи празнуват на Васильовден, Йордановден (Богоявление), Ивановден, Св. Татяна, Антоновден и Атанасовден. ", "date": "2020.01.18", "title": "Повече от 60 хил. празнуват имен ден"}
{"url": "https://www.novinite.bg/articles/184746/Svishtov-i-dve-sela-ostanaha-bez-voda", "text": "25 хиляди жители на Свищов и селата Вардим и Царевец остават без вода за неопределен период от време, след като днес аварираха магистралният и довеждащият водопровод.Две крупни аварии на стария и новия водопровод днес в района на свищовското село Вардим изправят Свищов пред водна криза, заяви за БНР кметът на Свищов Генчо Генчев:„За неопределено време жителите на град Свищов, Царевец и Вардим, може би, ще останат без вода, в зависимост от работата и отстраняването на аварията, но тя е изключително сложна“. Миналата есен Свищов и двете села четири дена останаха без вода. Старият метален водопровод е компрометиран и често аварира. Новият водопровод за 4 милиона лева, изграден преди 7 години, не работи. За него в Специализираната прокуратура е образувано дело за безстопанственост, но няма развитие, поясни кметът на Свищов.Общината е готова да обезпечи с минерална вода училищата, детските градини, социалните институции и болницата. ", "date": "2020.01.18", "title": "Свищов и две села останаха без вода"}
{"url": "https://www.novinite.bg/articles/184751/Pusnaha-otnovo-parnoto-vav-Veliko-Tarnovo", "text": "Възстановено е топлоподаването във Велико Търново, след като беше отстранена аварията от четвъртък на магистралния топлопровод, предаде БНР.Заради честите аварии и нарушеното топлоснабдяване Комисията за енергийно и водно регулиране разпореди на 23 декември миналата година извънредна проверка в „Топлофикация Велико Търново“. Проверката все още не е приключила.", "date": "2020.01.18", "title": "Пуснаха отново парното във Велико Търново"}
{"url": "https://www.novinite.bg/articles/184730/Do-40-dni-Pernik-moje-da-poluchi-voda-ot-Sofiya", "text": "Правителството предлага като изход от водната криза в Перник градът да получава вода от София – от яз. „Белмекен“. Това беше съобщено след среща днес в Министерския съвет, свикана от премиера Бойко Борисов, предаде БГНЕС.За целта разрешение трябва да даде Столичния общински съвет (СОС), защото ще използва вопреносната мрежа на София. След това ще започне изграждане на байпасово съоръжение от Мало Бучино към Перник. Строителството вероятно ще отнеме около 35-40 дни. Това стана ясно на извънредна среща при премиера Бойко Борисов за водната криза в Перник.На срещата присъстваха премиерът Бойко Борисов, министърът на икономиката Емил Караниколов, министърът на екологията Емил Димитров-Ревизоро, министърът на енергетиката Теменужка Петкова, столичният кмет Йорданка Фандъкова, кметът на Перник и негови колеги от други градове, както и областни управители.“Обемите за които говорим са около 700 000 куб. литра на месец. Това е специално насочена вода за нуждите на Перник. Срокът за изпълнение е между 35-40 дни”, каза още той.С байпасовото съоръжение ще може да се подава вода от Перник към София.Емил Караниколов поясни, че още в сряда може да се започнат строително-монтажни действия. „Имаме в момента 12 подготвени екипа, имаме възможност и да ги увеличим. Ще работим 24 часа, дори ще имаме нощен труд“, подчерта той.“Връзката може да бъде изградена за 35 дни, като работим денонощно. Тя ще минава през държавна собственост и няма да има нужда от отчуждителни процедури. Ще струва 25 млн. лв., които вече са осигурени“, обяви министърът на икономиката Емил Караниколов.„По никакъв начин няма да бъде засегнато водоснабдяването на София. Говорим само за използване на водопреносната мрежа след решение на СОС. София няма проблеми с водоснабдяването, има и резерв“, увери кметът на София Йорданка Фандъкова. ", "date": "2020.01.18", "title": "До 40 дни Перник може да получи вода от София"}
{"url": "https://www.novinite.bg/articles/184725/Studeno-na-mnogo-mesta-s-oblaci-i-magli", "text": "Днес над по-голямата част от страната ще има ниска облачност или мъгла. Около и след обяд ще има временно подобрение на видимостта. Ще духа слаб източен вятър, в източните райони ще е до умерен от североизток. Максималните температури ще са предимно между минус 1 и 4 градуса, сочи прогнозата на НИМХ.Атмосферното налягане бавно ще се понижава, но ще остане по-високо от средното за месеца.Над планините ще бъде предимно слънчево, с повече облаци над Стара планина и масивите на изток. Ще духа слаб до умерен вятър от изток-югоизток и с него ще продължи да прониква по-студен въздух. Максималната температура на 1200 метра ще е около 6 градуса, на 2000 метра – около 1.Над Черноморието облачността ще е значителна и на отделни места ще има слаби ръмежи. Ще духа до умерен североизточен вятър. Максимални температури предимно между 5 и 8 градуса. Температурата на морската вода е 7-8. Вълнението на морето ще бъде 2-3 бала.", "date": "2020.01.18", "title": "Студено, на много места с облаци и мъгли"}
{"url": "https://www.novinite.bg/articles/184734/S-malko-zabavyane-Shumen-veche-ima-voda", "text": "Водоснабдяването в Шумен вече е възстановено. Градът и още три села (Белокопитово, Дибич и Панайот Волов) останаха без вода два дни заради аварии по довеждащия водопровод, предаде БНР.Авариите по довеждащия водопровод от яз. \"Тича\" бяха отстранени още снощи.По предварителна информация пълненето на системата трябваше да започне в десет часа днес, но екипите са успели с дейностите по-рано и тази сутрин в голяма част от Шумен водата вече е пусната.Групите работиха по над 20 аварии, като работата на екипите продължаваше и през нощните часове.По информация от ВиК, за избягване на нови повреди, пускането на водата е станало бавно и е протекло без усложнения. Ако има проблем в някои от сградните инсталации, той не е предизвикан от спирането на водата в последните два дни, категорични са от ВиК. ", "date": "2020.01.18", "title": "С малко забавяне, Шумен вече има вода"}
{"url": "https://www.novinite.bg/articles/184726/Pravoslavnata-carkva-praznuva-Atanasovden", "text": "Атанасовден се празнува всяка година на 18 януари. Както Антоний, така и Атанасий не спадат към групата на българските светци, но народът ги е възприел като свои след приемане на християнството, припомня БГНЕС.И двамата светци са родени в Древен Египет. Свети Атанасий е духовен наследник на свети Антоний. Св. Атанасий е роден в бедно християнско семейство – за разлика от св. Антоний. Още от малък се увлича по християнските идеи. Това прави впечатление на Александрийския архиепископ Александър. След като завършва своето образование, св. Атанасий е назначен за секретар на архиепископа на Александрия. Няколко години по-късно през 319 г. младият Атанасий е произведен в свещенически сан – дякон. Той е един от участниците в Първия вселенски събор, който се е провел в малоазиатския град Никея през 325 г. Една година след това историческо събитие св. Атанасий е назначен за архиепископ на град Александрия. Вече като архиепископ той се противопоставя на Арий и неговото учение.Самите противници на официалната ортодоксална църква, чийто представител е св. Атанасий, свикват църковен събор в град Трир. Участниците в него и техните решения се противопоставят на официалната християнска догма. Те виждат в лицето на архиепископ Атанасий един върл противник, поради това постоянно плетат интриги по негов адрес. Това оказва влияние върху благоразположението на императора. Той от своя страна на няколко пъти го изпраща на заточение.В годините, в които прочутия свещеник е в изгнание, той се отдава не само на евангелска проповед, но и на житиеписание. Пише житие, посветено на неговия духовен предшественик св. Антоний. След поредното си завръщане здравето на Атанасий се влошава и той умира на 18.І.376 г. на 76-годишна възраст.Според народното поверие двамата светци са братя. Но на някои места се среща и вариант майстор-калфа. Свети Атанасий, според народните поверия, е светецът-покровител на зимата, снега и студа. Вярва се също, че зимният св. Атанас си съблича кожуха, за да дойде лятото, а летния св. Атанас го облича, за да дойде зимата. Неслучайно е измислена поговорката: “Атанас гялди и яз гилди”.Атанасовден, както и Антоновден, се празнува също и като празник на ковачи, железари, ножари и налбанти. Празникът се чества и за умилостивяване на болестите. Пекат се питки, които се надупчват с вилица, за да не се надупчат децата от шарка. По традиция трапезата включва пиле, приготвено с ориз, което се раздава на близки и съседи за здраве.На този ден именици са Атанас, Атанаска, Наско, Насо, Нася и подобни.  ", "date": "2020.01.18", "title": "Православната църква празнува Атанасовден"}
