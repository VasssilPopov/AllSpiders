{"url": "https://www.novinite.bg/articles/161202/Prezidentat-Radev-zaminava-na-poseshtenie-v-Sarbiya", "text": "На официално двудневно посещение в Сърбия заминава президентът Румен Радев. Държавният глава ще има срещи със сръбския си колега Александър Вучич, както и с българското национално малцинство в Димитровград. Със среща на четири очи между президентите Радев и Вучич в Белград започва официалното посещение на българския държавен глава в съседна Сърбия. Ще бъдат обсъдени теми от дневния ред на двустранните ни отношения с акцент върху европейската перспектива на Сърбия, икономическото развитие и подобряване достъпа до здравеопазване и образование в районите, в които живее българското национално малцинство.В Белград Румен Радев ще има среща с министър-председателя Ана Бърнабич, както и с председателя на Народната скупщина Мая Гойкович.За 22 юни е предвидена съвместна среща на Румен Радев и Александър Вучич с представители на българското национално малцинство.", "date": "2018.06.21", "title": "Президентът Радев заминава на посещение в Сърбия"}
{"url": "https://www.novinite.bg/articles/161217/Otkriha-chuma-po-ovce-v-Yambolsko", "text": "Чума по дребните преживни животни за пръв път в България. Ветеринари констатираха три огнища на заболяването в ямболското село Воден, община Болярово.Започна вече хуманното евтаназиране на над 700 овце и кози в три животновъдни обекта. Заболяването не е опасно за хората, увериха от Агенцията по безопасност на храните.В 10-километровата карантинна зона попадат 12 села. Там ще бъдат извършени клинични прегледи на животните.", "date": "2018.06.21", "title": "Откриха чума по овце в Ямболско"}
{"url": "https://www.novinite.bg/articles/161219/Polovinata-balgari-iskat-NATO-59-podkrepyat-ES", "text": "49 на сто от българите биха гласували за оставане на България в НАТО спрямо 24%, които смятат, че страната ни трябва да  напусне алианса.Това сочи национално представително проучване на агенция \"Тренд\" по поръчка на в. \"24 часа\".Изследването е проведено сред 1008 пълнолетни граждани между 1 и 9 юни 2018 г., като използваният метод на регистрация е пряко интервю „лице в лице“. При евентуален референдум за излизане на България от Европейския съюз 59% от анкетираните биха гласували против. 20 на сто отговарят, че ще гласуват \"за\", а 21% не могат да преценят.Според 40% от интервюираните ЕС има нужда от съществена промяна в начина си на функциониране. 29% считат, че тази промяна трябва да е малка, а едва 7 на сто са на мнение, че не е необходима каквато и да било промяна.36% посочват, че ЕС трябва да дава повече власт на отделните национални държави, а 35 на сто отговарят, че Съюзът трябва да се стреми към по-силна интеграция между различните страни-членки.Една от тенденциите, които \"Тренд\" отчита, е че в началото на председателството на Съвета на ЕС българите са имали по-сериозен интерес към него. През януари 53% са следили новините, свързани с председателството, а 43% не са.  В последния месец структурата е обърната – 56% декларират, че не следят новини свързани с него, а 40% следят. 41 на сто са на мнение, че България се справя с председателството на Съвета на ЕС, докато 19% не мислят така. Основната част от деклариралите, че България не се справя, са симпатизантите на БСП, посочват от агенцията.Проучването показва още, че ГЕРБ продължава да запазва лидерската си позиция с малко над 3% преднина пред основния си опонент в лицето на БСП.Ако днес се проведат парламентарни избори 23,1% биха гласували за ГЕРБ, а 19,8 на сто биха подкрепили БСП. ДПС се нарежда на 3-то място с 6,6%, следвани от \"Обединени патриоти\" с 5.5%.Извън парламента ще останат \"Демократична България\" с 2,1%, ВОЛЯ на Веселин Марешки, която би получила 1.9% от гласовете, и Реформаторският блок с 1,2%34% от анкетираните отговарят, че изобщо не биха гласували на парламентарни избори. ", "date": "2018.06.21", "title": "Половината българи искат НАТО, 59% подкрепят ЕС"}
{"url": "https://www.novinite.bg/articles/161223/Nacionalno-predstaveni-organizacii-sreshtu-majkite-na-deca-s-uvrejdaniya", "text": "След оставката на заместник-министъра на труда и социалната политика национално представителните организации на хората с увреждания поискаха тя да се върне на поста.С писмо до премиера те изразяват подкрепата си за Росица Димитрова и предупреждават, че оттеглянето й ще стопира промените в социалната сфера.Междувременно разделението между организациите и майките на деца с увреждания продължава. Твърденията са, че протестиращите родители пред парламента получават средства от различни организации, включително и от чужди за своите протести.Национално представителните организации се обявиха още веднъж срещу предложенията за реформи, които Мая Манолова и майките направиха.В предаването „Здравей, България” тази сутрин председателят на ПГ на ГЕРБ Цветан Цветанов заяви, че Росица Димитрова ще продължи кариерата си в държавната администрация.По думите му експертизата на Димитрова е незаменима. Цената на оставката й беше 8300 лева за самолетен билет до Съединените щати, за конференция, посветена на децата с увреждания.Според Цветанов експертката не е имала друг избор, освен да лети в бизнес класа и в последствие да излети от поста си.  ", "date": "2018.06.21", "title": "Национално представени организации срещу майките на деца с увреждания"}
{"url": "https://www.novinite.bg/articles/161201/Direktorkata-na-Agenciyata-po-transplantacii-podala-ostavka-pacientskite-organizacii-ya-podkrepiha", "text": "Изпълнителният директор на Изпълнителната агенция по трансплантации д-р Мариана Симеонова е подала оставка. Това стана ясно от писмо на пациентските организации \"Заедно с теб\", които снощи изпратиха позицията си в подкрепа на д-р Симеонова. Официална информация от агенцията или от Министерството на здравеопазването засега няма. OFFNews изпрати запитване до ИАТ и очакваме отговора на пресслужбата ѝ.Тя е поискала да бъде освободена, заради неясните договори отношения с Евротрансплант и невъзможността да се извършват белодробни трансплантации на българи във Виена, тъй като договорът на страната ни с университетската болница там не е подновен, пише clinica.bg.Казусът провокира протести на пациенти. Проблемът не е решен, но от пациентските организации \"Заедно с теб\" се застъпват за директорката с думите, че \"д-р Симеонова работи успешно и отдадено години наред с пациенти, близки на донори и лекари. Успя да постигне много за донорството и трансплантациите в България. Благодарение на нея беше създадено доверие в донорството, тя успя да сплоти пациенти и лекари\".Заставаме твърдо зад професионализма и човечността ѝ и заявяваме пълно доверие към работата ѝ, се казва в позицията.\r\n\"Д-р Симеонова живее с каузата за донорството повече от всеки друг в нашата държава. Тя е един от най-читавите отдадени на професията хора. Без нея и малкото, което работи ще спре. Невероятен лекар и човек!\", пише още в писмото, подписано от Пенка Георгиева от \"Заедно с теб\".\r\n", "date": "2018.06.21", "title": "Директорката на Агенцията по трансплантации подала оставка, пациентските организации я подкрепиха"}
{"url": "https://www.novinite.bg/articles/161215/Policiyata-izdirva-izcheznal-33-godishen-maj-v-Sofiya", "text": "Столичната полиция издирва 33-годишния Виктор Данаилов Зерков, който е в неизвестност от вечерта на 15 юни тази година.Виктор Зерков живее в софийския ж.к. „Овча Купел“.Висок е 175-180 см, с нормално телосложение, кестенява коса, сини очи.Облечен е с къси панталони, черно яке „Адидас”, с цветовете на бразилското знаме на яката. Придвижва с червено колело, с бели надписи на латиница на рамката.Хората, които могат да дадат информация за него, ще помогнат за издирването му като я съобщят на тел.112, 02/9821760, тел. 02/9821755 или в най близкото поделение на МВР.", "date": "2018.06.21", "title": "Полицията издирва изчезнал 33-годишен мъж в София"}
{"url": "https://www.novinite.bg/articles/161230/Fandakova-i-Krusev-proveriha-kak-varvyat-remontite-v-Sofiya", "text": "Кметът на София Йорданка Фандъкова присъства на седмичната оперативка на обект „Граф Игнатиев“. По време на срещата си със строителите и надзора на ул. „Граф Игнатиев“ кметът Фандъкова подчерта, че е важно обектът да се изпълни качествено и в срок.В оперативката участваха зам.-кметът Евгени Крусев кметът на район „Средец“ Мария Ачкова, проектантите, надзора, представители на изпълнителя на обекта G.P Group, както и представители на всички експлоатационните дружества, които имат инфраструктура в зоната на ул. „Граф Игнатиев“. Ръководителят на обекта Георги Гигов увери столичния кмет , че към момента строително-монтажните работи се движат по предвидения линеен график.В отсечката на ул. „Граф Игнатиев“ от бул. „Витошка“ до ул. „Денкоглу“ са изпълнени демонтажните работи на настилката и релсовия път и приключва реконструкцията на подземните комуникации. Изградени са топлофикационният колектор и водопроводната и канализационната инфраструктури, положена е кабелната мрежа на уличното осветление и са изградени нови колектори за електропреносната мрежа.Кръстовището на ул. „Граф Игнатиев“ и ул. „Денкоглу“ е изпълнено на бетон и се планира на 2 юли да бъде пуснато временно движението като на следващ етап ще бъде положена и пътната настилка. В зоната на площад Славейков са изпълнени демонтажните работи и приключва изграждането на подземните комуникации. Предстои изграждане на колекторите на ЧЕЗ и кабелната мрежа за уличното осветление. Изградена е на 90 процента стоманобетоновата конструкция на релсовия път и от 26 юни започва полагането на релсовия път.Продължава демонтажът на релсовия път и подмяната на водопроводните отклонения към сградите в участъка на ул. Граф Игнатиев“ от ул. „Раковски“ до ул.„6-ти септември“, както и в участъка от бул. „Васил Левски“ до бул. „Евлоги и Христо Георгиеви“ . Предстои на 2 юли да бъде затворено кръстовището на ул. „6- ти септември“ и ул. „Граф Игнатиев“ за реконструкция на топлофикационната мрежа преминаваща през кръстовището.Продължават ремонтните дейности и по ул. „Солунска“. В участъка от ул. „Хр Белчев“ до ул. „Ангел Кънчев“ се работи по възстановяване на паважа на пътното платно. Автомобилното движение ще бъде пуснато на 1 юли след което продължава работата по тротоарите.", "date": "2018.06.21", "title": "Фандъкова и Крусев провериха как вървят ремонтите в София"}
{"url": "https://www.novinite.bg/articles/161225/DANS-shte-sabira-informaciya-za-patnicite-no-i-za-pilotite-na-samoletite", "text": "Държавна агенция \"Национална сигурност\" (ДАНС) ще събира данни не само са пътниците, но и за пилотите на самолетите. Това решиха депутатите с окончателното приемане на промени в закона за ДАНС.Авиокомпаниите вече ще трябва да предоставят информация за имената, датата на резервация, маршрут, адреси и телефони, не само на пътниците, но и на екипажа на звеното за обработване на резервационни данни към агенцията. Това ще трябва да става 48 часа преди обявеното време за излитане на редовните полети и 24 часа за нередовните полети.Целта е звеното към ДАНС да извършва оценка на пътниците и екипажа преди обявеното време за пристигане или заминаване, за да се предотвратяват, разкриват, разследват терористични престъпления. До промените се стигна заради евроизискване.Това звено беше открито през декември 2017 година и страната ни стана една от първите с такова в ЕС.", "date": "2018.06.21", "title": "ДАНС ще събира информация за пътниците, но и за пилотите на самолетите"}
{"url": "https://www.novinite.bg/articles/161212/12-godishen-programist-ot-dospatsko-selo-vpechatli-Google", "text": "12-годишният ученик Радостин Чолаков от доспатското село Барутин разработил две приложения за Google Assistance. Това му донесло подаръци и приличната сума от 2400 долара под формата на ваучери, която да използва за по-нататъшната си работа, разказва бнт.   Когато в Барутин го видят с лаптопа, значи има проблем и той трябва да го реши, защото е единственият програмист в селото. Запалил се от леля си. \"Видях леля ми и нейният съпруг как работят и ми стана доста интересно. Пишем код, който компютрите разбират и се получават приложения, програми, уебсайтове\", удивява се Радостин. Първият си компютър той получил преди четири години. Сам се усъвършенствал и разработил приложенията, впечатлили Google. Едното от тях е приложение за забавни факти. \"Има лист с много забавни факти и можеш да попиташ за някой, а приложението ти дава един, за да те развесели. Всичко става с говорене, не с писане. Поддържа английски, добавих и версия на руски език. За съжаление, те не поддържат български\", разказва Радостин Чолаков пред държавната телевизия. Сега момчето работи върху приложение за игра на шах. Усъвършенства го, като използва и ваучерите, които е получил като награда от Google, защото програмите, с които работи, са платени. Родителите на Радостин са горди с него. Той е печелил много олимпиади в региона, а в училище е отличник. Понякога дори за помощ го търсят от местното училище: \"Като имат проблем първо питат мен. Аз се опитвам да им помогна, ако нещо не им работи, защото повечето компютри са на английски и някои от учителите на го знаят\".Училището в Барутин е само до седми клас. Радостин още не знае къде ще продължи образованието си. Категоричен е обаче за бъдещата си професия - програмист. Според 12-годишното момче не е нужно да напуска България, за да се реализира, защото дори в Барутин му трябва само един компютър, за да впечатли света.", "date": "2018.06.21", "title": "12-годишен програмист от доспатско село впечатли Google"}
{"url": "https://www.novinite.bg/articles/161210/Obsajdat-vota-na-nedoverie-na-26-yuni", "text": "Парламентът ще заседава извънредно на 26 юни, вторник, от 13.00 часа. Това решиха депутатите след като приеха предложение на председателя на Народното събрание Цвета Караянчева. На заседанието ще бъде обсъдена една единствена точка - искането на 80 депутати от БСП за гласуване на вот на недоверие към правителството на Бойко Борисов заради провала му в политиката по сигурността. Мотивите за вота на недоверие са внесени на 20 юни. Според правилника за организацията и дейността на работата на Народното събрание разискванията трябва да започнат не по-рано от три дни и не по-късно от седем дни от постъпването на предложението. Гласуването на вота трябва да е не по-рано от 24 часа след дебатите. Поради това Цвета Караянчева обяви, че то ще се проведе в петък - 29 юни, от 9.00 часа. Днес депутатите продължават работа с второ четене на промени в Закона за ДАНС. След това ще разгледат на второ четене промени в Административно-процесуалния кодекс.", "date": "2018.06.21", "title": "Обсъждат вота на недоверие на 26 юни"}
{"url": "https://www.novinite.bg/articles/161207/Sinopticite-ot-NIHM-izlyazoha-na-parviya-si-efektiven-protest", "text": "Синоптиците от Националния институт по метеорология и хидрология (НИМХ) излязоха на протест. Те поискаха спешно да получат 1 145 000 лв. за осигуряване на дейността си до края на годината, както и трайно решение на проблема с недофинансирането. Около 150 души от хидрометеорологичните служби в София и страната се включиха в първия ефективен протест на Националния институт по метеорология и хидрология в БАН. Те се събраха в градинката при \"Кристал\" и оттам се придвижиха до централната сграда на БАН по тротоара без да затрудняват движението.Протестиращите носят плакати с надписи \"Държавата дава, БАН не дава\", \"Публикации или прогнози\" по повод на факта, че голяма част от допълнителната държавна субсидия беше разпределена за публикации и научна дейност, вместо за прогнози. Има и плакат \"Климатът се променя, а Общото събрание на БАН не\".Протестиращите искат оставката на академик Константин Хаджииванов, заместник-председател на БАН, който според тях е основният виновник за разпределението на допълнителната държавна субсидия.  Синоптиците очакват някого от ръководството на БАН, на когото да връчат исканията си. По-късно днес предстои среща с министъра на образованието Красимир Вълчев.    ", "date": "2018.06.21", "title": "Синоптиците от НИХМ излязоха на първия си ефективен протест"}
{"url": "https://www.novinite.bg/articles/161200/Podalata-ostavka-Rosica-Dimitrova-moje-da-stane-savetnichka-na-Valeri-Simeonov", "text": "Подалата оставка като зам. социален министър Росица Димитрова може да стане съветник на вицепремиера Валери Симеонов, обяви тази сутрин пред Нова тв председателят на ПГ на ГЕРБ Цветан Цветанов. Тя нямаше друг полезен ход, освен да подаде оставка след всичко, което се изсипа върху нея, но това не означава, че ще я изгубим като експерт, допълни Цветанов.Валери Симеонов публично изрази несъгласието си с отстраняването на Димитрова вчера. Той изрази и раздразнението си поради факта, че то не е било съгласувано с него. Кто вицепремиер той наблюдава именно социалната политика.\"Говорих с Валери Димитрова за Росица Димитрова вчера. И двамата сме на мнение, че тя е добър специалист. Валери Симеоново има намерение да я вземе за съветник в неговия кабинет\", каза Цветанов.Димитрова подаде оставка след критиките във връзка с участието ѝ в 11-ата сесия на Конференцията по Конвенцията за правата на хората с увреждания, проведена в Ню Йорк. Оказа се, че социалното министерство е платило над 16 хил. лв. за самолетни билети само за една командировка. Димитрова е пътувала в бизнес класа с билет за 8306 лв., държавният експерт от отдел \"Интеграция на хората с увреждания\" Надежда Харизанова е била в икономичната класа срещу 2016 лева.\r\n\"Да скъп е (билетът, бел. ред.). И на мен не ми харесва, че е толкова скъп\", коментира вчера Димитрова. Тогава тя заяви, че ще се върна на работа в община Велико Търново.\r\n\"В Ню Йорк тя е спала в общежитието на консулството и не е похарчила нито лев от бюджета на държавата, за да може да бъде в скъп хотел”, увери Цветанов.\"Росица Димитрова е имала планирана друга командировка, която не е била със средства от държавния бюджет. Три дни преди събитието е решено, че тя трябва да представи България на нужното високо ниво на 11-та сесия на Конференцията на страните по Конвенцията за правата на хората с увреждания в Ню Йорк. България е председател на форума за периода 2017-2018 г. и в това си качество организира конференцията\", поясни още Цветанов.По думите му тя е направила изключително много за хората с увреждания и винаги е работила в интерес на хората. ", "date": "2018.06.21", "title": "Подалата оставка Росица Димитрова може да стане съветничка на Валери Симеонов"}
{"url": "https://www.novinite.bg/articles/161214/BSP-podkrepi-protesta-na-meteorolozite", "text": "Депутати от БСП и членове на парламентарната земеделска комисия се срещнаха с протестиращите метеоролози от БАН днес и подкрепиха исканията им. Работещите в Националния институт по метеорология и хидрология излязоха днес на жълтите павета, пред централната сграда на Академията на науките, за да изразят протеста си срещу пренасочването на част от субсидията за тях към други пера на БАН. Те настояват пред Народното събрание за промени в Закона за БАН, които да направят невъзможно държавните средства за НИМ да се преразпределят от ръководните органи на Академията.\"Не желаем повече да бъдем използвани като „рекетьор“ срещу българското правителство\", пишат от НИМХ в изявление.\"Протестът на служителите на НИМХ е напълно основателен, тъй като те се нуждаят от средства, за да могат да работят нормално, с нова техника и да получават адекватни заплати“, коментира депутатът от парламентарната група на „БСП за България“ Румен Георгиев след среща с протестиращите.Миналата седмица той поиска от земеделския министър Румен Порожанов отпускането на 400 хил. лв. за НИМХ. Обърна се именно към него с мотива, че голяма част информацията, която институтът изготвя, се ползва от Министерството на земеделието и храните (МЗХ).МЗХ отделя средства за работата на института от 1990 г. до идването на първия кабинет \"Борисов\" през 2009 г.\"Парламентът отпусна 15 000 000 лв. допълнително на БАН, до НИМХ са стигнали едва 100 хил. лв. от поисканите от тях 1 145 000 лв. Учудващо е, че Министерството няма интерес да финансира работата на метеоролозите, то трябваше веднага да реагира и да отпусне средствата, които институтът поиска от министъра още през октомври 2017 г.“, коментира Георгиев.Той ще поиска и среща между него, представители на НИМХ и министър Порожанов във връзка с поисканите 400 000 лв. за института.", "date": "2018.06.21", "title": "БСП подкрепи протеста на метеоролозите"}
{"url": "https://www.novinite.bg/articles/161204/Neimunizirani-sreshtu-morbili-deca-da-izbyagvat-pochivka-s-sasedni-strani", "text": "Бебета под 13-месечна възраст, които не са имунизирани за морбили, да не се водят на курорти в съседни държави, съветва директорът на Националния център по заразни и паразитни заболявания проф. Тодор Кантарджиев. На морето е добре да не избираме най-евтината храна, да пием само бутилирана вода и да избягаме таратори и айрани, които може да са приготвени с непреварена чешмяна вода. Добрата хигиена на ръцете също е важна, посочи проф. Кантарджиев пред NOVA. Директорът на Националния център по заразни и паразитни заболявания потвърди, че са установени случаи на салмонела в няколко детски заведения в София. Оказало се е, че микробът е един и същ. „Салмонелата е лятна инфекция, характерна за нашия географски регион и бит. Всякаква животинска храна през лятото трябва да е много добре термично обработена. Храна не бива да се оставя извън хладилника”, посочи професорът. „Салмонелата, попаднала в малко количество в храната, от месото и яйцата и престояла над 4 часа на стайна температура, развива един токсин. Това предизвиква гадене, повръщане и висока температура”, разясни още директорът на Националния център по заразни и паразитни заболявания. Проф. Кантарджиев коментира и изтеглянето на български яйца от пазара заради птичи грип. Те са от ферма за кокошки в добричкото село Дончево. Яйцата, които се изтеглят, са тези, снесени след 23 май. „Птичият грип е ветеринарен проблем. От него не боледуват хората, а птиците. Не трябва да се плашат хората. Проблемът не касае човешкото здраве”, категоричен бе той.", "date": "2018.06.21", "title": "Неимунизирани срещу морбили деца да избягват почивка с съседни страни"}
{"url": "https://www.novinite.bg/articles/161240/Shoforat-ubiec-na-uchenik-kraj-Atiya-shte-leji-4-godini", "text": "Шофьорът, който уби 16-годишен ученик на пешеходна пътека край Атия, получи присъда от 4 години затвор, предаде бТВ. Момчето беше прегазено на пешеходна пътека на път за училище миналия ноември.Следствието е установило, че шофьорът на джипа е карал с близо 100 км/ч. при ограничение от 60 км/ч. и не е спрял на пешеходната пътека. След катастрофата пешеходната пътека беше осветена, а в момента се строи пасарелка над пътя.", "date": "2018.06.21", "title": "Шофьорът-убиец на ученик край Атия ще лежи 4 години"}
{"url": "https://www.novinite.bg/articles/161203/Prirodonauchniyat-muzej-organizira-ceremoniya-v-pamet-na-Boyan-Petrov", "text": "Националният природонаучен музей на БАН организира тържествена церемония в памет и в чест на българския алпинист и зоолог Боян Петров. Инициативата ще се състои днес от 17.00 часа в Големия салон на БАН. От 16:00 часа ще бъде отворена книга, в която всеки може да отдаде почит към паметта на Боян Петров. Паметното събитие ще открие проф. Николай Спасов - директор на Националния природонаучен музей на БАН. На него д-р Петър Берон, проф. Павел Стоев и докторантката Виолета Желязкова ще представят изследователските приноси и заслугите на Боян Петров към Националния природонаучен музей, към Центъра за изследване и защита на прилепите, както и природозащитните каузи, които той подкрепяше. За първи път ще бъдат показани зоологичните материали, събрани от Боян Петров, илюстрации от експедициите му и някои от изследователските му записки. Алпинистът Боян Петров изчезна под връх Шиша Пангма в Хималаите на 3 май. Издирването му бе прекратено на 16 май. Към 2017 г. той е българският височинен алпинист с най-много – 10, изкачени осемхилядници.", "date": "2018.06.21", "title": "Природонаучният музей организира церемония в памет на Боян Петров"}
{"url": "https://www.novinite.bg/articles/161211/Ogromen-jest-na-Severna-Koreya-kam-SASht", "text": "Магазините за туристи в Северна Корея вече не продават пропагандни артикули против \"империалистическа Америка\", която досега беше основният враг на комунистическия режим, съобщава френският в. \"Фигаро\".Жестовете на Пхенян за подобряване на отношенията със САЩ приемат неочаквани форми. След срещата между севернокорейския лидер Ким Чен-ун и американския президент Доналд Тръмп на 12 юни в Сингапур севернокорейските магазинчета за туристи престанаха да продават пропагандни антиамерикански сувенири.Според директора на туристическата агенция \"Корьо турс\" в Пекин Саймън Кокрел тези сувенири са били много популярни, а сега всички са премахнати.Туристите в Северна Корея много харесват типичните за диктатурата сувенири, които могат да се намерят в столицата и в демилитаризираната зона между двете Кореи.\"Една от групите ни посети демилитаризираната зона три дни след срещата на върха в Сингапур. Забелязахме промяна в това, което се продаваше на туристите\", каза за Ройтерс Роуън Биърд от туристическа агенция \"Янг пайъниър турс\".Наред с по-тривиалните подаръци като женшенът или местните алкохолни напитки магазинчетата предлагаха пощенски картички с политически послания, повлияни от пропагандните плакати на комунистическия режим. На тях можеха да се видят например тържествуващи войници с лозунги в заповедна форма: \"С обединените сили на цялата нация да унищожим провокативните машинации на американската ядрена война!\" или \"Дайте ни каквато и да било заповед!\".Забраната на тези сувенири е един от най-видимите признаци за промяната в тона на Пхенян. Постепенно са изчезнали и антиамериканските плакати. \"И не само на демилитаризираната граница. Всички антиамерикански плакати, които обикновено виждам около площад \"Ким Ир-сен\" и в магазините на комунистическата диктатура, са изчезнали\", казва Биърд.", "date": "2018.06.21", "title": "Огромен жест на Северна Корея към САЩ"}
{"url": "https://www.novinite.bg/articles/161206/Papa-Francisk-Ne-mojete-da-othvarlyate-migrantite-koito-pristigat-Populizmat-ne-reshava-neshtata", "text": "Папа Франциск разкритикува политиката на администрацията на Доналд Тръмп за разделяне на семействата на мигранти, преминали незаконно границата с Мексико. В пространно интервю за агенция Ройтерс той заяви също, че популизмът не е отговор на имиграционните проблеми на света, съобщава БТА. В интервюто папата каза, че подкрепя неотдавнашните изявления на американските католически епископи, които определиха разделянето на деца от техните родители като \"противоречащо на нашите католически ценности\" и като \"неморално\".Светият отец се спира и върху скорошната ситуацията в Италия, където правителството реши да не приема кораб със спасени в Средиземно море над 600 мигранти. Плавателният съд в крайна сметка бе приет от Испания. \"Вярвам, че не можете да отхвърляте хората, които пристигат. Трябва да ги приемете, да им помогнете, да се грижите за тях, да ги придружавате и да видите къде да ги настаните, но из цяла Европа\", казва папата. \"Някои правителства работят по този въпрос и хората трябва да бъдат настанени по най-добрия възможен начин, но пораждането на психоза не е лек за проблема. Популизмът не решава нещата. Онова, което решава нещата, е приемането, проучването, благоразумието и предпазливостта\", каза папата.В миналото италианският вицепремиер Матео Салвини, който е лидер на крайнодясната партия Лига, заяви, че Франциск трябва да приеме мигранти във Ватикана, щом е толкова загрижен за тях, припомня Ройтерс.В интервюто Франциск казва, че е натъжен от решението на Доналд Тръмп от миналата година да въведе нови ограничения върху пътуванията и търговията на американците с Куба.Пред Ройтерс 81-годишният папа защити начина, по който ръководи Католическата църква, и каза, че иска да назначи повече жени да оглавят ватиканските департаменти, защото те са по-добри при разрешаването на конфликти.Франциск разкрива, че здравето му е добро с изключение на болки в крака, които обаче били свързани с проблеми в гърба. Той повтори изказването, което направи малко след избирането си за папа през 2013 г., че може някои ден да се оттегли поради здравословни проблеми като предшественика си папа Бенедикт Шестнадесети, но допълни: \"Точно сега дори не си помислям за това.\" Франциск споделя, че е оптимист за разговорите, които могат да доведат до историческо споразумение за назначаване на епископи в Китай. В интервюто той каза също, че може да приеме още оставки на епископи в Чили заради скандала със сексуални посегателства над деца, разтърсил местната католическа църква.По въпроса за реформата на ватиканската администрация папата казва, че тя върви добре, но трябва да се работи още. Той подчертава, че е много доволен, че подетите реформи са направили по-прозрачни скандалните едно време ватикански финанси. За Ватиканската банка, която вече закри стотици подозрителни или спящи сметки, папата посочва, че сега тя работи добре. Той добавя, че е трябвало да вземе някои силни решения в тази насока.", "date": "2018.06.21", "title": "Папа Франциск: Не можете да отхвърляте мигрантите, които пристигат. Популизмът не решава нещата"}
{"url": "https://www.novinite.bg/articles/161205/V-tejko-sastoyanie-e-ediniyat-ot-postradalite-pri-katastrofata-s-taksi-v-Sofiya", "text": "Един човек остава в тежко състояние след катастрофата в София снощи, при която се удариха такси и друг лек автомобил. Общо петима души пострадаха при инцидента, който стана малко преди 21.00 часа в сряда в района на булевардите „България“ и „Тодор Каблешков“. На сигнала са се отзовали три линейки. Най-тежко пострадал е 22-годишен мъж, който е с черепно-мозъчна травма и множество тежки наранявания и разкъсвания. Той е транспортиран във ВМА. Говорителят на Центъра за спешна медицинска помощ (ЦСМП) – София Катя Сунгарска обясни, че има и второ момче - на 20 години с нараняване на главата и съмнение за комоцио, което е закарано в „Пирогов“, съобщава \"Фокус\".Другите двама души са с по-леки наранявания. Шофьорът на таксито е с охлузни рани, леко пострадал и не се е налагало транспортирането му в болнично заведение. Началникът на „Пътна полиция’’ към СДВР комисар Тенчо Тенев обясни, че таксито е пътувало по бул. „България“ в посока Околовръстен път, а друг лек автомобил „Опел Корса“ е пътувал от Околовръстния път по бул. „България“ и е искал да завие наляво по бул. „Тодор Каблешков“. Той е минал по разрешен сигнал на светофара. Таксито е преминало на червено и е ударило странично „Опел Корса“, който е завивал наляво за „Каблешков“. „От страничния удар е пострадал тежко пътникът от лекия автомобил „Опел Корса“, водачът също доста е пострадал. Закарани са в болница. От таксито има двама ранени пътници – алжирци. Те също са закарани за преглед в болница. Шофьорът на таксито е с по-леки наранявания. Тестван е за алкохол, резултатът е бил отрицателен“, каза още комисар Тенчо Тенев.", "date": "2018.06.21", "title": "В тежко състояние е единият от пострадалите при катастрофата с такси в София"}
{"url": "https://www.novinite.bg/articles/161208/70-godishen-milioner-poluchi-39-godini-za-ubijstvo", "text": "Върховният съд в Нов Южен Уелс - най-старият и многолюден щат в Австралия, осъди 70-годишния мултимилионер Рон Медич на 39 години затвор за убийство, предадоха БГНЕС и ТАСС.Медич получи присъдата за убийство на друг бизнесмен – Майкъл Макгърк. При произнасяне на присъдата съдията на делото съобщи, че присъдата на Медич ще може да бъде преразгледана най-рано след 27 години, когато той ще бъде на 97 години.Медич уби 45-годишния предприемач Макгърк с изстрел в главата през 2009 г., в близост до дома си в Сидни. По сведения на австралийските медии спорът между двамата бизнесмени е бил от финансово естество. ", "date": "2018.06.21", "title": "70-годишен милионер получи 39 години за убийство"}
{"url": "https://www.novinite.bg/articles/161218/Vodeshta-se-razplaka-v-efir-dokato-chete-kak-Tramp-razdelya-deca-ot-majkite-im-na-granicata", "text": "Телевизионна водеща в американската обществена телевизия NBC се разплака в ефир, докато съобщава информацията, че администрацията на Доналд Тръмп разделя малки деца от родителите им и ги държи затворени по границата на САЩ с Мексико. Във вторник вечерта емисията на телевизия MSNBC върви нормално, докато новинарката Рейчъл Мадоу не трябва да прочете информация, дошла току-що от \"Асошиейтед прес\".Мадоу губи контрол над емоциите си, когато чете и разбира за хилядите деца и бебета, държани по границата на САЩ, разделени от родителите им.Актът на разделяне на деца от майките им на границата е част от приетата политика за \"нулева толерантност\" към миграцията. Родителите се разделят с децата си, защото са извършили престъпление, влизайки в САЩ нелегално, беше обяснението на властите.Тръмп и Белия дом понесоха унищожителни критики, като срещу американския президент глас надигна дори съпругата му - Мелания Тръмп, която се обяви против това и призова за промяна.Тя не закъсня - през вчерашния ден Тръмп подписа заповед, с която да се спре разделянето на деца от родителите им на границата.", "date": "2018.06.21", "title": "Водеща се разплака в ефир, докато чете как Тръмп разделя деца от майките им на границата"}
{"url": "https://www.novinite.bg/articles/161216/Granichni-policai-zadarjaha-na-Kulata-chetirima-nezakonni-imigranti", "text": "На Граничния контролно-пропускателен пункт Кулата са били задържани четирима незаконни имигранти, съобщиха от Гранична полиция. Към 17.30 на 20 юни граничните полицаи отклонили за допълнителна проверка по метода „анализ на риска“ влизащ в страната полски камион. Товарният камион, управляван от 51-годишен полски гражданин, превозвал дини от Гърция за Полша. При извършената проверка с рентгген в товарното помещение са установени хора. Граничните полицаи открили сред товара четирима мъже без документи за самоличност, които заявили, че са от Пакистан, съобщиха от Гранична полиция. Шофьорът и нелегалните имигранти са задържани в ГПУ-Петрич. Уведомена е районната прокуратура. По случая срещу шофьора е образувано досъдебно производство по чл. 280 от Наказателния кодекс (НК) за каналджийство, а срещу имигрантите – по чл. 279 от НК за незаконно преминаване на границата.", "date": "2018.06.21", "title": "Гранични полицаи задържаха на Кулата четирима незаконни имигранти"}
{"url": "https://www.novinite.bg/articles/161224/Donald-Tramp-moje-da-se-sreshtne-s-Vladimir-Putin-prez-yuli", "text": "\r\nАмериканският президент Доналд Тръмп може да се срещне с руския си колега Владимир Путин през юли. Това съобщава агенция Блумбърг. Нейни източници твърдят, че срещата може да е на 11 юли преди форума на НАТО или след визитата на Тръмп във Великобритания на 13 юли.\r\n \r\n  ", "date": "2018.06.21", "title": "Доналд Тръмп може да се срещне с Владимир Путин през юли"}
{"url": "https://www.novinite.bg/articles/161226/Bivshiyat-albanski-lider-prizovava-za-bunt-sreshtu-nastoyashtiya-premier", "text": "Бившият президент и премиер на Албания и екслидер на опозиционната Демократическа партия Сали Бериша оцени, че страната се намира на кръстопът и че единственото решение е \"гражданска революция за сваляне на Еди Рама\". Той отправи апел чрез своя профил във Фейсбук за сваляне на правителството на премиера, като каза: \"сега или никога\", предаде БГНЕС.„Или сега, или никога - трябва да изгоним Едуин Кристач Рама! Този анти-албанец, престъпник, човек без родина, който за едната власт е готов да направи всичко: да продаде морето, земята, да приеме стотици бивши терористи на „Ислямска държава“ в Албания, да прогони от Албания нейното бъдеще – младежта“, написа Бериша. Той говори за нуждата от изграждане на бежански лагер в Албания, в който могат да бъдат настанени 600 000 бежанци, възможностите за започване на преговори с ЕС, поведението на опозицията в парламента, както и реформите в съдебната система, като отправи критики към американския посланик Лу и европосланичката Влахутин, че са \"сътрудници на Рама, за да държат системата в плен\". ", "date": "2018.06.21", "title": "Бившият албански лидер призовава за бунт срещу настоящия премиер"}
{"url": "https://www.novinite.bg/articles/161234/Okaza-se-che-Berlin-specheli-ot-finansovite-injekcii-za-Atina", "text": "Отпускането на кредити на Гърция и покупката на гръцки облигации са донесли 2,9 милиарда евро на ФРГ. От 2010 г. Германия е спечелила 2,9 млрд. евро от покупката на гръцки облигации в рамките на програмата на Европейската централна банка, съобщава ДПА, позовавайки се на отговор на въпрос, зададен в Бундестага от партията „Съюз 90/Зелените“, предаде БГНЕС.В съответствие със сключените споразумения, печалбата на страните, получена в рамките на програмата на ЕЦБ за изкупуването на гръцки облигации, трябва да бъде преведена на Гърция. Единственото условие е Атина да проведе планираните реформи и да реализира пакета с мерки за икономия. Към 2017 г. Германската федерална банка в рамките на програмата на ЕЦБ е спечелила около 3,4 млрд. евро. При това на Гърция и на Европейския стабилизационен механизъм са преведени суми само през 2013 г. /527 млн. евро/ и през 2014 г. /387 млн. евро/.Освен това държавният кредит отпуснат от банка KfW на Гърция е донесъл печалба от 400 млн. евро на Берлин. Експертът на „зелените“ по бюджетните въпроси Свен-Кристиан Киндлер призова да се намали дълговото бреме на Гърция. Недопустимо е да се санира германския бюджет с лихвите от гръцките книжа, категоричен е той. Според него Гърция е приложила строги мерки за икономии и е изпълнила своите ангажименти. А сега е ред на Еврогрупата да „изпълни своите обещания“, заяви експертът на „зелените“. От 2010 г. Гърция получава финансова помощ от ЕС и МВФ. Плащанията по третия пакет с помощи в размер на 86 млрд. евро ще приключат през август. Атина ще похарчи около 3,3 милиарда евро за обслужването на кредитите. Част от останалите средства ще отидат за създаването на резерв след приключването на плащанията по третия пакет. След края му кредиторите решиха да предоставят на Гърция допълнителни средства, за да й открият отново „пълния достъп“ до финансовите пазари. Министрите на финансите от ЕС обсъждат днес намаляването на дълговото бреме на балканската страна.", "date": "2018.06.21", "title": "Оказа се, че Берлин спечели от финансовите инжекции за Атина"}
{"url": "https://www.novinite.bg/articles/161209/Turciya-nalaga-vnosni-mita-za-amerikanski-produkti", "text": "Турция налага вносни мита върху над 20 американски продукта в отговор на американските мита върху стоманата и алуминия, предадоха АП и БТА.Европейският съюз също въвежда мита върху редица американски продукти. Таксите са в размер на 25% и ще засегнат стоки като бърбън, джинси и мотоциклети. Решението за ЕС ще влезе в сила от петък. Решението е в отговор на наложените от Доналд Тръмп мита за внос на европейски стомана и алуминий. ", "date": "2018.06.21", "title": "Турция налага вносни мита за американски продукти"}
{"url": "https://www.novinite.bg/articles/161220/Tramp-smekchi-tona-i-sprya-razdelyaneto-na-deca-ot-roditelite-im-po-granicata-na-SASht", "text": "Президентът на САЩ Доналд Тръмп подписа вчера указ за прекратяване на практиката за разделяне на деца мигранти от родителите им при незаконно влизане в страната, предадоха Ройтерс и Франс прес.\"Не харесвах да виждам как биват разделяни семейства\", каза Тръмп на церемонията по подписването на нормативния акт. В същото време той подчерта, че здравата охрана на южната граница на САЩ с Мексико остава приоритет за него.Франс прес определя указа на Тръмп като зрелищен обрат, който слага край на една практика, струвала многобройни критики на администрацията на президента на САЩ.Малко по-рано източник от правителството каза, че Тръмп ще подпише нормативния акт още същия ден.Той обясни, че указът ще даде на семейства нелегални имигранти с деца предимство при разглеждане на техните случаи. Нормативният акт обаче няма да сложи край на т. нар. политика на нулева толерантност на администрацията на Тръмп към нелегалната имиграция, подчерта в същото време цитираният източник, пожелал анонимност.По-рано днес президентът на САЩ каза, че скоро ще подпише \"нещо\" с цел спиране на разделянето на деца мигранти от техните родители, с които са влезли незаконно в страната. Искам да реша проблема с разделянето на мигрантски семейства на границата между Мексико и Съединените щати, каза Тръмп пред репортери в Белия дом.", "date": "2018.06.21", "title": "Тръмп смекчи тона и спря разделянето на деца от родителите им по границата на САЩ"}
{"url": "https://www.novinite.bg/articles/161237/ES-i-OON-obmislyat-bejanski-lageri-v-Severna-Afrika", "text": "Европейският съюз обсъжда план с агенциите на ООН да се създадат мигрантски центрове в Северна Африка, вместо да се създава „Гуантанамо Бей за мигранти”. Европейската комисия, заяви, че очакваната сделка ще защитава напълно спасените в морето мигранти и се очаква тя да бъде обсъдена на предстоящата среща в Брюксел, предаде БГНЕС.„Искам да е ясно. Аз съм против създаването на Гуантанамо Бей за мигранти”, каза еврокомисарят по въпросите на миграцията Димитрис Аврамопулос. „Такова нещо би било против европейските ценности”, заяви той и добави, че въпросът за мигратнските центрове в Северна Африка ще бъде обсъден с Международната организация за миграция и Върховния комисариат на ООН за бежанците. Вашингтон прикова общественото внимание, когато започна да използва американската военноморска база Гуантанамо Бей в Куба, за да държи и измъчва заподозрени в терористичните действия от 11 септември.", "date": "2018.06.21", "title": "ЕС и ООН обмислят бежански лагери в Северна Африка"}
{"url": "https://www.novinite.bg/articles/161239/Razlichni-etnosi-i-partii-v-Makedoniya-se-obedinyavat-zaradi-ES-i-NATO", "text": "Голяма обща кампания за съставяне на коалиция за евроатлантическа Македония е идеята на управляващите партии за предстоящия референдум за името наесен, съобщи високопоставен правителствен служител. По време на вота гражданите ще се произнесат по договора за промяната на името на страната, който бе подписан от властите в Скопие и Атина. Всички участници в управлението на Република Македония, премиерът Зоран Заев и лидерът на Демократичен съюз за интеграция (ДСИ) Али Ахмети ще поставят това предложение на масата пред коалиционните партньори, партиите от албанския политически блок, но и гражданския сектор, предаде БГНЕС.Идеята е всички обществени сили, които са за евроатлантическо бъдеще на страната да се обединят в единен предизборен щаб за успешното провеждане на референдума. Ако това се приеме от коалиционните и правителствените партньори на Заев и Ахмети, както и от опозиционните партии, това ще означава, че със съвместна кампания с единен център, за успешен референдум ще лобират и партиите на Мендух Тачи, Африм Гаши, Билал Касами, Зиядин Села и малките етнически партии и граждански сдружения, които ще се присъединят към коалицията. Това ще означава, че за първи път в мажоритарна Македония ще се води съвместна кампания, подкрепена от леви, десни и партии от центъра, управляващи и опозиционни партии, както и от всички по-малки етнически партии. Под една идея ще застанат македонци, албанци, турци, роми, босненци, сърби, власи ... за успешен референдум.Вместо националистически нападки, които станаха отличителна черта на почти всички досегашни избори, в кампанията за референдума ще се наблегне на заедността и сплотеността на гражданите, без оглед на етническа принадлежност. Албанският политически блок за пръв път ще засвидетелства категорично лоялността си към държавата. Всички партии и длъжностни лица на терен ще действат в средите, където ще се прецени, че има най-голямо влияние върху електората, с цел не само да го убеди в целта на референдума, но преди всичко, за по-голямата му масовост.Както твърдят официалните лица, кампанията ще бъде от врата до врата, за да се изведе на гласуване всеки гражданин в държавата. Информацията е, че кампанията неофициално вече е стартирала и длъжностните лица вече действат на място. Потвърждение за това са и изявите на депутатите в парламента, раздвижеността на министрите на терен и в медиите и социалните мрежи.В контекста на това, днес македонският министър-председател обяви на своята страница във Фейсбук: „Македония след решаването на спора за името ще получи покана за членство в НАТО. Това много скоро ще ни отвори вратите към ЕС и ще осигури просперитет, стабилен и добър живот за нашия народ. Нека бъдем заедно под знамето на нашата държава, когато то се издигне пред централата на НАТО в Брюксел. Нека да вдигнем главите си, да се издигнем над нашите разделения и различия, за да погледнем с гордост как се вее нашия флаг. Да вървим напред!“", "date": "2018.06.21", "title": "Различни етноси и партии в Македония се обединяват заради ЕС и НАТО"}
{"url": "https://www.novinite.bg/articles/161221/Kamarata-na-lordovete-odobri-izlizaneto-na-Velikobritaniya-ot-ES", "text": "Камарата на лордовете в британския парламент одобри законопроекта за Brexit. Решението се възприема като победа за премиера Тереза Мей.По-рано в Долната камара лагерът на желаещите парламентът да има по-голямо влияние върху процеса на излизане от Европейския съюз претърпя загуба.Така се слага край на продължилите няколко месеца парламентарни дебати по текста, който официално ще прекрати членството на Великобритания в Евросъюза. Той ще стане закон, след като бъде одобрен и от кралица Елизабет Втора.„Силно съм притеснен от Brexit. Добре известна е в тази камара моята позиция, че смятам за историческа грешка гласуването за напускане. Аз съм много широко скроен и знам какво е най-добре да се направи, но същевременно зачитам решението на избирателите по време на референдума”, заяви депутатът консерватор Доминик Грив.", "date": "2018.06.21", "title": "Камарата на лордовете одобри излизането на Великобритания от ЕС"}
{"url": "https://www.novinite.bg/articles/161213/Hilyadi-protestirat-v-Rumaniya-zaradi-promeni-v-NPK-i-otstranyavaneto-na-Laura-Koveshi", "text": "Хиляди хора протестираха в Букурещ и и други градове в Румъния срещу смекчаване на Наказателно-процесуалния кодекс (НПК), което според тях ще затрудни борбата с корупцията, предаде БТА. \"Няма да отстъпим\" и \"Крадци\" скандираха близо 5000 демонстранти пред сградата на правителството в Букурещ.Те размахваха знамена на Румъния, САЩ и ЕС и наричаха \"Червена чума\" управляващата Социалдемократическа партия.Шумни демонстранти влязоха и в сградата на парламента, придружени от депутати на опозиционния Съюз за спасение на Румъния, в момент, когато министър-председателката Виорика Дънчила изнасяше реч от трибуната за наближаващото румънско ротационно председателство на ЕС в първата половина на 2019 г.На няколко пъти имаше сблъсъци със силите на реда. Арестувани са осем души, сред които един германски журналист.Хиляди души протестираха и в градове като Брашов, Сибиу, Тимишоара, Яш и Клуж.В понеделник късно вечерта доминираният от социалдемократите парламент прие изменения в Наказателно-процесуалния кодекс, които според опозицията имат за цел да защитят закононарушители.Сред измененията има намаляване на броя нарушения, за които дадено лице може да бъде пратено във временен арест и драстично ограничаване на времетраенето на следствените действия.Според президента десноцентрист Клаус Йоханис редица изменения целят да фаворизират председателя на Социалдемократическата партия Ливиу Драгня, който може да поиска преразглеждане на присъдата си от две години затвор условно за изборна измама, която от 2016 г. му забранява да се кандидатира за премиер.Днес освен това румънският Върховен касационен съд трябва да обяви присъдата си срещу Драгня по обвинение в подстрекаване към злоупотреба със служебно положение в качеството му на председател на Окръжния съвет на окръг Телеорман в афера с фиктивни работни места.В края на май Конституционният в съд в Румъния задължи президента Клаус Йоханис да отстрани Лаура Кьовеши - ръководител на специализираната прокуратура, която разследва престъпления сред висшите държавни служители и корупция. 45-годишната Лаура Кьовеши се превърна в символ на борбата с корупцията в съседна Румъния. Тя обаче не се харесва на управляващите. Правосъдният министър на Румъния Тудорел Тоадер поиска от президента Кьовеши да бъде освободена от поста си, като я обвини в престъпване на правомощията, неуважение на авторитета на парламента и в клеветнически изявление относно властта в Румъния в западните медии.", "date": "2018.06.21", "title": "Хиляди протестират в Румъния заради промени в НПК и отстраняването на Лаура Кьовеши"}
{"url": "https://www.novinite.bg/articles/161236/Prezidentite-na-Balgariya-i-Sarbiya-pravyat-parva-kopka-na-pametnik-na-Kiril-i-Metodij-v-Zapadnite-pokrajnini", "text": "Президентът на Сърбия Александър Вучич посрещна българския държавен глава Румен Радев в Палатата на Сърбия в Белград, предаде БГНЕС. След церемонията с почетния караул двамата държавници останаха да разговарят на „четири очи“. Следват пленарни разговори между двете делегации. Пресцентърът на Палатата не беше претъпкан със сръбски медии. Александър Вучич откри съвместната пресконференция, наричайки нашия президент „скъпи приятелю“. Сръбският държавен глава направи бърз преглед на двустранните отношения между нашите страни, които според неговите думи, се развиват все по-добре с всяка следваща година. Той отбеляза, че двустранният стокообмен през миналата година се е увеличил и е надминал 1 милиард евро. Също така Вучич отбеляза, че скоро от София до Белград по магистралата ще се пътува 3 часа. Според него конфликтите от миналото трябва да си останат там и да се отвори нова страница в отношенията, тъй като трябва да гледаме към общо бъдеще.Държавният глава Румен Радев също отбеляза със задоволство развитието на отношенията, намерило израз в увеличаването на стокообмена. По отношение на европейската перспектива за Сърбия Радев подчерта, че Белград може да разчита на нашата подкрепа. Ориентировъчната дата – 2025 г. – за еврочленство Радев определи като „амбициозна, но постижима цел, изискваща мобилизация за промени в редица ключови области. „Европейската интеграция на страните от нашия регион минава през помирение с миналото и спазване правата на малцинствата“, допълни българският президент. Според него историческото помирение, върху което беше изградена единна Европа, трябва да бъде постигнато и на Балканите. „Езикът на омразата трябва да остане в миналото. Ако пропуснем шанса, Европа няма да внесе нашите балкански проблеми“, заяви Радев. Българският президент подчерта, че предстоящата утре среща с представители на българското малцинство в Димитровград ще е първата такава съвместна среща. Според него българското малцинство щяло да усети промяната. Радев също така отбеляза, че с Вучич утре ще направят първата копка на паметник на Светите братя Кирил и Методий и поздрави сръбското правителство за това, че от 2019 г. празникът на светите братя ще стане официален празник и в Сърбия. На въпрос за положението със здравеопазването и образованието на роден език на българското национално малцинство Вучич отговори, че няма проблем. Отбеляза, че е имало такива само с два учебника, но това вече е решено. Сръбският президент неколкократно подчерта, че Белград е готов да финансира медии на български език.", "date": "2018.06.21", "title": "Президентите на България и Сърбия правят първа копка на паметник на Кирил и Методий в Западните покрайнини"}
{"url": "https://www.novinite.bg/articles/161227/Po-chist-vazduh-dishali-stolichani-tazi-zima-spryamo-minalata", "text": "Със 100 броя по-малко са превишенията на фини прахови частици във въздуха на София, отчетени от измервателните станции на Изпълнителната агенция по околна среда през първите три месеца на 2018 г., спрямо първото тримесечие на 2017 г. Освен количествено, намалението е и качествено, като отчетените средни концентрации за тримесечието варират в диапазона между 30 и 53 µg/m 3 , докато година по-рано са в диапазона 52-77 µg/m 3 .„Намаляването на броя на среднодневните превишения и на самите средни концентрации на фините прахови частици е резултат от комплексните мерки, които общината заедно с гражданите предприема за подобряване качеството на въздуха. Тенденцията за намаляване е трайна и очакванията ни са тя да се запази. Вярвам, че все по-ясно се осъзнава, че всички участваме във формирането на качеството на въздуха и че от всички нас зависи какъв точно въздух ще дишаме. Дали ще слезем от автомобила си и ще се качим в градския транспорт, дали ще оставим колата си да пуши или ще я приведем в изправност, дали ще изхвърляме по график едрогабаритните отпадъци или не, дали ще паркираме в зелените площи или не, дали ще изберем екологично отопление или не - това са ежедневни малки избори, които всеки от нас прави според възможностите си“, заяви зам.-кметът по околна среда Йоана Христова.Тя припомни, че през последната година Столична община изпълнява комплекс от над 100 заложени мерки от Актуализираната програма за подобряване на качеството на въздуха в София до 2020 г. Една от тях е и приетият през януари от Столичният общински съвет Механизъм с действия при превишения на фини прахови частици.За пръв път тази зима беше въведен „зелен билет“ за градски транспорт. Еднодневната „зелена“ карта за цялата мрежа на градския транспорт струва 1 лев и влиза в сила при стойности на фините прахови частици над 200 µg/m3 поне два последователни дни на две градски автоматични станции или на 4 градски автоматични станции в един ден. Тези условия бяха на лице на 28 януари, когато гражданите, закупили подобни билети бяха 30 000 зелени билета.През първите 3 месеца на тази година общината е възложила измиване на улици и булеварди 33 пъти, а общата площ на измитите пътни платна е 3 177 дка. Междувременно Столична община стартира кампания за насърчаване на алтернативното на личните автомобили придвижване в градска среда – включително с градски транспорт, колело или пеша. Лице на кампанията е певецът и актьор Орлин Павлов. Анализите показват, че 57% от замърсяването на въздуха идва от транспорт, докато София е европейската столица с най-много автомобили на глава от населението, а в 70% от колите се вози само по 1 човек.", "date": "2018.06.21", "title": "По-чист въздух дишали столичани тази зима спрямо миналата"}
{"url": "https://www.novinite.bg/articles/161228/Nova-kamila-shte-radva-posetitelite-na-zooparka-v-Sofiya", "text": "Столичният зоопарк се сдоби с ново екзотично животно – двугърбата камила Леми. Животното идва в София от унгарския зоопарк „Веспрем“ по линия на международния зоопарков обмен. У нас Леми ще живее в общо смесено местообитание с камилата Пешо и стадо камерунски мини кози на площ от 1000 кв.м.Настаняването на животните в местообитания е модерен начин на отглеждането им в зоопарковете, който им предоставя условия на живот, максимално близки до тези в естествената им среда. Към момента в Столичния зоопарк има обособени още две смесени местообитания – експозицията на тревопасните животни, в която заедно живеят ръждиви кенгура и патагонски мари и Езерото за водоплаващи птици, в което съжителстват екземпляри от различни видове водоплаващи птици - поен лебед, ням лебед, черен лебед, лебедоподобна гъска, белобуза гъска, розов пеликан, зеленоглава патица и други. Плановете за развитие на Столичния зоопарк са насочени към планиране и групиране на животните в местообитания по географски райони.", "date": "2018.06.21", "title": "Нова камила ще радва посетителите на зоопарка в София"}
{"url": "https://www.novinite.bg/articles/161199/Bez-prognozi-za-vremeto-sled-9-yuli-meteorolozite-v-BAN-izlizat-na-protest", "text": "Метеоролозите от Българската академия на науките излизат днес на протест.Причината: липса на средства за съществуване.Работещите в Националния институт по метеорология и хидрология ще се съберат пред централата на сградата на БАН в 9 ч. Планира се протестът им да продължи час и половина.Ако исканията им не бъдат изпълнени, след 9 юли няма да има метеорологични прогнози, се казва в изявление на НИМХ, чийто протест досега не беше чут.Ето пълния текст на изявлението им:Уважаеми сънародници, медии, държавни и общински структури, организации и фирми, 128 години Националният институт по метеорология и хидрология работи за Вас, сега се нуждаем от Вашата подкрепа.След два месеца от началото на нашия тих и възпитан протест липсва решение на проблема. Вместо това бяха предприети опити за манипулации и дискредитиране. Времето ни изтича! Затова на 21.06.2018 г. от 9.00 ч. до 10.30 ч. пред централната сграда на БАН, ние, работещите в Националния институт по метеорология и хидрология (НИМХ), провеждаме предупредителен протест - митинг:Срещу целенасочения опит на ръководните органи на БАН да ликвидират дейността на НИМХ като Национална хидрометеорологична служба на Р. България, като ни оставят без необходимите минимални средства за изпълнение на задълженията ни.Искания:1. Зам.-председателят на БАН чл.-кор. Константин Хаджииванов да поеме отговорността за резултатите от разработените и наложени от него критерии за разпределение на бюджетната субсидия на БАН за 2018 г. и да се оттегли от ръководството на БАН;2. Ръководните органи на БАН да поемат отговорността за решенията си за разпределянето на предоставените на БАН от държавата средства за 2018 г. В срок до 02.07.2018 г. да предоставят на НИМХ недостигащите 1 145 000 лв. за осигуряване на дейността му като Национална хидрометеорологична служба на Република България през 2018 г. от наличните средства в партида „Развитие“ на БАН.Молба:Обръщаме се към Народното събрание на Република България с молба спешно да направи необходимите изменения в Закона на БАН, за да е невъзможно в бъдеще средствата от държавния бюджет предназначени за НИМХ да се преразпределят от ръководни органи на БАН. Не желаем повече да бъдем използвани като „рекетьор“ срещу българското правителство.Заявяваме:Ако до 09.07.2018 г. не бъдат изпълнени исканията ни, НИМХ ще преустанови изпълнението на националните си и международни задължения като Национална хидрометеорологична служба на Република България поради изчерпване на предоставените средства за тях. Ще изпълняваме само дейността си свързана с научни изследвания. Време е всеки да понесе отговорност за решенията си!", "date": "2018.06.21", "title": "Без прогнози за времето след 9 юли: метеоролозите в БАН излизат на протест"}
{"url": "https://www.novinite.bg/articles/161198/Predimno-slanchevo-za-nastapvaneto-na-astronomicheskoto-lyato", "text": "Днес в 13 часа и 7 мин. настъпва астрономическото лято. Времето ще бъде предимно слънчево. След обяд над Северна и Западна България ще се развие купеста и купесто-дъждовна облачност и на места ще превали краткотраен дъжд, придружен с гръмотевици и временни усилвания на вятъра. Ще е топло, след обяд в равнините горещо с максимални температури между 29 и 34 градуса.Атмосферното налягане е малко по-високо от средното за юни – ще започне да се понижава.Над планините ще бъде предимно слънчево. След обяд, главно над масивите в Западна България ще се развие купеста и купесто-дъждовна облачност и на места ще превали и прегърми. Ще духа умерен вятър от изток. Максимална температура на височина 1200 метра около 19 градуса, на 2000 метра - около 13.Над Черноморието ще бъде предимно слънчево, след обяд с характерния бриз. Максимални температури на въздуха ще бъдат 29-32 градуса. Температурата на морската вода е 23-26. Вълнението на морето ще бъде 1-2 бала. ", "date": "2018.06.21", "title": "Предимно слънчево за настъпването на астрономическото лято"}
{"url": "https://www.novinite.bg/articles/161232/Nad-ton-opasni-bitovi-otpadaci-i-stari-uredi-sabrahavav-Veliko-Tarnovo", "text": "1,3 тона старо оборудване, автомобилни гуми и опасни битови отпадъци бяха събрани във Велико Търново. Старата столица бе домакин на двудневна кампания, организирана от Общината и фирма „БалБок Инженеринг“. Мобилни пунктове за събиране на непотребната смет бяха разположени в кварталите „Картала“ и „Колю Фичето“.Близо 177 килограма са събраните опасни битови отпадъци в рамките на инициативата. 840 килограма са предадените електрически уреди и електронно оборудване, което е било изведено от употреба. На 10 кг. възлиза масата на батериите, а 270 килограма са старите автомобилни гуми.Община Велико Търново също се включи активно в кампанията – 150 килограма опасни битови отпадъци и бракуван хардуер събра администрацията. В това число влизат пет принтера, две копирни машини, скенер, два персонални компютъра, един лаптоп и стар таблет. Администрация предаде също около 5 кг негодни за употреба батерии, 15 килограма флуоресцентни тръби и 10 кг други опасни отпадъци - употребявани тонер касети, мастилници и пр.Акцията ще има следващо издание през есента – на 8 и 9 октомври. Мобилните пунктове ще бъдат разположени в кварталите „Бузлуджа“ и „Колю Фичето“. ", "date": "2018.06.21", "title": "Над тон опасни битови отпадъци и стари уреди събраха във Велико Търново"}
{"url": "https://www.novinite.bg/articles/161235/Zalichavat-ot-registara-nad-20-turoperatora", "text": "Министерството на туризма започва процедура по прекратяване на регистрацията и заличаване от Националния туристически регистър (НТР) на 21 туроператора. Причината е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност.Заличаването се предприема съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Дружествата, чиято регистрация ще бъде прекратена, са със седалище и адрес на управление в гр. София, Варна, Пловдив, Несебър, Поморие и с. Горна Малина. Заличените дружества няма да бъдат премахнати от НТР, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона.Задължително условие е регистрираният туроператор ежегодно да сключва договор за застраховка „Отговорност на туроператора“ с дружество по смисъла на Кодекса за застраховането и да я представи на министъра на туризма. След това тя се вписва и в Националния туристически регистър. Според действащите разпоредби на Закона за туризма не съществува възможност регистриран туроператор временно да спира дейността си и/или да няма валидна застраховка.Общо регистрираните туроператори и туристически агенти в Националния туристически регистър към момента са 3304. ", "date": "2018.06.21", "title": "Заличават от регистъра над 20 туроператора"}
{"url": "https://www.novinite.bg/articles/161238/Ot-NAP-sabrala-prez-2017-a-s-15-mlrd-poveche", "text": "Националната агенция по приходите отчете ръст в събраните задължения през 2017 година, заяви директорът на НАП Розалия Димитрова, предаде БГНЕС. Тя отбеляза, че годишният план е преизпълнен с 887 милиона лева. От агенцията обявиха, че за последните 3 години НАП отчита ръст на събраните вземания в размер на 5 милиарда лева.Общите събрани приходи през 2017 година са 19 млрд. лева или с 1,5 млрд. повече от 2016 година. Като успешна практика директорът на НАП отчита въвеждането на т.нар. меки мерки към длъжниците – телефонни разговори, изпращане на електронни съобщения. Изпратени са съобщения през 2017 г. на над 410 000 лица, в резултат на което техният дълг е драстично намалял.От НАП отчитат още, че са проверени 64 лица, които са търгували с трети страни. Направени са проверки на 400 лица за данъчни измами, посетени са 170 адреса. 882 големи дружества са проверени. Като предстоящи мерки НАП смята да започне електронни ревизии, да оптимизира фискалния контрол.", "date": "2018.06.21", "title": "От НАП събрала през 2017-а с 1.5 млрд. повече"}
{"url": "https://www.novinite.bg/articles/161222/Maya-Manolova-s-oferta-za-barter-Nejnata-ostavka-sreshtu-zakonodatelni-promeni", "text": "Омбудсманът  Мая Манолова обяви, че ще подаде оставка,  ако подготвеният от нея законопроект  за личната помощ  бъде приет в спешен порядък от Народното събрание. Тя предложи  „успокоителен бартер“ на всички, които по думите й, са разтревожени от високия й обществен рейтинг. Повод за заявеното намерение на Манолова е фактът, че Националният съвет за интеграция на хора с увреждания отхвърли законопроекта за личната помощ. Той не получи подкрепа от национално представените организации на хората с увреждания, финансовото министерство, синдикатите и бизнеса. Причината е, че според тях законът не защитава интересите на всички хора с увреждания. \"Предлагам добронамерена размяна на всички, които са разтревожени от високото доверие към мен и институцията и които смятат, че това е проблемът. Предлагам срещу моята оставка те да заявят реална подкрепа и да осигурят гласуване в парламента на законите, които решават проблемите на майките и на хората с увреждания - за личната помощ, за социалните услуги и за хората с увреждания\", каза омбудсманът. \"Освен това и на два други закона, които уж се подкрепят от всички, които застанаха срещу майките, а именно законът за частния фалит и за свръх правомощията на банките\", допълни тя.\"В момента, в който осигуря тази подкрепа, в който се гласуват тези проекти, аз си подавам оставката, тъй като разбрах, че проблемът на всички, които са срещу палатковия лагер, срещу решаването на проблемите на майките, в високото доверие към институцията. Това беше съпроводено с укори и подозрения за лични амбиции или \"краткосрочни политически цели\". Е, аз нямам такива. Ако това е техният проблем, съм готова да подам оставка, а те да решат проблема на майките\", каза още Мая Манолова.", "date": "2018.06.21", "title": "Мая Манолова с оферта за бартер: Нейната оставка срещу законодателни промени"}
{"url": "https://www.novinite.bg/articles/161229/Chuma-po-drebni-rogati-jivotni-u-nas-nyama-opasnost-za-horata", "text": " На 19 юни 2018 г. Националният диагностичен научноизследователски ветеринарномедицински институт потвърди положителни резултати за болестта „Чума по дребните преживни животни“ (PPR) в животновъдни обекти в село Воден, общ. Болярово, обл. Ямбол. Заболяването е констатирано за първи път на територията на страната и на Европейския съюз, като пробите са изпратени за потвърждение в референтната за чума по дребните преживни животни лаборатория на ЕС – CIRAD, Франция. Заболяването не е зооноза – т.е. не е опасно за хората, но е изключително опасно за овцете и козите. Наличие на заболяването на определена територия рязко ограничава възможността за търговия с животни, както и с животинска продукция. С цел ограничаване разпространението на болестта Българска агенция по безопасност на храните незабавно разпореди предприемане на мерки, част от които са: 1. Извършване на епизоотично проучване и проследяване през последните три седмици преди датата на съмнение на движения на дребни преживни животни, продукти получени от тях и странични животински продукти добити от тях, фуража и на транспортните средства, свързани с обектите. 2. Определяне на: -Трикилометрова (3-км) Предпазна зона, около засегнатите обекти, която влиза с. Воден, общ. Болярово; -Десеткилометрова /10-км/ Наблюдавана зона около с. Воден, общ. Болярово, обл. Ямбол, в която влизат следните населени места от община Болярово: гр. Болярово, с. Вълчи извор, с. Горска поляна, с. Крайново, с. Малко Шарково, с. Ружица, с. Странджа, с. Шарково, с. Ситово, с. Иглика, с. Мамарчево.   3. В населените места в 3-километровата Предпазна и 10-километровата Наблюдавана зона да се извърши: -Преброяване и актуализация на данните за дребните преживни животни и животновъдните обекти; -Ежеседмични клинични прегледи за чума по дребните преживни животни и други заразни болести във всички обекти за дребните преживни животни, като резултатите от прегледите да се документират; -Взeмане на двойни кръвни проби (цяла кръв и серум) от всеки един обект с дребни преживни животни по схема за откриване на 5% разпространение с 95% достоверност и изпращането им за изследване за чума по дребните преживни животни. 4. В граничните общини Царево, Малко Търново и Средец от област Бургас, Болярово и Елхово от област Ямбол и Тополовград и Свиленград от област Хасково се забранява: 1. Търговията, придвижването и транспорт на дребни преживни животни с изключение на тези предназначени за незабавно клане и след разрешение от официален ветеринарен лекар или на такива преминаващи транзит; 2. Търговията, придвижването и транспорт на едри преживни животни, отглеждани в обекти заедно с дребни преживни животни с изключение на: a) тези предназначени за незабавно клане и след разрешение от официален ветеринарен лекар; b) животни от държави членки, преминаващи транзит; c) транспортиране на ЕПЖ след получаване на разрешение от Централно управление (ЦУ) на БАБХ 3. Организиране на пазари и изложби на дребни преживни животни;4. В случаите на извършване на транспорт на ДПЖ след разрешение на ОВЛ, транспортните средства подлежат на задължителна дезинфекция преди товарене и след разтоварване на животните. Заболяването е разпространено в съседна Турция, но на този етап не е ясно как е проникнала заразата на територията на страната. Заболяването се предава при тесен контакт между животните. С цел предотвартяване неговото разпространение и засягане на нови ферми, ще бъдат извършвани проверки за нелегална търговия и придвижване на дребни преживни животни на територията на съответните области. При установяване на нерегламентирано придвижване на дребни преживни животни на собствениците (придружителите) на животните да бъдат съставени актове за установяване на административно нарушение, а животните да бъдат незабавно умъртвени и труповете ще бъдат унищожени при спазване изискванията на Регламент (ЕО) 1069/2009.БАБХ препоръчва фермерите временно да ограничат търговията и транспортиране на животни, както и посещение на ферми. Особено важно е да се избягват пътувания до ферми в южната ни съседка или в други трети страни.", "date": "2018.06.21", "title": "Чума по дребни рогати животни у нас, няма опасност за хората"}
{"url": "https://www.novinite.bg/articles/161233/Bez-lyatna-pochivka-za-deputatite-poiskaha-oficialno-ot-BSP", "text": "Социалистите официално поискаха лятната почивка на Народното събрание да бъде отменена за тази година. БСП внесе в деловодството на парламента предложението си депутатите да нямат лятна ваканция и да работят през целия месец август, предаде БГНЕС. Предложението на левицата е мотивирано от желанието да бъдат приети всички законопроекти, които целят решаването на проблемите на хората с увреждания, обсъждани в общественото пространство.„Още през 2012 година правителството на Бойко Борисов прие стратегия, според която 2016 година следваше да бъде приет Закона за социалните услуги. Сега сме средата на 2018 година, този закон е още на ниво концепция. Даваме до края на юли възможност на правителството да изработи този закон, както и други два – Закона за хората с увреждания и Закона за личната помощ, да ги внесат в НС и през август месец да ги дебатираме и разрешаваме проблемите на хората. Чашата на търпението преля“, аргументира позицията на партията народният представител Филип Попов.Той напомни, че майките на деца с увреждания протестират на палатков лагер пред парламента вече около един месец, а недоволството си изразяват и други майки от много градове на страната. От БСП подчертават още, че правилникът на парламента позволява да бъде променян така, че депутатите да не почиват през август.„Готови сме да работим без ваканция. Това е работата на Народното събрание – да разрешава такива проблеми чрез законодателни инициативи“, допълва Попов. От левицата са категорични, че в предложението им няма „нито капка популизъм“ и предлагат на управляващото мнозинство компромисен вариант – ако предложението им за работа през август не бъде прието, то поне до тогава парламентът да проведе няколко извънредни заседания, на които да се разгледат тези законодателни инициативи. ", "date": "2018.06.21", "title": "Без лятна почивка за депутатите поискаха официално от БСП"}
{"url": "https://www.novinite.bg/articles/161231/CIE-obsajda-v-Sofiya-sigurnostta-na-gazovite-dostavki", "text": "На 29 юни 2018 г. в резиденция „Бояна“ в София ще се проведе петата среща на групата на високо равнище за междусистемно свързване в Централна и Югоизточна Европа CESEC. Домакин на форума ще бъде министърът на енергетиката Теменужка Петкова. Очаква се в него да участва заместник-председателят на Европейската комисия за Енергийния съюз Марош Шефчович, еврокомисарят за климат и енергетика Мигел Ариас Канете, вицепремиерът Томислав Дончев, енергийни министри от региона и други.Участниците в събитието ще дискутират актуалното състояние и постигнатия напредък по приоритетните газови проекти в региона, регионалното сътрудничество в областта на електроенергията, ВЕИ и енергийната ефективност и други. В рамките на форума ще бъдат подписани редица документи: решения на националните регулатори за освобождаване на организатора на проекта IGB от правилата за достъп, споразумение за сътрудничество с Трансадриатическия газопровод, меморандум за разбирателство между Българския енергиен холдинг и Европейската инвестиционна банка във връзка с изграждането на IGB и други.Припомняме, че инициативата за газова междусистемна свързаност в Централна и Югоизточна Европа стартира през февруари 2015 г. в София. Целта на групата на високо равнище е задълбочаване на регионалното сътрудничество в газовия сектор, гарантирайки сигурност и устойчивост на доставките и конкурентоспособност на енергийната политика на ЕС. На срещата в Букурещ през миналата година инициативата бе допълнена със съвместен подход към електроенергийния пазар, енергийната ефективност и развитието на възобновяема енергия.", "date": "2018.06.21", "title": "ЦИЕ обсъжда в София сигурността на газовите доставки"}
