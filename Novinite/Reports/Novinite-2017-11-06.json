{"url": "http://www.novinite.bg/articles/152333/Tarsachkata-na-Google-veche-moje-da-sravnyava-produkti", "text": "Най-популярната търсачка в интернет вече предлага една нова функция, която е доста полезна и може да ни спести ценно време. Благодарение на нея вече има как да сравняваме характеристиките на различни продукти. Алгоритмите на Google също така ще акцентират върху основните разлики, отличаващи нещата, които търсим. Taка от една страница ще има как да сравните цените в различни магазини, наличните цветове, както да видите водещите техническите спецификации. Новата функция вече се разпространява от Google и в кратки срокове ще е налична за всички потребители, предаде АndroidPolice. Тя ще премахне нуждата да влизате в специализирани сайтове, за да сравнявате продукти, тъй като може да го правите директно от търсачката. За да изпробвате сами функцията трябва да въведе имената на устройствата и да напишете между тях \"vs\", като например \"Google Pixel vs Pixel 2\" в полето за търсене.Данните обръщат внимание на цените с или без абонаментен договор, както и мненията и коментарите на други потребители. Кликването на сините бутони в текста ще показва допълнителна информация в съответната секция. На този етап функцията може да сравнява едновременно само два продукта, но ако се превърне в хит сред потребителите вероятно техния брой ще се увеличи. Ето как Google отново намират начин да ни спестят време, докато търсим в интернет.", "date": "2017.11.06", "title": "Търсачкатa на Google вече може да сравнява продукти"}
{"url": "http://www.novinite.bg/articles/152363/Stafilokokova-bakteriya-e-prichina-za-otravyaneto-na-uchenici-v-Yambol", "text": "Стафилококова бактерия е причина за отравянето на  ученици от училище \"Петко Р. Славейков\" в Ямбол.10 от тях бяха приети в Инфекциозното отделение на областната болница. Извършената проверка в ученическия стол и на персонала показва лоша лична хигиена, лоша хигиена в стола и некачествена дезинфекция, съобщи за Дарик директорът на Регионалната здравна инспекция в Ямбол д-р Лиляна Генчева, информира ДАРИК. „От носоглътката на три жени от кухненските работници е изолиран патогенен стафилокок ауреус, същият който е изолиран от хоспитализираните деца”, обясни д-р Генчева . От работните плотове, тави за печене и картофобелачка е изолиран и Ешерихия коли, „но най-вероятната причина за отравянето си остава стафилокока”, каза д-р Лиляна Генчева. Проверката показва още, че използваният дезинфекционен разтвор е с по-ниска концентрация. Първите четири деца са приети в Спешното отделение в 16:00 часа на 31 октомври, останалите на следващата сутрин. По данни на директора на училището в стола на обяд са се хранили 174 ученици и 11 учители. Менюто е включвало свински шницел, картофена салата и плодово мляко, а в училищния стол работят 4 жени.  ", "date": "2017.11.06", "title": "Стафилококова бактерия е причина за отравянето на ученици в Ямбол"}
{"url": "http://www.novinite.bg/articles/152384/Asteroid-ubiec-shte-ni-lekuva-ot-rak", "text": "Метал от астероид-убиец може да бъде използван за проследяване и унищожаване на раковите клетки. Става въпрос за същия вид астероид, който е причинил измирането на динозаврите. Това твърдят учени от Университета Уорик и Сун Ятсен, съобщи EurekAlert. Според експертите химическият елемент иридий, който се отнася към метеоритните скали, представлява ефективно средство в борбата с онкологичните заболявания.До момента експериментите са показали, че атомарният кислород, който се образува в резултат на проникването на метала в раковата клетка, я унищожава, без да нанася щети на здравата тъкан. \"Сместа от иридий с органични вещества прониква във всички слоеве на злокачествения тумор и го убиват. Това е доказателство колко перспективно е подобен вид лечение\", пишат учените. Отбелязва се, че активизирането и доставката на препарата до засегнатите органи се осъществява с помощта на специален медицински лазер. \"Иридият е \"пристигнал\" на Земята заедно с астероид преди 66 милиона години и сега е настъпило времето да му се намери медицинско приложение\", заяви професорът от университета Уорик Питър Седлър. Учените се надяват в най-скоро време да започнат клинични изпитания на препарата.\r\n", "date": "2017.11.06", "title": "Астероид-убиец ще ни лекува от рак"}
{"url": "http://www.novinite.bg/articles/152366/Facebook-testva-nova-funkciya-ako-iskash-da-te-vijdat-plashtaj", "text": "Facebook изпробва нова функция: в бъдеще постовете на медиите и компаниите няма да бъдат показвани приоритетно на стената на потребителя. Посегателство ли е това срещу свободата на пресата, предаде ДАРИК.. От 19 октомври експериментът се провежда в шест държави: Сърбия, Словакия, Камбоджа, Шри Ланка, Гватемала и Боливия. Той се отнася до тъй наречените \"News Feeds\" - информацията, която всеки потребител вижда на Facebook-страницата си. Сега алгоритъм решава кои са \"най-важните\" постове, които потребителят вижда във фийда. Чрез експеримента Facebook иска да провери поведението на потребителите, когато те могат да избират между два различни \"News Feeds\". Идеята е постингите на приятелите и познатите да бъдат разделени от всички останали съдържания. Най-отгоре във фийда ще се вижда само това, което постват приятелите на даден потребител. А съдържанията на медиите, на фирми и други обществени сайтове ще се появяват на по-неатрактивно място в т.нар. \"Explore Feed\". Ако някой иска неговите съдържания все пак да намерят място в основния фийд, той ще трябва да си плаща за това. Във всички страни, в които се провежда експериментът, само за няколко седмици има драстичен спад в прочитанията на съдържанията, които медиите качват във Facebook. В Словакия, например, броят на медийните постинги, които стигат до потребителите, е спаднал с около 2/3. Същото е положението и в Гватемала. В Сърбия кликовете на някои от постингите на Дойче веле на сръбски език са спаднали с около 70 процента. \"Замърсеното\" фийд-пространство \"Мисля, че Facebook иска да разбере дали потребителите искат да виждат на стената си само постингите на своите приятели, или ги интересуват също и съдържанията на обществените сайтове\", казва сръбският експерт по социалните медии Владимир Чук. Той твърди, че постингите на обществените сайтове са наводнили до такава степен фийдовете във Facebook, че информациите от приятелите са станали почти невидими. Освен това промяната цели и друго - качващите комерсиални съдържания да бъдат принудени да променят стратегията си - както спрямо Facebook, така и спрямо потребителите, твърди още Чук. Напълно логично от промяната най-силно са засегнати тези, които качват най-много съдържания във Facebook - медиите. \"В някои случаи говорим за 40 до 60 постигна на ден, което \"замърсява\" фийд-пространството\", казва сръбският експерт. Пускайте троловете! Медиите в Сърбия са подложени на силен натиск. Инструментите за влияние са от заплахи - срещу журналистите от общестено-правните медии до икономически натиск - срещу частните медии. В тази обстановка за кратко време социалните медии добиха голяма популярност, а за една част от населението Facebook и Twitter се превърнаха в основни източници на информация. \"Това беше реакция срещу окупирането на традиционните медии от управляващите върхушки\", казва Желико Бодрожич от Независимия журналистически съюз на Сърбия NUNS. Той обаче допълва, че социалните мрежи не са в състояние да изместят напълно класическите медии, те могат само да ги допълнят. Според Бождрожич, включително и социалните медии са \"обладани\" от управляващите. \"Сръбското правителство не може да забрани или ограничи използването на интернет, но може да пречи на някои източници на свободна информация в интернет - чрез активизирането на армията от интернет-тролове\", твърди представителят на журналистическия съюз. Нови стратегии? Много наблюдатели се опасяват, че тази промяна ще се отрази негативно най-вече в страните, в които медиите не са свободни и (поради това) социалните мрежи изпълняват ролята на информационни канали. Владимир Чук не вярва, че с това Facebook преследва някакви политически цели. По-скоро става въпрос за класически икономически съображения на принципа \"pay to play\". Казано по друг начин: който иска неговите съдържания в мрежата да са на видно място, ще трябва да се бърка по-дълбоко в джобовете си. Facebook твърди, че засега няма да разширява географията на своя експеримент и към други държави. Но сръбският експерт Владимир Чук е убеден в противното: \"Скоро и другите социални медии ще направят същото или нещо подобно. Това пък ще накара комерсиалните участници да предлагат на хората само онези съдържания, които те искат да виждат\", допълва Чук.", "date": "2017.11.06", "title": "Facebook тества нова функция: ако искаш да те виждат, плащай!"}
{"url": "http://www.novinite.bg/articles/152390/Masov-deficit-na-zdravni-specialisti", "text": "В момента България регистрира дефицит на общопрактикуващи лекари от около 450 специалисти. Картината е и за докторите от различните специалности. Това заяви днес във Варна по време на кръгла маса по проблемите на здравеопазването зам.-председателят на Българския лекарски съюз (БЛС) Галинка Павлова.Има недостиг и на медицински сестри и на акушерки, заяви Райна Бояджиева, председател на Районната колегия на Българската асоциация на специалистите по здравни грижи. Във Варна най-възрастната работеща акушерка е на 78 години, допълни тя. Според Бояджиева основните проблеми за намирането на кадри са липсата на ясна перспектива за развитие и ниските стартови заплати от 500 – 600 лева.\r\n\r\n\r\n", "date": "2017.11.06", "title": "Масов дефицит на здравни специалисти"}
{"url": "http://www.novinite.bg/articles/152380/Kak-da-sprem-virusite", "text": "През есенно-зимния сезон хората боледуват по-често, особено ако работят в затворени помещения, които не се проветряват. Най-често причината е нашата отслабена имунна система, която не успява да се справи с по-честите атаки на вирусите – те стават по-активни и виреят по-добре, когато лятото свърши и температурите паднат. Вместо да гълтате хапчета за лечение на настинки, подсилете имунната си система, за да може тя да се бори с бактериите и вирусите. Ето някои прости правила, които доказано имат положителен ефект върху човешкия имунитет: Яжте повече цитрусови плодове Ако не можете да ядете лимони и грейпфрути, тъй като са ви твърде кисели, правете си с тях лимонада, като добавите малко мед. Въпреки своя кисел вкус, цитрусите алкализират организма и подсилват имунитета. Пийте повече течности Водата изхвърля отровите от тялото и спомага за по-добър имунитет. Билковите чайове също са прекрасно хидратиращо средство с полезни свойства. Шипката, черния бъз и ехинацеята са ефективни имуностимуланти.Ограничете консумацията на кафе, алкохол и цигари Те имат обратен ефект върху имунната система – отслабват я. Зеленият чай е не само отлична алтернатива на сутрешна чаша кафе, но и много полезен продукт. Японците не напразно са истински фенове на този чай. Той съдържа вещества, които укрепват имунната система. Зеленият чай ефективно елиминира бактерии и вируси, причиняващи грип, пневмония и няколко други неприятни заболявания. Достатъчно е да пиете по 1-2 чаши зелен чай на ден. В случай на заболяване трябва да се увеличи дозата и да пиете 3-4 чаши дневно. Консумирайте достатъчно протеин Ако консумирате достатъчно качествено месо, мляко и яйца, ще си набавяте достатъчно протеини, за да може имунната ви система да работи добре. Ако не консумирате животински продукти, можете да получите висококачествен протеин от фасула, лещата, ядките и гъбите. Ако не получавате достатъчно от така важната за тялото съставка, имунната система се стресира и не може да функционира правилно.Лук и чесън Повече от всички зеленчуци, лукът и чесънът спомагат за здрава имунна система, тъй като съдържат натурални антибактериални съставки, фитонциди, които убиват болестотворните бактерии. Яжте ги сурови, но без да прекалявате, тъй като те могат да раздразнят стомаха и червата. Не ги обработвайте термично, тъй като така те губят голяма част от полезните си свойства. Витамини и микроелементи За укрепване на имунитета са необходими витамини и минерали, най-добре получени по естествен път чрез храната. Витамин А има във всички червени и оранжеви плодове и зеленчуци, сирене, извара, черен дроб, яйца. Витамин С – в цитруси, шипки, кисело зеле, червени чушки, магданоз. Витамин Е – в растителните масла и ядки. Витамини от група В – в пълнозърнести храни и варива, яйца, зелени листни зеленчуци, ядки. От микроелементите положително действат на имунитета цинкът /риба, месо, черен дроб, ядки, фасул, грах/ и селенът /риба и други морски продукти, чесън/. Желязо, мед, магнезий – се съдържат в месото, яйцата, ядки, варива и шоколад. Спете достатъчно Сънят е много важен за силния имунитет, тъй като по време на сън организмът се възстановява. Спете поне по 8 часа на денонощие, за да сте здрави и да имате имунна система, която може да пребори бактериите и вирусите По-малко стрес, повече релаксация Стресът може да се окаже основна причина за отслабената имунна система. Най-опасно е, когато човек изобщо не може да се справи със своите емоции. Съществуват различни психологични начини за справяне със стреса, за формиране на спокойно отношение към всичко в заобикалящата действителност. По-често си напомняйте, че ако не можете да измените дадена ситуация, приемете я като даденост. Друг по-нов начин е методът за стимулация на мозъка за нормализиране на дейността му. Ако все пак сте принудени понякога да преживявате стрес, компенсирайте го със смях. Той влияе на организма така благотворно, както физическите натоварвания - снижава кръвното налягане, избавя от стреса и укрепва имунната система, подобрява апетита, понижава нивото на холестерола. Спорт, движение и чист въздух Специалистите категорично доказаха, че движението укрепва имунитета. За да достигнат до всеки орган, на елементите на имунната система им трябва добро кръвообръщение. Това става с мускулна активност, която подпомага движението на кръвта. Мускулите са и най-големият консуматор на глюкоза, затова дете, което се движи активно, се предпазва от диабет. Освен това, обездвижването води до напълняване на децата. Мастната тъкан произвежда вещества, наречени цитокини. Те са елемент на възпалителния процес, имунната система се бори с тях и се изтощава в стремежа си да ги неутрализира. Движението поддържа оптималния обмен на веществата, а регулярните зимни разходки закаляват организма. На улицата рискът да хванем простуда или грип е в пъти по-малък, отколкото в закрити многолюдни помещения. Трябва да се проветряват помещенията редовно. Хигиена Вирусите се пренасят два пъти повече от контактни повърхности, отколкото  директно по въздушно-капков път, затова повишете хигиената си – мийте по-често ръцете си със сапун, използвайте индивидуални кърпи за ръце, следете за редовното дезинфектиране на общи контактни повърхности като дръжки, клавиатури и др., Избягвайте да докосвате лигавиците на очите и носа с нечисти ръце, оттам е много по-вероятно да тръгне вирусната инфекция.", "date": "2017.11.06", "title": "Как да спрем вирусите?"}
{"url": "http://www.novinite.bg/articles/152340/Selena-Gomes-i-Djastijn-Bijbar-otnovo-sa-zaedno", "text": "Селена Гомес и Джъстин Бийбър отново са заедно. Двойката започна да излиза, когато и двамата певци бяха тийнейджъри и след неколкократни скандали и събирания, решиха, че е най-добре да се разделят окончателно.Според източник на People, изпълнителят на Sorry чака Гомес да обяви официално, че отново са заедно.„Джъстин е толкова щастлив! Последната седмица е като сбъдната мечта за него. Сега \"топката\" е в Селена и той чака тя да обяви, че отново са заедно. Той знае какви грешки допусна в миналото и се старае да ги поправи. Знае, че Селена заслужава само добро”, обясни източникът, пожелал анонимност.Певецът имаше безразборни връзки през последните 3 години, докато Гомес излизаше само с изпълнителя The Weeknd, но преди няколко седмици двамата се разделиха.", "date": "2017.11.06", "title": "Селена Гомес и Джъстийн Бийбър отново са заедно"}
{"url": "http://www.novinite.bg/articles/152358/Maj-vze-za-zalojnik-socialen-slujitel-v-Bavariya", "text": "Неизвестен мъж взе за заложник служител в службата по въпросите на младежта в германския град Пфафенхофен на Илм, провинция Бавария, съобщи полицията, цитира NOVA. Полицията е изолирала района около сградата на социалната служба, предаде агенция ДПА, цитирана от БГНЕС. Смята се, че престъпникът е въоръжен с нож.На място са пристигнали специални части.Силите за сигурност се опитват да установят контакт с похитителя. ", "date": "2017.11.06", "title": "Мъж взе за заложник социален служител в Бавария"}
{"url": "http://www.novinite.bg/articles/152343/Mila-Kunis-se-razocharova-ot-vrashtaneto-si-v-rodinata", "text": "Холивудската актриса Мила Кунис остана разочарована от пътуването си до родния ѝ град Черновци, Югозападна Украйна. Тя разказа за преживяването си в интервю за списание The Edit Magazine. По думите ѝ идеята да замие за Украйна била на мъжа ѝ Аштън Кътчър. По време на снимки в Унгария това лято двойката решила да осъществи замисленото. Кунис поканила за пътуването и родителите си, които емигрират с нея в САЩ през 1991 година.Актрисата се опитала \"да почувства мястото\", където се е родила, но това не се получило. \"Когато кацнахме, Аштън ме попита: „Е, как си?“ Отговорих му: \"Никак. Нищо. Пустота\", призна Кунис. Холивудската звезда разказа, че искала да отиде в жилището, където е израснала, но новите собственици отказали да я пуснат вътре. \"Новата собственичка просто ни отказа. Беше ѝ все едно. Казах ѝ: „Аз съм живяла тук, когато бях малка, с родителите си\". Но тя не ни отвори вратата. Цялата тази история беше много унизителна\", оплака се актрисата.", "date": "2017.11.06", "title": "Мила Кунис се разочарова от връщането си в родината"}
{"url": "http://www.novinite.bg/articles/152335/Sazdadoha-nova-elektricheska-chetka-za-zabi", "text": "Водещите производители постоянно експериментират с идеи, които да подобрят живота на батерията на устройствата им. Едно от най-сериозните подобрения в тази сфера са соларните панели, но те са приложими във всяка една ситуация. Възможно решение на този проблем е изпозлването на кинетична енергия, достатъчно да захрани пълния капацитет на дадена батерия. Именно това е идеята над нов продукт, който се казва Be. и е разработен от компанията Goodwell Company.Всъщност под това име се крие електрическа четка за зъби, която се захранва от движението на тялото ви, Измиването на зъбите сутрин мяма да бъде проблем, тъй като джаджата използваме кинетичната енергия по подоние на механизмите в часовниците. Интересният ефект се постига благодарение на факта, че е възможно да захраните подобен продукт със своята енергичност и тернировките, които правите, предаде DigitalTrends.Смарт четката за зъби  се очаква да се продава на пазара на цена от €49. Aко всичко върви по план доставките стартират през втората половина на следващата година. Идеята над този продукт е да покаже как физическите ни упражнения могат да се използват за зареждане на джаджите ни. Досега първата подобна четка предизвика голям интерес сред потребителите. Предстои да видим дали ще се превърне в хит на пазара.", "date": "2017.11.06", "title": "Създадоха нова електрическа четка за зъби"}
{"url": "http://www.novinite.bg/articles/152318/Raparat-s-mnogo-imena-pak-si-smeni-psevdonima", "text": "Рапърът Шон \"Диди\" Кумс, известен също като Пъф Дади и Пи Диди, заяви на 48-мия си рожден ден, че вече ще се казва Брадър Лав, съобщи Контактмюзик. Той обяви в Туитър решението си да промени за пореден път името си. По неговите думи стъпката била рискована, но била продиктувана от факта, че вече не се чувствал същия човек.Рапърът обясни, че вече няма да отговаря на имена като Пъфи, Диди, Пъфи Дади или на други негови псевдоними, а само на Лав или на Брадър Лав. Музикантът стана известен през 1997 година като Пъф Дади, но още на следващата година започна да се представя с първите си две имена Шон Джон. През 1999 г. той се спря на Пъфи, а през следващата година на Пи Диди и на Диди.", "date": "2017.11.06", "title": "Рапърът с много имена пак си смени псевдонима"}
{"url": "http://www.novinite.bg/articles/152326/Alo-izmamnicite-se-predstavyat-za-premiera-i-glavniya-prokuror", "text": "В най-новите сценарии за ало-измами вече се използват имената на премиера Бойко Борисов и на главния прокурор Сотир Цацаров. Това заяви пред Нова телевизия говорителят на главния прокурор Румяна Арнаудова.Според Арнаудова измамниците се представят за премиера или главния прокурор, обяснявайки, че те лично ръководят полицейска операция. Арнаудова предупреди хората да не вярват на телефонни обаждания, според които Борисов и Цацаров лично ръководят полицейска акция за разкриване на измамници. По думите ѝ това е най-новата схема за измама.Говорителят на главния прокурор призна и че тя лично е ставала два пъти обект на схема на телефонни измамници. Измамниците опитали да прекарат Арнаудова преди около година. И двата пъти ало-измамниците се обаждали в прокуратурата - веднъж на мобилен и веднъж на стационарен телефон. Арнаудова обясни и че не се е хванала на измамните схеми.По думите ѝ първият път ало-измамниците се представили за племенницата на говорителя на главния прокурор. \"Когато ми се обадиха, ми казаха: \"Лельо, ти ли си?\" И аз отвърнах: \"Да, аз съм\", обясни Арнаудова. После \"племенницата\" на Арнаудова обяснила, че е претърпяла пътнотранспортно произшествие. Тогава Арнаудова се усетила, че става въпрос за измама, защото племенницата ѝ била ученичка. \"Опитах се да играя играта, за да помогна в полицейското разследване, но те се усетиха, че аз не поддавам и прекратиха комуникацията\", допълни говорителят на Сотир Цацаров.Вторият път, когато схемаджиите се опитали да преметнат Арнаудва било по схемата \"помощ на близък, на който му предстои операция\". Измамниците обяснили на Арнаудова, че нейн близък е в болница и му предстои операция, за която трябва тя да предостави съответната сума. Говорителят на главната прокуратура не се хванала и този път. Тя отново се опитала да съдейства за установяването на измамниците, но телефонното обаждане не можело да се проследи, което попречило на разследването.Стана ясно още, че по официални данни от началото на настоящата 2017 година ало-измамниците са задигнали около 5 млн. лв. На телефон 112 официални са подадени 11 000 сигнала за измама. Регистрираните в полицията случаи на такава измама са 645, а разкритите случаи - 89.Припомняме, МВР организира серия от срещи между разследващи полицаи и граждани в София. Срешите целят възрастните хора да се запознаят по-обстойно с схемите за ало-измами. На първата такава среща, която се проведе в Четвърто районно управление в София, стана ясно, че по данни на МВР през настоящата година телефонните измамници са задигнали около 1 млн. лв.", "date": "2017.11.06", "title": "\"Ало-измамниците\"  се представят за премиера и главния прокурор"}
{"url": "http://www.novinite.bg/articles/152364/Vidinski-policaj-izzeha-28-kg-nezakonen-tyutyun", "text": "28 кг нарязан тютюн без бандерол иззели видински полицаи. В хода на проведена специализирана операция срещу разпространението на нередовна акцизна стока в региона, на 4 ноември, около 19 45 часа в град Димово, униформени проверили товарен автомобил „Мерцедес Спринтер” с пловдивска регистрация, информира ДАРИК. Колата била управлявана от Е.К. на 49 години от Пловдив. В кабината и товарното отделение на превозното средство полицаите открили четири чувала с общо 28 кг нарязана суха листна маса, с жълтокафяв цвят и характерен мирис на тютюн. Чувалите с нелегалната стока са иззети по надлежния ред. Работата по случая продължава.", "date": "2017.11.06", "title": "Видински полицай иззеха 28 кг незаконен тютюн"}
{"url": "http://www.novinite.bg/articles/152370/Mlada-jena-se-hvarli-pod-tovaren-vlak-kraj-Burgas", "text": "21–годишна жена е с опасност за живота, след като бе премазана от товарен влак в района на бургаската гара „Владимир Павлов“ тази сутрин. Криминалисти в момента разследват дали момичето, което е било със своя приятел, се е хвърлило или има и човешка намеса. Според очевидци става въпрос за опит за самоубийство.\r\nСъстоянието на жената е критично, тя е с тежки наранявания и кръвозагуба, лекари се борят за живота ѝ.\r\n", "date": "2017.11.06", "title": "Млада жена се хвърли под товарен влак край Бургас"}
{"url": "http://www.novinite.bg/articles/152376/Nad-300-000-balgari-jertvi-na-izmami-v-internet", "text": "Над 300 хиляди са пълнолетните българи, които твърдят, че са били потърпевши от измама или фалшификации в интернет. Това показват данните от редовния експресен сондаж на „Галъп интернешънъл“ по актуални теми.5% казват, че лично са ставали потърпевши на измама или фалшификация в интернет. Още 1% казват, че и те, и техни близки са ставали жертва. Други 4% споменават, че техни близки са били потърпевши.В началото на зимния сезон цели 3/4 от българите илик 52% са почти автоматично сигурни, че в предстоящите празнични акции и намаления търговците ще са по-скоро некоректни. Проучването показва още, че повече от половината пълнолетни българи няма да почиват тази зима, но като цяло развитието на туризма у нас се оценява високо. 31% от запитаните ще предпочетат България за предстоящата си ваканция, 13% смятат да почиват в България, но и да отидат в чужбина за зимна почивка, или пътуване, свързано с коледно-новогодишните празници. Други 4 на сто споменават само чужбина.Като цяло, българите намират, че туризмът у нас върви към по-добро: 68% казват това, а 18% са на обратното мнение.Когато бъдат попитани кой защитава потребителските интереси в курортните места, най-много от участвалите (40%) в запитването посочват Комисията за защита на потребителите. Любопитното обаче е, че веднага след това идват медиите (16%), 7% споменават неправителствените организации, а правителствената администрация в лицето на ресорните министерства, се споменава в 5% от случаите. С малко повече споменавания са правоохранителните органи, а 8% казват, че никой не защитава правата на потребителите.Националната агенция за приходите и агенцията за безопасност на храните са другите два ресорни центъра, които се набиват на очи, когато става дума за проверки в туристическите места. Те изпъкнаха съответно с 13% и 12% от споменаванията, когато „Галъп интернешънъл“ попита коя е първата асоциация на българите, когато става дума за проверки в отминалия летен туристически сезон. Разбира се, при този въпрос най-много изпъкнаха действия, като тези на вицепремиера Валери Симеонов срещу шума в „Слънчев бряг” (48% от споменаванията).Сондажът е част от стандартната изследователска програма на агенцията и е проведен от 1 до 3 ноември чрез телефонно интервю сред 805 пълнолетни българи по панелна методика, която осигурява представителност на данните. Ползвани са обичайните за сондаж закрити въпроси. Абсолютна максимална грешка ± 3.5 при 50% дялове.   ", "date": "2017.11.06", "title": "Над 300 000 българи – жертви на измами в интернет"}
{"url": "http://www.novinite.bg/articles/152375/3-meseca-zatvor-poluchi-27-godishen-shofor-karal-na-amfetamini", "text": "\r\nНаложено е ефективно наказание на шофьор, управлявал лек автомобил след употреба на амфетамин.Съдът е одобрил споразумение, сключено между Районна прокуратура - Мездра и защитата на 27-годишния П. Иванов, който се е признал за виновен за извършено от него престъпление.\r\nОколо 14:30 ч. на 30 юни, на ул. \"Александър Стамболийски\" в Мездра, осъденият Иванов управлявал лек автомобил \"Фолксваген\" след употреба на наркотични вещества. По надлежния ред - с извършена съдебно-химическа (токсилогична) експертиза било установено, че водачът е шофирал под въздействие на амфетамин.\r\nНаложеното на Иванов наказание е три месеца \"лишаване от свобода\" при първоначален \"общ\" режим и лишаване от право да управлява МПС за срок от дванадесет месеца.\r\n", "date": "2017.11.06", "title": "3 месеца затвор получи 27-годишен шофьор, карал на амфетамини"}
{"url": "http://www.novinite.bg/articles/152393/Strelec-uluchi-patrulka-v-Sliven-s-vazdushna-pushka", "text": "Патрулен автомобил на полицията в Сливен е бил улучен повреден след изстрел с въздушна пушка. Случаят е от събота.От ОДМВР съобщиха, че е засегнато едното стъкло на патрулния автомобил. След инцидента полицаите в него са повикали подкрепление, но към момента все още не е ясно кой е стрелецът. Пострадали няма.В местни медии обаче се появи друга версия. В района на кръстовището на булевардите \"Братя Миладинови\" и \"Хаджи Димитър\" е имало престрелка, в която са участвали няколко патрулки. Инцидентът се разиграл по време на акция срещу наркоразпространението, при която е имало престрелка между полицаи и наркопласьори.Според очевидци едната патрулка била със счупени стъкла.И при двете версии случаят не е отразен в полицейския бюлетин. В същото време от него става ясно, че в съботния ден е имало няколко операции срещу наркоразпространението. При едната по време на проверка на помещение в центъра на град Сливен екип на група „Охрана на обществения ред“ е открила вещества и предмети, необходими за производство на наркотични вещества. При другия случай са задържани двама души за притежание на наркотични вещества. В единия от тях, който е на 36 години, са намерени и иззети 10 броя пликчета, съдържащи бяло кристалообразно вещество, което при направения полеви тест е реагирало на метамфетамин.Срещу него е образувано досъдебно производство.", "date": "2017.11.06", "title": "Стрелец улучи патрулка в Сливен с въздушна пушка"}
{"url": "http://www.novinite.bg/articles/152392/Prestaplenieto-v-Pavlovo-otceubijstvo-ot-omraza", "text": "Омраза е причина за убийството от уикенда в софийския квартал \"Павлово\". 24-годишният син на жертвата е извършителят на тежкото престъпление.Това стана ясно на брифинг в прокуратурата. Мъжът е задържан за 72 часа, а прокуратурата ще иска мярка за задържане постоянен арест. До момента убиецът няма криминално минало с изключение на една хулиганска проява в тинейджърска възраст.Причината за убийството, както обясни административният ръководител на СГП, Емилия Русинова, са влошени семейни отношения - родителите му били разведени.Младият мъж е употребил дрога в деня на престъплението. След убийството е изхвърлил в Боянската река дрехите си и оръжието на убийството.Също така на брифинга стана ясно, че той е споделил с приятели, че ще убие баща си. Никой от приятелите на убиеца не е вярвал, че той действително е щял да нарани баща си.Директорът на СДВР - старши комисар Ивайло Иванов обясни, че извършителят си е признал.Разследващите решили, че престъплението е извършено от роднина, тъй като убитият е бил открит по бельо, което означава, че е отворил на близък.Припомняме, 51-годишен мъж бе открит мъртъв в събота в столичния квартал \"Павлово\". Тялото на мъжа беше намерено на частен адрес и по него е имало порезно-прободни рани. Предполагаше се, че той е починал от множество наранявания с нож.Униформените отишли на адреса на 51-годишния мъж, след като негов приятел съобщил, че го е чакал повече от три часа за уговорена среща. Още първоначалните огледи са показали, че става въпрос за убийство. В началото основната версия, по която започна работата в столичната дирекция на вътрешните работи е, че става въпрос за битов инцидент.", "date": "2017.11.06", "title": "Престъплението в \"Павлово\" - отцеубийство от омраза"}
{"url": "http://www.novinite.bg/articles/152322/Grigor-Dimitrov-s-rekordno-klasirane-v-svetovnata-ranglista", "text": "\r\nГригор Димитров от днес е номер 6 в световната ранглиста. Досега най-доброто класиране на българина беше осма позиция в ранглистата. След осминафинала в Париж той събра актив от 3650 точки, а контузените Новак Джокович и Рафаел Надал загубиха точките си от Париж 2016-та.\r\nГригор Димитров е на 155 точки от Марин Чилич и има шанс да влезе в Топ 4 до края на годината след Мастърса в Лондон, където всяка победа носи 200 точки.\r\n", "date": "2017.11.06", "title": "Григор Димитров с рекордно класиране в световната ранглиста"}
{"url": "http://www.novinite.bg/articles/152372/Balgariya-domakin-na-Evropejskoto-po-snukar", "text": "\r\nБългария получи домакинството на предстоящото европейско първенство по снукър. Надпреварата ще се проведе от 2 до 16 февруари 2018 в София.\r\nДнес у нас ще пристигне председателят на европейската федерация по снукър Максим Касис. По време на посещението си той ще се срещне с министъра на младежта и спорта Красен Кралев, както и ще проведе работни срещи с организационния екип на първенството и представители на \"Фонданция София - Европейска столица на спорта 2018-та година\".\r\nКасис ще инспектира залата, в която ще мерят сили най-добрите снукър състезатели на Стария континент, както и хотела където те ще бъдат настанени.\r\nПовече от 200 майстори на щеката от над 36 ще мерят сили в надпреварата. Освен мъже, в първенството ще се състезават и младежи от 18 до 21 години. България ще получи допълнителни квоти като страна домакин, което е чудесна възможност за родните професионални състезатели, а и зя няколко български съдии, които се очаква да получат покани. \r\n", "date": "2017.11.06", "title": "България домакин на Европейското по снукър!"}
{"url": "http://www.novinite.bg/articles/152316/Za-prav-pat-ot-45-godini-Irakchanka-shte-uchastva-v-Mis-Vselena", "text": "За пръв път през последните 45 години иракчанка ще се включи в световния конкурс за красота „Мис Вселена”, който ще се проведе на 26 ноември в американския щат Невада, съобщи новинарският портал „Шафак нюз”, преадде ДАРИК.Право да представи Ирак получи 27-годишната Сара Айдан. В неотдавнашния конкурс за красавици в Багдад тя се класира втора.Короната беше дадена на Сара след като официално обявената победителка Фиян Сулеймани беше уличена в подправяне на факти за личния си живот. Оказа се, че тя е омъжена за иракски бизнесмен.Тазгодишният конкурс \"Мис Вселена\" е 66-ти поред и ще се състои в Лас Вегас.", "date": "2017.11.06", "title": "За пръв път от 45 години: Иракчанка ще участва в „Мис Вселена”"}
{"url": "http://www.novinite.bg/articles/152349/Perfekcionizmat-ubiva", "text": "Стремeжът да сме идеални и неумението да се спрем в опита си да постигнем съвършенство може да ни убие. До този извод достигнала учените от университета Онтарио (Канада), пише сп. Journal of Personality. Изводите са направени въз основа на изследване сред 11 700 души. Целта на изследването е била да се определи дали перфекционизмът може да допринесе за самоубийствени мисли или поведение.Били са взети предвид почти всички разновидности на перфекционизма – ориентиран върху самия човек, върху други, натиск от страна на обществото. Перфекционистите са най-лошите критици за себе си. Типичния перфекционист всеки път се затваря в безкраен цикъл от нови и нови цели, които сам поставя пред себе си. Като всяка следващата непостижима цел е само още един повод за разочарование и самоубийствени мисли. Учените припомнят, че повече от половината самоубийци са били определени от близките си като перфекционисти. Сред тях по-голямата част са мъже.", "date": "2017.11.06", "title": "Перфекционизмът убива"}
{"url": "http://www.novinite.bg/articles/152368/Prodadoha-kitara-na-Prins-za-rekordnite-700-000-dolara", "text": "Китара на Принс бе продадена за рекордните 700 000 долара на търг на \"Джулиънс окшънс\", информира \"Асошиейтед прес\", цитирана от ДАРИК.Истинска война между наддаващите се разрази за синьо-зелената китара. Така цената надхвърли много предварителната оценка от 60 000 до 80 000 щатски долара. Китарата на Принс беше сред няколкото вещи на знаменитости, предложени на търга. Черно-бяла ръкавица с кристали на Майкъл Джексън бе продадена за 102 000 долара, а червено яке от змийска кожа, като това от клипа му \"Beat It\" - за 118 000 долара.Статуетка за наградата \"Лунен човек\" на MTV, спечелена от Кърт Кобейн, бе продадена за 62 500 долара. Риза \"Неру\" на Джими Хендрикс смени притежателя си за 106 00 долара, а текстът за \"Starman\", написан на ръка от Дейвид Боуи - за 81 000 долара. ", "date": "2017.11.06", "title": "Продадоха китара на Принс за рекордните 700 000 долара"}
{"url": "http://www.novinite.bg/articles/152308/Strelba-v-Teksas-vze-26-jervti", "text": "26 жертви и над 20 ранени след масова стрелба в Тексас. Осем от ранените са в критично състояние.Кървавото нападение се е разиграло в църква в малкото градче Съдъррланд Спрингс. Нападателят е 26-годишен мъж. Той започвал да стреля, докато бил отвън, и продължил да стреля вътре, в самата църква, с полуавтоматично оръжие.Жертвите са на възраст между 5 и 72 години. Сред тях е и 14-годишната дъщеря на пастора, който по това време е бил извън града. Общо 683 души живеят в градчето.На излизане от църквата той бил пресрещнат от въоръжени съседи и започнало преследване с коли. Драмата завършва с катастрофа на 12 километра от местопрестъплението.Стрелецът е намерен мъртъв, но не ясно дали се е самоубил или е бил прострелян от съседа си. Властите са намерили и други оръжия в неговата кола. Оръжието, с което е извършено престъплението, в Америка струва между 500 до 900 долара.Нападателят е бивш военнен, който преди няколко години е лежал 12 месеца в затвора за насилие над жена си. Той е живял в Сан Антонио, на 50 километра от тази църква. В посолството на България във Вашингтон няма постъпила информация за загинали или пострадали български граждани по време на стрелбата.Президентът на САЩ Доналд Тръмп, който е на 12-дневна обиколка в Азия, написа в Twitter: \"Нека Господ да е с хората от Съдърленд Спрингс, Тексас. ФБР са на мястото. Аз следя ситуацията от Япония\".„Като щат сме изправени пред най-голямата масова стрелба в историята ни. Има толкова много семейства, които са загубили свои близки, бащи, майки, синове и дъщери. Трагедията разбира се, е още по-голяма заради факта, че се е случила в църква – място за преклонение. Скърбим за загубата им и подкрепяме семействата им”, коментира губернатор Грег Абът.  ", "date": "2017.11.06", "title": "Стрелба в Тексас взе 26 жервти"}
{"url": "http://www.novinite.bg/articles/152310/Novi-razkritiya-za-finansite-na-120-politici", "text": "Нови разкрития за финансите на десетки международни политици стават ясни след публикуването на така наречените „Парадайс Пейпърс”, предаде Нова телевизия.Международният консорциум за журналистически разследвания публикува откъси от близо 14 милиона документа, които засягат финансите на около 120 политици от различни страни. От документите вече стана ясно, че около 10 милиона от личните средства на кралица Елизабет Втора са били инвестирани в офшорни зони.Американският министър на търговията Уилбър Рос притежава дял от транспортна фирма, разположена на Маршаловите острови. Фирмата е получила милиони долари от компания, сред чиито собственици е зетят на Владимир Путин и руски магнат, който е обект на санкции от страна на САЩ.  ", "date": "2017.11.06", "title": "Нови разкрития за финансите на 120 политици"}
{"url": "http://www.novinite.bg/articles/152317/Protesti-sreshtu-vlastta-v-Rusiya", "text": "Близо 450 активисти са задържани в неделя в Москва и Санкт Петербург заради нарушаване на обществения ред.Силите за сигурност проведоха мащабна операция след като живеещ извън страната радикален опозиционер призова за протест срещу властите, предава NOVA. Лидерът на забраненото движение \"Артподготовка\", Вячеслав Малцев, прогнозира ден на революция.Според опозиционно онлайн издание задържаните не правели нищо, но са заподозрени в опит за сваляне на властта.", "date": "2017.11.06", "title": "Протести срещу властта в Русия"}
{"url": "http://www.novinite.bg/articles/152408/Zvezda-ot-NBA-se-napi-jestoko-i-pripadna", "text": "Звездата от НБА от близкото минало Ламар Одъм сътвори чутовна изцепка. Той се натряска като талпа в дискотека в Лос Анджелис и се докара до безпомощно състояние. Свидетели на напиването разкриват пред медии зад Океана, че баскетболистът стартирал ексовете още от влизането си в заведението.В продължение на няколко часа Одъм поръчвал питиета, а накрая седнал и припаднал насред дансинга. Доста сеирджии са записали потресаващото състояние на НБА иконата чрез своите телефони и случката няма как да бъде покрита.", "date": "2017.11.06", "title": "Звезда от НБА се напи жестоко и припадна"}
{"url": "http://www.novinite.bg/articles/152324/Srajeniyata-v-Jemen-vzeha-nad-20-jertvi", "text": "\r\nПовече от 20 души са загинали, а други 30 са били ранени при ожесточени сражения в Аден, Йемен, предаде \"Синхуа\".Сблъсъкът е бил между части на армията и бойци на \"Ислямска държава\" Съобщава се за самовзривили се ислямисти, което е довело до големия брой убити и ранени. \r\nОчевидци споделят за продължаващи експлозии и стрелба. Армията е наложила контрол, но предстои освобождаване на заложници. Най-малко 10 000 са жертвите на военния конфликт в страната. Продължава настъплението на холерата, като здравните власти регистрират по 5000 случаи на ден. \r\n", "date": "2017.11.06", "title": "Сраженията в Йемен взеха над 20 жертви"}
{"url": "http://www.novinite.bg/articles/152336/Konferenciya-na-OON-za-klimata-zapochva-v-Bon", "text": "\r\nДвадесет и третата сесия по  на  по изменението на  започва днес в Бон. Германският град бе избран за място на събитието, тъй като там се намира седалището на секретариата на , а и разполага с необходимата инфраструктура. За последно конференцията там се проведе през 2001 г., информира БНТ. \r\nВ рамките на събитието, което ще продължи до 17 ноември, ще се проведат около 400 различни мероприятия. Около 23 000 участници от 197 страни са регистрирани за участие, преди всичко представители на екологични организации и институции, енергийни компании и научни институти от цял свят. Сред участниците ще бъдат германският канцлер Ангела Меркел, френският президент Еманюел Макрон и губернаторът на Калифорния Джери Браун. Очаква се появата и на холивудския актьор Леонардо ди Каприо.\r\n\r\nКлючова тема ще бъде създаването на единен механизъм за оценка на усилията на различните страни за борба с глобалното затопляне. Участниците ще обсъдят съдбата на Парижкото споразумение за , подписано на 12 декември 2015 г. Държавите, ратифицирали този документ, се съгласиха да не позволят увеличаване на средната температура на планетата до 2100 г. с повече от 2 градуса по Целзий в сравнение с прединдустриалната епоха. Сериозен удар върху сделката беше решението на американския президент Доналд Тръмп да се оттегли, защото според него документът затруднява развитието на американската икономика.\r\n", "date": "2017.11.06", "title": "Конференция на ООН за климата започва в Бон"}
{"url": "http://www.novinite.bg/articles/152334/Sauditskite-arabiya-blokira-dostapa-po-vazduh-more-i-zemya-do-Jemen", "text": "Военна коалиция, ръководена от Саудитска Арабия временно ще затваря всички въздушни, сухопътни и морски пътища до Йемен, за да спре потока на оръжие от Иран към бунтовниците Хутим съобщава държавната информационна агенция \"СПА\", цитирана от \"Ройтерс\", предава news.bg Този ход е следствие на ракетата изстреляна към Рияд в събота, която коалицията описва като \"опасна ескалация\" от подкрепяните от Иран, милиции Хути, които контролират голяма част от Йемен.Коалицията и американският президент Доналд Тръмп обвиняват Иран за атаката, но ръководителят на революционните гвардия на Иран отречеобвиненията в неделя, като отхвърли обвиненията на Тръмп като \"клевети\".Балистичната ракета беше прихваната от противовъздушната защита на Саудитска Арабия и беше свалена до летището в Рияд, без да причини жертви.\"Командването на коалиционните сили реши временно да затвори всички йеменски въздушни, морски и сухоземни пристанища\", се казва в изявление и допълват, че хуманитарните доставки и помощи ще продължат да имат всякакъв достъп до Йемен.Организацията на обединените нации и организациите за международна помощ многократно са критикували коалицията за блокиране на достъпа, особено на северната част на страната, контролирана от бунтовниците.В гражданската война в страната са загинали най-малко 10 000 души и е предизвикана тежка хуманитарна криза в една от най-бедните нации в арабския свят. Повече от половин милион йеменци са заразени с холера и около седем милиона са на ръба на глада, според ООН.", "date": "2017.11.06", "title": "Саудитските арабия блокира достъпа по въздух, море и земя до Йемен"}
{"url": "http://www.novinite.bg/articles/152407/Mishel-Platini-otchese-Liteks-ne-e-CSKA", "text": "Един от любимците на \"червените\" фенове - Мишел Платини плесна як шамар на припознавачите от ЦСКА-София. Преместилият се от Ловеч и обединил се с Етрополе тим (по документи на УЕФА) в момента рита на Армията и се пъне да е наследник на ПФК ЦСКА АД. Доста наивни хора се подлъгаха по опитите на Гриша Ганчев и сие да завладеят сърцата на \"армейската общост\". Както и доста сребролюбци.Е, не всички са в този кюп и май мнозинството има акъл и не желае да бъде водено за носа. Такъв е и нападателят от Бразилия Мишел Палтини, който вкара куп голове с \"червената\" фланелка. Вироглавото острие остави следа в ЦСКА и всички го помнят. От снощи името му е особено актуално, защото ЦСКА-София би уморен и наведен Лудогорец в Разград. Всички фенове на хибрида скочиха да припомнят, че предишната победа на тима срещу \"орлите\" е била с гол точно на Мишел Платини...Други пък контрират, че Литекс и друг път е надвивал Лудогорец. Къде е истината - не е ясно.Ясна е обаче позицията на самия Мишел Платини и стова спорът става безпредметен. Той написа на стената си във Фейсбук \"Litex ne e Cska\"!. Лаконичен пост в социалната мрежа, чието послание бърка много надълбоко в раната на припознавачите. ", "date": "2017.11.06", "title": "Мишел Платини отчесе: Литекс не е ЦСКА!"}
{"url": "http://www.novinite.bg/articles/152348/Tramp-Rano-e-da-govorim-za-kontrola-na-orajiyata", "text": "Твърде рано е веднага след стрелбата в Тексас да се обсъждат проблемите на контрола върху продажбите на оръжия в САЩ. Това заяви днес президентът Доналд Тръмп, който е на официално посещение в Япония, на обща пресконференция с японския премиер Шиндзо Абе, съобщиха световните агенции, предаде БНТ.\r\n\"Според мен основният проблем при станалото в Тексас е проблемът с психичното състояние на човека. Имаме много проблеми в тази област, както и всяка друга страна. Това обаче не е проблем, свързан с оръжията - естествено може да започнем дискусия по въпроса, но мисля, че е твърде рано за това\", подчерта .\r\n\"Именно благодарение на това, че имаха оръжия, нападнатите успяха да дадат отпор - в противен случай нещата щяха да приключат още по-зле\", добави лидерът на САЩ.\r\n26-годишен мъж с автоматично оръжие и бронежилетка откри вчера стрелба в баптистка църква в Съдърленд Спрингс, на около 50 км югоизточно от Сан Антонио в американския щат Тексас. Загинаха 26 души. Властите съобщиха, че след като нападателят излязъл от църквата, местен жител стрелял по него. Убиецът бе открит мъртъв в колата си и не се знае дали е бил застрелян или се е самоубил.\r\n", "date": "2017.11.06", "title": "Тръмп: Рано е да говорим за контрола на оръжията"}
{"url": "http://www.novinite.bg/articles/152347/Raketen-obstrel-na-letishte-Kandahar", "text": "Два ракетни обстрела на летище Кандахар в Афганистан бяха извършени през почивните дни. Засега не се съобщава за пострадали български войници, информира БГНЕС. Летището е било подложено на обстрел на 4 ноември 2017 г. в 01.37 часа местно време (3 ноември, 23.07 часа българско време) и на 6 ноември в 01.38 часа местно време (5 ноември, 23.08 часа българско време). ", "date": "2017.11.06", "title": "Ракетен обстрел на летище Кандахар"}
{"url": "http://www.novinite.bg/articles/152345/Raketen-obstrel-na-letishte-Kandahar", "text": "Два ракетни обстрела на летище Кандахар в Афганистан бяха извършени през почивните дни. Засега не се съобщава за пострадали български войници, информира БГНЕС, цитира NOVA. Летището е било подложено на обстрел на 4 ноември 2017 г. в 01.37 часа местно време (3 ноември, 23.07 часа българско време) и на 6 ноември в 01.38 часа местно време (5 ноември, 23.08 часа българско време).", "date": "2017.11.06", "title": "Ракетен обстрел на летище Кандахар"}
{"url": "http://www.novinite.bg/articles/152373/Grisho-po-stapkite-na-Rafa-Pravi-tenis-akademiya-v-Haskovo", "text": "\r\nНай-успешният български тенисист Григор Димитров ще прави тенис академия в родния си град Хасково, съобщи haskovo.info. Вече се водят преговори между тенис клуб \"Хасково 2015\", където зам.-председател е бащата на първата ни ракета – Митко Господинов, и Румен Балкански, който държи кортовете на \"Кенана\" с договор до 2030 г.Балкански съобщи, че засега целта е \"Хасково 2015\" и тенис клуб \"Хасково\" да работят заедно за академията на Григор. Той допълни, че се е съгласил на съвместен проект заради желанието на Гришо да прави тенис академия с център в Хасково.Целта е кортовете на \"Юнак\", които бяха направени от клуб \"Хасково 2015\" и базата на \"Кенана\", където има и закрити кортове, да се използват за тенис академията. По проекта ще има повече яснота след приключването на важния за българина финален \"Мастърс\" турнир в Лондон. Предварителните очаквания са академията да заработи през пролетта на 2018.\r\nТази година първата ни ракета посети на два пъти тенис академията на Рафаел Надал в Манакор и се запозна с условията и методите на работа. Освен да тренира с испанеца, Гришо най-вероятно е взаимствал и идеи от неговото тенис училище, които да приложи и у нас. \r\n", "date": "2017.11.06", "title": "Гришо по стъпките на Рафа: Прави тенис академия в Хасково"}
{"url": "http://www.novinite.bg/articles/152346/Tajfun-otne-jivota-na-49-dushi-vav-Vietnam", "text": "Броят на жертвите на тайфуна Дамрей във Виетнам достигна най-малко 49 души, 27 са обявени за безследно изчезнали, а дъждовете продължават, информира ДПА.Тайфунът стана едно от най-тежките природни бедствия в новата история на страната. 23 от загиналите са живеели в провинция Кханхоа, по данни на националната спасителна служба. Тайфунът Дамрей достигна територията на Виетнам, като ветровете достигаха до 135 км/ч, по данни на Централния ръководен комитет за предотвратяване и контрол на бедствията.\"Изправени сме пред една от най-големите заплахи в историята\", предупреди вчера министърът на селското стопанство и аграрното развитие Нгуен Суан Куонг на извънредно заседание.През последната седмица в региона бяха отбелязани 1479 мм дъждове. Много градски центрове бяха наводнени, като водата достигаше 1,5 м и някои квартали бяха напълно изолирани.Тайфунът унищожи около 23 000 жилища и повреди още 40 000, изкорени дървета и прекъсна електрически кабели. Потопени са 10 товарни кораба и близо 1300 рибарски лодки.Тайфунът Дамрей достигна Виетнам дни преди предвидената среща на върха на организацията Азиатско-Тихоокеанско икономическо сътрудничество (АТИС) в град Дананг, където има опасност от наводнения и свличания на земни маси. отбелязва ДПА. Очаква се и на 10 ноември да пристигне и президентът на САЩ Доналд Тръмп, за да участва във форума, където ще се срещне с руския си колега Владимир Путин и китайския президент Си Цзинпин.  ", "date": "2017.11.06", "title": "Тайфун отне живота на 49 души във Виетнам"}
{"url": "http://www.novinite.bg/articles/152319/Belgiya-osvobodi-Puchdemon-i-chetirima-ot-bivshite-mu-ministri", "text": "Отстраненият каталунски лидер Карлес Пучдемон и четирима от неговите бивши министри бяха освободени от белгийската прокуратура, пояснява NOVA. За свободата им обаче има строги условия. Те няма да могат да напускат Белгия без разрешение от съдия, ще трябва да предоставят реален адрес и да се явяват лично, когато бъдат призовани от съда или полицията.Пучдемон и четиримата му бивши министри се предадоха доброволно на белгийските власти, след като Испания издаде европейска заповед за техния арест.", "date": "2017.11.06", "title": "Белгия освободи Пучдемон и четирима от бившите му министри"}
{"url": "http://www.novinite.bg/articles/152350/Sauditski-princ-zagina-pri-razbivane-na-helikopter", "text": "Саудитският принц Мансур бин Мокрен е загинал, след като хеликоптерът, в който се е намирал, се е разбил близо до южната граница с Йемен, съобщават световните информационни агенции, предава news.bg. Саудитският принц, който е бил заместник-губернатор на провинция Асир, е бил сред няколкото правителствени служители на борда на хеликоптера, който е паднал в областта Аир.Според местните медии властите са обиколили района след разбиването на машината.Катастрофата стана ден, след като балистична ракета, изстреляна от Йемен, беше прихваната от ПРО на Саудитска Арабия в района на летището на столицата Рияд.Саудитска Арабия и американският президент Доналд Тръмп обвиниха Иранза ракетното нападение. Саудитските власти предупредиха, че то би могло да бъде разглеждано като \"военно действие\".Катастрофата става и на фона на арестуването на 11 саудитски принцове, обвинени в корупция. ", "date": "2017.11.06", "title": "Саудитски принц загина при разбиване на хеликоптер"}
{"url": "http://www.novinite.bg/articles/152385/Shveciya-vavejda-novi-patni-znaci-v-pomosht-na-chujdencite", "text": "От 1 декември по магистралите и шосетата в Швеция ще се появят нови пътни знаци, които ще бъдат илюстрирани със символи и няма да съдържат текст с цел да бъдат разбираеми за водачите на МПС-та, които не владеят шведски език, съобщава вестник The Local, цитиран от Агенция \"Фокус\".Един от новите знаци ще алармира за произшествие на пътя.„Предупредителният знак показва автомобил, наклонен настрани. Много по-бързо разбираем е от текста. Принципно символите са по-лесни за разбиране и от тези, които не знаят шведски\", обясниха от Агенцията по транспорта на скандинавската държава.Друг знак, който ще бъде заменен и който до този момент беше разбираем само за владеещите шведски език, е този, който дава указания за 24-часови ресторантьорски услуги. Текстът nattöppet („отворен през нощта“) се заменя с часовник и числото 24, написано вътре в него. Третият нов знак ще показва местата за паркиране на ремаркетата за камиони и със сигурност ще бъде полезен за чуждестранните посетители на Швеция.Знаците са вдъхновени от Конвенцията на ООН за пътните знаци и сигнали, която съветва страните да използват символи за техните пътни знаци, за да ги направят разбираеми за всички на пътя.  ", "date": "2017.11.06", "title": "Швеция въвежда нови пътни знаци в помощ на чужденците"}
{"url": "http://www.novinite.bg/articles/152369/Kitaj-po-patya-kam-svetovna-imperiya", "text": "В Пекин, дори на Google Maps, има празен квадрат, без означение какво всъщност се намира там. Сграда в градски стил, точно до имоти на лидерите на Китайската комунистическа партия, където съвсем малко от сградите всъщност имат обозначения и имена. Униформени пазачи пазят входовете и проверяват всеки автомобил, който влиза и излиза. Аурата на анонимност обвива всичко. Най-голямата сграда, чийто адрес е ул. \"Фуою\" 135, приютява щабквартирата на Обединения работнически фронт на Китайската комунистическа партия. За по-кратко – Обединения фронт. Това е звеното, което отговаря за изпълнението на китайската доктрина за установяване на глобално превъзходство посредством \"меки методи и стратегии\". Задача, препотвърдена от китайския президент и генерален секретар на Китайската комунистическа партия Си Дзинпин на XIX конгрес на партията, който се проведе през втората половина на октомври тази година.Сградата на Обединения фронт е 200 метра дълга, което съответства на амбициите на Китайската комунистическа партия. Да бъдат спечелени \"сърцата и умовете\" вкъщи и зад граница е от ключово значение за \"великото прераждане на китайската нация\", заяви самият Си Дзинпин по време на XIX конгрес на Китайската комунистическа партия. Но методите, прилагани от Обединения фронт, често са всичко друго, но не и \"меки\". От омайване до директна атака спрямо конкретни хора или групи от хора според случая – така работи Обединеният фронт. Основните му цели са три – да спечели подкрепа за китайския политически дневен ред у дома и в чужбина, да увеличава влиянието на Китай зад граница и да събира ключова информация.\r\n \r\nСфери на влияние\r\n\r\n\r\n\r\n", "date": "2017.11.06", "title": "Китай - по пътя към световна империя"}
{"url": "http://www.novinite.bg/articles/152389/V-Garciya-sa-vazmojni-predsrochni-izbori", "text": "Гръцкото правителство обмисля предсрочни парламентарни избори през пролетта или есента на следващата година. Възможен е и вариант през май 2019 г. заедно с президентските избори. Това пише гръцкият вестник \"Та Неа\". Въпреки тези информации, премиерът Алексис Ципрас официално заявява, че избори ще има в края на мандата на кабинета - през септември 2019 година. Близки до него служители обаче твърдят, че управляващата коалиция в подходящ момент ще проведе по-ранен вот, предаде БГНЕС.Ципрас насрочи заседание на парламентарната група на \"Сириза\" тази седмица, а успоредно с това очаква и есенните прогнози на Европейската комисия за Гърция, допълва \"Та Неа\".\r\n", "date": "2017.11.06", "title": "В Гърция са възможни предсрочни избори"}
{"url": "http://www.novinite.bg/articles/152353/Protest-v-Rumaniya", "text": "Десетки хиляди хора в цяла Румъния излязоха на улиците снощи, за да протестират срещу планирани правосъдни реформи, които според критиците ще доведат до засилване на корупцията, предаде БТА.Планираните реформи може да поставят съдебната система под по-пряк правителствен контрол и да отслабят усилията за премахване на ширещата се в страната корупция.Между 20 и 30 хиляди протестиращи излязоха на демонстрации само в Букурещ, съобщават местните медии. По-малки протести имаше и в най-малко 13 други градове на страната, съобщава Медиафакс.Пред сградата на правителството в столицата демонстрантите скандираха \"Демокрацията е под обсада\" и \"Правосъдие, а не корупция\" и надуваха пластмасови вувузели, съобщава Асошиейтед прес. Някои участници използваха израза \"червената чума\" по адрес на управляващата Социалдемократическа партия (СДП). По-късно шествието премина по улиците на града към парламента.Магистрати, чуждестранни посланици и Европейският съюз също се обявиха срещу планираните законодателни промени, включително такава, която ще позволи на човек с криминално досие да бъде избран за президент. Проектът освен това възлага на румънския министър на правосъдието задачата да номинира главните прокурори на страната - функции, които досега се падаха на президента.СДП пое властта през януари в коалиция с Алианса на либералите и демократите (АЛДЕ). Лидерът на СДП Ливиу Драгня обаче не можа да стане премиер заради издадена срещу него присъда за изборни измами.Новото правителство се опита да облекчи правилата, според които хората с криминално досие нямат право да заемат постове в правителството. Това обаче предизвика огромни протести, което накара кабинетът да оттегли законопроекта, напомня агенцията.", "date": "2017.11.06", "title": "Протест в Румъния"}
{"url": "http://www.novinite.bg/articles/152357/Tramp-Poveche-nyama-da-tarpim-provokaciite-na-Severna-Koreya", "text": "Президентът на САЩ Доналд Тръмп, който е на официално посещение в Япония, увери, че Вашингтон няма повече да търпи провокационните действия на Северна Корея, съобщиха световните агенции, предава ДАРИК. \"Осъществяване на забранени ядрени опити, пускове на ракети, които прелитат над Япония, застрашавайки сигурността на мирното население - САЩ повече няма да търпят подобно поведение от Северна Корея\", заяви Тръмп на обща пресконференция с японския премиер Шиндзо Абе.Американският лидер подчерта за пореден път, че в момента се разглеждат всички варианти за решаване на севернокорейския проблем. Ядрената програма на КНДР е заплаха за цивилизования свят, каза той. \"Някои казват, че риториката ми е силна, но вижте какво се случи със слаба риторика през последните 25 години\".Япония подкрепя политиката на Доналд Тръмп спрямо Северна Корея, заяви Шиндзо Абе. По думите му те двамата с американския президент са стигнали до единно мнение, че е възможно военно решение на проблема с КНДР.По време на преговорите си в Токио по-рано днес лидерите на двете страни \"успяха да демонстрират пред целия свят, че японско-американският алианс е непобедим\", изтъкна Абе. Според него сега не е моментът за диалог с КНДР.\"Необходим е максимален натиск върху Северна Корея\", заяви японският премиер. Той съобщи, че Япония ще разшири едностранните си санкции срещу КНДР \"с цел да се реши проблема с ракетната и ядрената ѝ програма, също и въпроса с отвлечените японски граждани\".Токио ще замрази сметките на 35 частни лица и организации, уточни Абе и добави, че Япония ще продължи тясно да сътрудничи по севернокорейския проблем със САЩ и Южна Корея.С оглед проблемите около Северна Корея Япония ще и купува повече различни въоръжения от САЩ и с тях ще може \"при нужда\" да сваля севернокорейски ракети, заяви Шиндзо Абе.След разговора с него Тръмп съобщи по-специално, че двамата \"са постигнали напредък по въпроса за двустранната търговия\". По-рано президентът на САЩ бе заявил, че не смята текущите търговско-икономически отношения с Япония за честни и открити.Тръмп разговаря след срещата с Абе със семейства на японци, отвлечени от севернокорейски агенти. Той също даде обещание Вашингтон \"тясно да сътрудничи с Япония по този проблем\" и изрази надежда отвлечените да бъдат върнати в родината.Тръмп спомена за Мегуми Йокота - една от отвлечените японки, от трибуната на Общото събрание на ООН през септември, след което темата за отвлечените японски граждани отново се озова в центъра на общественото внимание.По данни на Япония Йокота е била отвлечена от севернокорейските тайни служби на 15 ноември 1977 г. в град Ниигата, когато се връщала от училище. Тези предположения обаче бяха потвърдени официално едва през 1997 г., а през 2002 г. фактът бе признат и от Пхенян.КНДР уточни тогава, че се е предвиждало отвлечените да преподават на севернокорейски шпиони японски език, да ги запознават с културата и обичаите в японското общество.Тогава обаче КНДР съобщи, че момичето е починало, но експертиза на предадените останки откри, че те са на друг човек. Роднините на Мегуми, която би трябвало днес да е на 53 г., смятат, че тя е още жива, и до днес се надяват да се върне в Япония заедно с другите отвлечени граждани на страната.В Япония бяха подадени вчера множество сигнали за бомбена заплаха - нещо твърде рядко за архипелага, отбелязва във връзка с визитата на Тръмп Франс прес.Става дума за редица места в Западна Япония, далеч от Токио, където се намираше тогава американският лидер. Не бяха открити обаче никакви следи от експлозиви, нямаше и арести, допълва АФП.", "date": "2017.11.06", "title": "Тръмп: Повече няма да търпим провокациите на Северна Корея"}
{"url": "http://www.novinite.bg/articles/152387/Novi-smartni-zaplahi-kam-Sharli-ebdo", "text": "Френският сатиричен ежеседмичник \"Шарли ебдо\" съобщи, че е получил нови смъртни заплахи заради карикатура на ислямския учен Тарик Рамадан, който е обвиняван в изнасилване, съобщава АФП.Провокативното списание, което бе нападнато от терористи през 2015 г. след публикуването на карикатури с пророка Мохамед, публикува карикатура с Рамадан, на която е с ерекция. Карикатурата е публикувана в тиража от миналата сряда и д нея пише: \"Аз съм шестият стълб на исляма\".Швейцарският учен, преподавател в \"Оксфорд\" и интелектуалец във Франция, е обвинен, че е изнасилил две жени след разпространената информация, че холивудският продуцент Харви Уейнстийн е насилвал актриси.55-годишният Рамадан категорично отхвърля обвиненията като \"кампания от лъжи, подета от противниците му\".\"Изнасилване. Защитата на Тарик Рамадан\", пише \"Шарли ебдо\".Главният редактор на списанието Лоран Сурисо, с псевдоним Рис, заяви, че заплахите към списанието \"никога не са спирали\" и след атаката през 2015 г., при която 12 души бяха убити.Понякога достигаме връхна точка, когато ние получим конкретни смъртни заплахи в социалната медия - още веднъж имаме подобен случай, каза той пред радио Европа 1.Винаги е трудно да се разбере дали има сериозни заплахи или не, но като принцип ние ги приемаме като сериозни, добави Сурисо.Петте стълба в сунитския ислям са: засвидетелстването на вярата, молитвата, даване на милостинята, говеенето през месец Рамадан и поклонението Хадж.", "date": "2017.11.06", "title": "Нови смъртни заплахи към „Шарли ебдо”"}
{"url": "http://www.novinite.bg/articles/152412/SASht-vazobnovyavat-izdavaneto-na-turski-vizi", "text": "С известни ограничения САЩ ще възобновят издаването на визи в Турция. Това съобщава турският в. „Хюриет дейли нюз“, който се позовава на имейл на американската мисия в страната, цитиран от агенция „Ройтерс“. Напрежението между Анкара и Вашингтон ескалира до безпрецедентни нива през октомври, след ареста на служител на американското консулство в Истанбул. Това доведе до двустранното прекратяване на издаването на неимигрантски визи, предаде БГНЕС. На 8 октомври американското посолство в Анкара обяви, че спира издаването на туристически, медицински, бизнес и учебни визи. Това беше последвано от огледална мярка на турските власти.", "date": "2017.11.06", "title": "САЩ възобновяват издаването на турски визи"}
{"url": "http://www.novinite.bg/articles/152416/Naistina-li-misiyata-e-izpalnena-v-Irak-i-Siriya", "text": "Сирийският град Ракка е нагледен пример относно развоя на войната, която коалицията, начело на която е САЩ води срещу „Ислямска държава“. Градът бе превзет от кюрдските Сирийски демократични сили този месец, като това е кулминацията на четиримисечна операция, която включваше и хиляди американски въздушни удари, както и боеве за всяка къща, покрив, улица или алея. Боят в Ракка може и да не достигна до мащабите на този за Мосул, но сателитни снимки показаха унищожението, което е причинено. Това е може би наследството на „Ислямска държава“ от последните три години – където и да отиде терористичната организация, бива следвана от разруха. Наистина това е една от причините, показващи защо следвоенния период в Сирия и Ирак ще бъде също толкова труден. Има толкова много разрушения и толкова много загубени животи, че може би ще отнеме поколения на двете страни да се възстановят, ако въобще това стане. Но жаждата за отмъщение сред иракските военни, шиитските милиции, на които Багдад разчита от началото на бойните действия, и обикновените хора, които страдаха под управлението на „Ислямска държава“ в последните четири години не е добър знак за политическата ситуация, която трябва да дойде. А какво таи бъдещето за терористичната организация? За момента е трудно да се каже. След падането на Мосул през лятото, Хавия този месец и Ракка преди седмици, е разбираемо да ги отпишем като загубили, които ще бъдат погребани в прахта на историята – просто още една терористична групировка, опитала се да създаде държава и подчини други хора на волята си. Същите тези, които заплашваха Запада пред камери и провеждаха публични обезглавявания сега са в немилост и молят за милост.И все пак ако американците са научили нещо за Близкия изток през последните 15-тина година, то е че региона има толкова много проблеми, че е напълно възможно един ден останките от „Ислямска държава“ да се опитат да се покажат отново в още по-екстремистка форма. Според европейски и американски експерти, точно това стана в Ал Кайда, след като лидерството ѝ бе изтребено в Ирак през 2010 г. – те ще се скрият в пустинята или смесят с обикновените хора. Ще продължат по този начин атаките на самоубийци и малките удари срещу иракски и сирийски сили, докато чакат търпеливо за икономическа стагнация, която ще направи обикновените хора ядосани и отчаяни. Това сме го виждали преди и не свършва добре. САЩ ще останат в Ирак и Сирия за да се уверят че останките от „Ислямска държава“ няма да се раздвижат и иракчаните и кюрдите ще успеят да задържат отвоюваното. Според Пентагона, американската армия ще остане в Ирак за малко, само за да се увери че няма да последва втори колапс на иракската армия. Отвъд границата, в Сирия, Държавния департамент ще помогне на Сирийските демократични сили да почисти щетите в Ракка, разминирането и създаването на условията, които ще позволят на цивилните да се върнат по домовете си. И все пак никакво количество американски пари или оръжие ще промени голямата картина в региона. От лидерите до обикновените хора, никой няма волята да промени начина, по който се управляват нещата. Ирак показа в периода от 2011 – 2014 г., че дори 26 млрд. долара не могат да вкарат в правия път корумпирано и пренебрежително правителство. Парите на американските данъкоплатци се оказаха само краткосрочна инвестиция, която просто печели малко време.\r\n", "date": "2017.11.06", "title": "Наистина ли \"мисията е изпълнена\" в Ирак и Сирия"}
{"url": "http://www.novinite.bg/articles/152394/Belgijskiyat-sad-shte-razpita-Puchdemon-sledvashtata-sedmica", "text": "Белгийската прокуратура съобщи, че отстраненият премиер на Каталуния Карлес Пучдемон ще бъде разпитан от съдия следващата седмица при закрити врата, предаде БНТ.\r\nУточнява се дали решението на съда да изпълни издадената от Испания заповед за задържане и връщане на Пучдемон няма да подлежи на обжалване.\r\nПучдемон вчера се предаде на белгийските власти и бе условно освободен след първоначален разпит. Той не може да напуска Белгия без разрешение от белгийския съд.\r\nДопълва се, че докато трае процедурата в Белгия, нищо не пречи на Пучдемон да продължава политическата си дейност или да се среща с журналисти.\r\nСпоред правото на ЕС процедурата по разглеждането на искането на Испания може да продължи до 60 дни.\r\n", "date": "2017.11.06", "title": "Белгийският съд ще разпита Пучдемон следващата седмица"}
{"url": "http://www.novinite.bg/articles/152374/Utre-predi-obyad-slance-sledobed-shte-se-zaoblachi", "text": "През нощта ще е предимно ясно. На много места, в низините и около водните басейни, ще има мъгла или ниска слоеста облачност. Ще е почти тихо с минимални температури между минус 1° и 4°. Преди обяд ще е предимно слънчево, а на места мъгливо. След обяд от запад облачността ще се увеличава и на отделни места в планинските райони на Западна България са възможни слаби превалявания. Ще духа слаб до умерен вятър от изток-югоизток. Максималните температури ще са от 12° до 17°, в районите с по-трайна мъгла ще са по-ниски.Атмосферното налягане е близко до средното за месеца и слабо ще се повиши.   В планините преди обяд ще е предимно слънчево, но след обяд от запад ще се заоблачи. На отделни места в масивите от Западна България ще превали дъжд, над 2000 м – слаб сняг. Ще духа слаб до умерен вятър от юг-югозапад. Максимална температура на височина 1200 метра – около 9°, на 2000 метра – около 2°.   По Черноморието облачността ще е по-често значителна, почти без валежи. На места и мъгливо. Ще духа слаб до умерен предимно източен вятър. Максимална температура на въздуха 13°-15°, близка до температурата на морската вода. Вълнението на морето ще е около 2 бала.", "date": "2017.11.06", "title": "Утре - преди обяд слънце, следобед ще се заоблачи"}
{"url": "http://www.novinite.bg/articles/152307/Sedmicata-zapochva-sas-slance", "text": "Днес облачността над източните райони ще е по-често значителна. Над Западна България ще е предимно слънчево. На места в низините и котловините до обяд ще има мъгла. Почти тихо, след обяд със слаб вятър от изток-югоизток. Максималните температури ще са между 11° и 16°, по-ниски в районите с трайна мъгла.Атмосферното налягане няма да се променя съществено, ще е близко до средното за месеца.Над планините ще бъде предимно слънчево. Ще духа слаб юг-югозападен вятър. Максимална температура на височина 1200 метра – около 8°, на 2000 метра – около 3°.Над Черноморието облачността ще е по-често значителна, почти без валежи. Ще духа слаб югоизточен вятър. Максимална температура на въздуха 13°-15°, близка до температурата на морската вода. Вълнението на морето ще бъде 2-3 бала.", "date": "2017.11.06", "title": "Седмицата започва със слънце"}
{"url": "http://www.novinite.bg/articles/152406/Britanski-zalojnik-beshe-ubit-v-Nigeriya-drugi-trima-sa-osvobodeni", "text": "Британец, който беше отвлечен в Нигерия миналия месец, е бил убит, а други трима похитени са се върнали благополучно у дома, съобщи външното министерство в Лондон, информира БНТ.Четиримата са работели за християнска медицинска благотворителна организация в южния нигерийски щат Делта. Тя бяха отвлечени на 13 октомври.", "date": "2017.11.06", "title": "Британски заложник беше убит в Нигерия, други трима са освободени"}
{"url": "http://www.novinite.bg/articles/152338/Otide-si-d-r-Jordanov-geroyat-ot-filma-Poslednata-linejka-na-Sofiya", "text": "Почина спешният медик д-р Красимир Йорданов, един от символите на родната спешна помощ. Той е главен герой в документалния филм „Последната линейка на София” по режисура на Илиян Метев,предаде Дарик. Лентата спечели награда за най-добър документален филм с продължителност над 30 минути на престижния кинофестивал в Карлови Вари. През май 2012 година лентата спечели и награда за откритие в рамките на Седмица на критиката в Кан. Година по-късно д-р Красимир Йорданов стана жертва на агресия от страна на мъже в нетрезво състояние, след като се отзова на повикване за момиче, изпаднало в безсъзнание.", "date": "2017.11.06", "title": "Отиде си д-р Йорданов - героят от филма \"Последната линейка на София\""}
{"url": "http://www.novinite.bg/articles/152365/Novi-sedem-napadeniya-na-mechki-v-Smolyansko-predi-zimniya-san", "text": "Нови седем нападения от мечки над селскостопанско имущество и домашни животни, има регистрирани през последния месец в Смолянско от Регионалната инспекция по околна среда и водите (РИОСВ). Сигнали за мечи набези са постъпили от животновъди от смолянското село Сивино, курорта Пампорово, от селата Дебеляново, Вълчан дол, Сливка и Давидково, всичките от община Баните, както и от село Михалково, община Девин, цитира Дарик. Всички сигнали са били проверени от “Групата за бързо реагиране” към РИОСВ-Смолян, като експертите са потвърдили, че става въпрос за мечи нападения, при които са убити домашни животни. Собствениците им ще бъдат компенсирани. Специалисти предполагат, че това са последните набези на защитените от закона диви животни, тъй като вече трябва да са заспали. От началото на годината, сигналите за нападение на мечки в Смолянско са 58, като при 56 от тях е доказано, че става въпрос за посегателство на дивите зверове над домашни животни. При нападенията са убити и пострадали десетки овце, крави, коне, кучета, както и пчелини.", "date": "2017.11.06", "title": "Нови седем нападения на мечки в Смолянско преди зимния сън"}
{"url": "http://www.novinite.bg/articles/152415/2017-a-Naj-kravoprolitnata-godina-v-modernata-istoriya-na-SASht", "text": "Стрелбата в Първа баптистка църква в Тексас, довела до смъртта на 26 души и раняването на още над 20, превръща 2017 година в най-кръвопролитната в модерната американска история. С жертвите от последната неделя общият брой на убитите при стрелба става 112, по данни, цитирани от сп. \"Тайм\". Това надминава всяка друга година от модерната история на Съединените щати, а стрелбата в неделя е петата най-кръвопролитна масова стрелба..Стрелбата от 5 ноември е втората най-кръвопролитна тази година. Най-масовото убийство, не само за последните 12 месеца, но от 1982 г. насам, стана миналия месец. На 1 октомври 2017 г. Стивън Падок откри огън от 32-я етаж на хотел в Лас Вегас по участници в музикален фестивал, уби 58 човека, рани над 500 и се самоуби.За цялата предходна година жертвите са по-малко от дадените на 1 октомври и 5 ноември 2017-а. През  те са 71, а ранените - 83.Статистиката сочи, че през 2015-а убитите са 46, а ранените - 43-ма. 17 са застреляни през 2014 г., тогава ранените наброяват 28 души. Близо два пъти повече са убити през 2013-а - 31, а ранените тогава са 13.Година по-рано, през 2011-а, жертвите са 18, ранените - 21. С 10 по-малко са жертвите през 2010-а. Тогава за цялата година ранените са двама.От 1982 г. досега жертвите на стрелба в САЩ са 754 души. Между 1982 и 2009 г. най-смъртоносни са 2007-а (51 жертви) и 1999-а (44 убити).2012-а е много по-кръвопролитна от 2013-а: 67 убити, 68 ранени.На 14 декември същата година 20-годишен убива 26 души при стрелба в училище \"Санди Хук\" в Нютаун, след което се самоубива. Два месеца по-рано уволненият служител на фирмата \"Аксент сайнидж систъмс\" Андрю Ингълдинджър застреля шестима човека в сградата на компанията в Минеаполис, след което са самоуби. През август шестима падат убити при масова стрелба в сикхски храм в Оук Крийк, убиецът също слага край на живота си. 20 юли и 2 април 2012 г. също са кървави дати в американската история - през юли Джеймс Холмс убива 12 души и ранява 70 в киносалон в Орора, след което е осъден доживот. През април бившият студент Уан Го стреля в университета \"Ойкос\" в Оукланд, убива 7 души и ранява 3-ма.", "date": "2017.11.06", "title": "2017-а: Най-кръвопролитната година в модерната история на САЩ"}
{"url": "http://www.novinite.bg/articles/152397/Maj-ubi-18-mesechno-momichence", "text": "Мъж е убил 18-месечно момиченце две седмици, след като той и съпругът му го осиновили. Осъдителната присъда бе произнесена днес, след повече от 4-седмичен процес, предаде Би Би Си.31-годишният Мат Скъл-Хикс от графство Корнуол избухна в сълзи, щом я чу - той отрича да е нанесъл смъртоносните удари, но съдът не се съобрази с показанията му, а със заключенията на 12 медицински специалисти, шестима лекари, които приложиха убедителни доказателства.На 25 май 2016 г. мъжът повикал спешна помощ и обяснил на отзовалия се екип, че е намерил момиченцето в безпомощно състояние, лежащо на пода. Лекарите не успели да го спасят. На 29 май Елзи издъхнала в болница.Патологът д-р Стивън Лийдбетър смята, че раните на малката Елзи са \"много типични\" за бебета, които са били разтърсвани и удряни по главата. Според него смъртта е настъпила вследствие травма на главата.Скенер показа, че тя е имала мозъчен кръвоизлив, а аутопсията е разкрила, че е имала счупени ребра, счупена лява бедрена кост и фрактура на черепа. Имало и кръвоизлив в двете ретини. Специалистите предполагат, че тя е паднала или е била хвърлена от стълбището в дома на Скъл-Хикс.По време на процеса свидетели разказаха за получавани съобщения, в които обвиняемият описва Елзи като \"психо\" и \"Сатана в ританки\". Съседи пък чували крясъци и клетви по адрес на детето.", "date": "2017.11.06", "title": "Мъж уби 18-месечно момиченце"}
{"url": "http://www.novinite.bg/articles/152382/2017-g-se-ochertava-kato-naj-goreshtata-v-istoriyata", "text": "2017 г. е на път да се превърне в най-горещата в историята. Единствено конкуренция й правят две други години, в рамките на които за повишените температури ключова роля е изиграло тихоокеанското течение Ел Ниньо. Съответните данни бяха представени в рамките на започналата в понеделник Конференция на ООН по опазване на климата, която се провежда в германския град Бон, предава AFP.Дори ако цикличните метеорологични явления, които допринасят за повишаването на температурите на всеки 3 до 7 години, са включени, тази година все пак ще бъде една от трите най-топли досега, съобщи Световната организация по миграция в годишния си доклад за състоянието на глобалния климат, предаде Фокус. Ключова тема на конференцията ще бъде създаването на единен механизъм за оценка на усилията на различните страни за борба с глобалното затопляне. Участниците ще обсъдят съдбата на Парижкото споразумение за климата, подписано на 12 декември 2015 г. Държавите, ратифицирали този документ, се съгласиха да не позволят увеличаване на средната температура на планетата до 2100 г. с повече от 2 градуса по Целзий в сравнение с прединдустриалната епоха. Сериозен удар върху сделката беше решението на американския президент Доналд Тръмп да се оттегли, защото според него документът затруднява развитието на американската икономика.\r\n", "date": "2017.11.06", "title": "2017 г. се очертава като най-горещата в историята"}
{"url": "http://www.novinite.bg/articles/152344/Ucheni-dokazaha-zashto-e-polezno-da-sprem-za-mig-i-da-pomirishem-rozite", "text": "Канадски учени доказаха, че е полезно да спрем за миг и да помиришем розите, защото дори и краткият досег с природата повдига настроението ни, пише в. \"Дейли мейл\".\r\nСпециалисти от университета в Британска Колумбия провели експерименти с 395 студенти, които в продължение на 2 седмици били в контакт с природата. При анализ на попълнените въпросници се оказало, че участниците били изпълнени с много повече положителни емоции и социалните им връзки били засилени. Сравненията били направени с контролна група, оставена в градска среда.\r\nАко човек отделя повече внимание на природата, това стимулира чувството му за щастие и за добро настроение. Ако отделим време \"да помиришем розите\" се засилва нашата просоциална ориентация. Това ни помага да споделяме ресурси с околните и да преоткрием своето място в общността, твърди екипът на Холи Ан Пасмор, провел проучването.\r\n", "date": "2017.11.06", "title": "Учени доказаха защо е полезно да спрем за миг и да помиришем розите"}
{"url": "http://www.novinite.bg/articles/152413/Otkradnaha-bronzova-skulptura-za-425-000-evro-v-Parij", "text": "Бронзова скулптура от колумбийския художник Фернандо Ботеро, оценена на 425 000 евро, е била открадната през уикенда в галерия в Париж, оповести полицията, цитирана от Франс прес. Служители в галерията \"Барту\" си дали сметка малко преди затварянето й, че творбата, озаглавена \"Майчинство\", е изчезнала. Кадри от камерите за видео наблюдение показват, че към 19.00 ч. мъж отмъкнал скулптурата с тегло около 10 кг и избягал.", "date": "2017.11.06", "title": "Откраднаха бронзова скулптура за 425 000 евро в Париж"}
{"url": "http://www.novinite.bg/articles/152391/Zamrazyavat-smetkite-na-arestuvanite-sauditski-princove", "text": "Сметките на задържаните саудитски принцове ще бъдат замразени. А сумите, които се предполага, че са били усвоени неправомерно, ще им бъдат отнети и върнати на държавната хазна, предаде БНТ.Решението на престолонаследника на кралството да поеме борба с корупцията, предизвика бурни реакции в страната и в чужбина.11 принцове и 4 министри бяха задържани. Сред тях е и милиардерът - принц бин Талал. В класацията на Форбс за най-богатите хора в света, той заема 45-то място.", "date": "2017.11.06", "title": "Замрaзяват сметките на арестуваните саудитски принцове"}
{"url": "http://www.novinite.bg/articles/152379/Pet-vajni-neshta-za-klimatichnata-konferenciya-v-Bon", "text": "Климатичните промени отново са на дневен ред на световната конференция за климата, която бе открита в германския град Бон, предаде ДАРИК. Кой идва, за какво са ключовите дебати и колко зелена ще бъде тази огромна среща? Ето пет неща, които трябва да знаете за Конференцията на ООН за климатичните промени 2017, която се провежда от 6 до 17 ноември. Кой отива в Бон? Около 25 000 души участват в преговорите, председателствани от министър-председателя на Фиджи Франк Байнимарама. За първи път малка островна държава ще ръководи голяма международна конференция за климата. Сред участниците има дипломати от 195 държави, а също учени, лобисти и природозащитници. Съединените щати, които обявиха, че се изтеглят от знаковото Парижко споразумение за климата, ще бъдат представени от заместник-държавния секретар по политическите въпроси Томас Шанън. Други ключови страни в преговорите са новите икономически сили Китай и Индия. Естония, Перу, Еквадор, Иран, Мали, Етиопия и Малдивите също ще бъдат във фокуса на вниманието на водещите големи международни групировки. Очаква се френският президент Еманюел Макрон, германската канцлерка Ангела Меркел и други лидери да отидат в Бон, за да дадат заключителен тласък в края на форума и да покажат своята ангажираност с борбата с климатичните промени. Преди срещата природозащитни организации проведоха протести в Бон и край каменовъглена мина наблизо, за да изтъкнат, че в Германия продължава използване на силно замърсяващи изкопаеми горива. Какви са сега големите теми за климатичните промени? Парижкото споразумение от 2015 г. определи целта за ограничаване до края на века на глобалното затопляне до 1,5 градуса по Целзий или най-много 2 градуса. Дипломатите обаче не се споразумяха как точно техните държави ще постигнат тази амбициозна цел. Преговорите в Бон ще конкретизират правилата, към която трябва да се придържат страните. В това влиза разработването на международни стандарти за измерване на въглеродните емисии, така че усилията на една държава да могат да се сравняват с тези на друга. Друга тема за дебатиране е как страните да правят преглед на постигнатото и да определят нови, по-амбициозни цели за ограничаване на въглеродните емисии след 2020 г. Третият голям въпрос засяга парите. Експертите са съгласни, че изместването на икономиките от изкопаемите горива и подготовката за неизбежните последици от климатичните промени ще изисква огромни финансови ресурси, включително от американското правителство на Доналд Тръмп, което е скептично настроено към климатичните промени. Защо Бон? Организирането на голяма световна конференция във Фиджи щеше да подложи на голямо изпитание възможностите на тихоокеанската държава и да се превърне в кошмар за пътуването на хиляди делегати. Германия предложи да бъде домакин на преговорите в Бон, бившата столица на страната, защото в града има достатъчно място за конференции и там е централата на агенцията на ООН за климатичните промени. Все пак на делегатите ще им липсва слънцето на Фиджи. През ноември времето в Бон в най-добрия случай обикновено е мрачно. Колко зелена ще бъде конференцията? Германия казва, че двуседмичните преговори ще бъдат възможно най-благоприятни за околната среда. Страната ще отдели част от 117-те милиона евро, определени за велосипеди и електрически автобуси, за да превозва хора между различните сгради, в които ще се заседава. Всеки участник ще получи бутилка, която да си пълни с чешмяна вода - според организаторите това ще спести половин милион пластмасови чаши. Германското министерство на околната среда също така инвестира в проекти за възобновяема енергия като компенсация за емисиите на парникови газове, отделени при превозването на хора по въздух за преговорите в Бон. А как стои въпросът с използването на въглища в Германия? Германия обича да се представя като лидер в борбата с глобалното затопляне, а репутацията на Меркел като \"климатичен канцлер\" отчасти се основава на водещата роля, която тя изигра на миналите преговори. Природозащитници обаче отбелязват, че около 40 процента от електричеството на Германия все още идва от захранвани с въглища централи - един от най-силно въглеродните източници на енергия. А германските магистрали също са буквално единствени по рода си с това, че нямат общо ограничение на скоростта въпреки факта, че автомобилните емисии значително се увеличават при по-висока скорост. Ако процъфтяваща Германия не изпълнява своите цели за емисиите, както предполагат сегашните прогнози, това ще изпрати погрешен сигнал към останалата част от света, казват критиците.", "date": "2017.11.06", "title": "Пет важни неща за климатичната конференция в Бон"}
{"url": "http://www.novinite.bg/articles/152383/3-balgarski-filma-nominirani-za-evropejskite-Oskari", "text": "Европейската филмова академия и EFA Productions обавиха днес на фестивала в Севиля номинациите във всички категории за 30-те европейски филмови награди, които ще се връчат на официална церемония на 9 декември в Берлин.За първи път в историята на наградите 3 български филма ще претендират за Европейска филмова награда.„Безбог“ на Ралица Петрова е номиниран за европейско откритие на годината. Филмът стартира в Локарно, където спечели голямата награда, след което триумфира на редица световни и национални фестивали. Спечели „Златна роза“ за най добър филм във Варна и Голямата награда на София Филм Фест 2017.„Пощальонът“ на Томислав Христов, участвал с успех на фестивала IDFA в Амстердам, е номиниран за европейска филмова награда за документален филм. Българското документално кино отново се заяви на най-високата европейска сцена след номинациите на Адела Пеева за „Чия е тази песен?“ и „Развод по албански“.За първи път български филм е сред номинациите за най-добра европейска комедия. Копродукцията на Белгия, Холандия и България и почти изцяло снимана у нас, „Белгийският крал“, ще се бори за комедийния приз, като има сериозни шансове за успех. Тандемът Петер Бросенс и Джесика Удуърт стартираха своето бляскаво световно кралско турне във Венеция и вече обмислят продължение, което да отрази динамичните процеси, случващи се на Стария континент и в света.Сред номинациите за най-добър европейски филм са „Нелюбов” на Андрей Звягинцев, „120 удара в минута” на Робен Кампийо, който ще имаме възможност да видим в рамките на Филмовите дни ЛУКС през декември като един от трите филма, номинирани за Наградата ЛУКС на Европейския парламент, „Другата страна на надеждата” – творбата на Аки Каурисмаки, която беше представена на българската публика в програмата на 21-вия София Филм Фест през март и която може да се види в арт кината на София и страната, „On Body And Soul” на унгарската режисьорка Илдико Еньеди, спечелил „Златна мечка“ в Берлин, както и „Квадратът” на Рубен Остлунд, носител на „Златната Палма” от Кан 2017.Номинациите за най-добра европейска документална творба включват българско-финландската копродукция „Пощальонът” на Тонислав Христов, „Austerlitz” на Сергей Лозница, „Communion” на полската режисьорка Анна Замецка, „La Chana” със сценарист и режисьор Лучия Стойевич и „Stranger In Paradise” на холандеца Гуидо Хендрикс.Номинациите за режисура включват имената на Аки Каурисмаки, Илдико Еньеди, Рубен Остлунд, Андрей Звягинцев за творбите им, номинирани в основната категория за най-добър филм, както и Йоргос Лантимос за най-новия му филм „The Killing Of A Sacred Deer”.Актьорите и актрисите, които са отличени за своята работа през изминалата година, са Клаес Банг („The Square”), Колин Фарел („The Killing Of A Sacred Deer”), Йозеф Хейдър („Stefan Zweig - Farewell To Europe”), Нахуел Перез Бискаяр („120 удара в минута”), Жан-Луи Трентинян („Happy End”), Паула Беер („Frantz”), Жулиет Бинош („Bright Sunshine In”), Александра Борбели („On Body And Soul”), Изабел Юпер („Happy End”) и Флорънс Пух („Lady Macbeth”).Сред сценаристите с номинации са удостоени Илдико Еньеди за „On Body And Soul”, Йоргос Лантимос и Ефтимис Филипоу за „The Killing Of A Sacred Deer”, Олег Негин и Андрей Звягинцев за „Нелюбов”, Рубен Остлунд за „The Square” и Франсоа Озон за „Франц”.", "date": "2017.11.06", "title": "3 български филма номинирани за европейските Оскари"}
{"url": "http://www.novinite.bg/articles/152411/Klimatichnite-promeni-vazdejstvat-varhu-choveshkoto-zdrave-predupredi-G-7", "text": "Здравните министри на страните от Г-7 излязоха със съвместно изявление, в което се изтъква, че климатичните фактори влияят върху човешкото здраве, съобщава \"Асошиейтед прес\".Италианският здравен министър Беатриче Лоренцин заяви пред журналисти, че министрите са успели да изработят формулировка, приемлива за САЩ, по време на министерската среща в Милано, като същевременно признават различията в мненията в светлината на оттеглянето на САЩ от Парижкото споразумение за климата.Лоренцин нарече извършеното \"голяма политическа работа\", за да се стигне до документ, който припомня позицията на САЩ по въпросите на климатичните промени и \"все пак приема въздействието на климатичните фактори върху здравето на хората\".В заключителната декларация се посочва, че \"факторите, свързани с климата и околната среда, могат да влошат съществуващите здравни рискове и да създадат нови заплахи\", като се допълва, че е била обсъдена необходимостта от повишаване на осведомеността за въздействието на тези фактори върху здравето.", "date": "2017.11.06", "title": "Климатичните промени въздействат върху човешкото здраве, предупреди Г-7"}
{"url": "http://www.novinite.bg/articles/152314/Den-bez-zaginali-koloezdachi-na-patya", "text": "6-и ноември е обявен за Ден без загинали колоездачи на пътя. Инициативата е в рамките за започналата минала седмица акция \"Зима\", предаде Нова телевизия.В рамките на кампанията полицаите проверяват автомобили, водачи, пешеходци, каруци и велосипедисти.До края на тази седмица пътните полицаи следят и за толерантност на пътя между отделните участници в движението. ", "date": "2017.11.06", "title": "Ден без загинали колоездачи на пътя"}
{"url": "http://www.novinite.bg/articles/152321/Shte-uchat-li-decata-samo-sutrin", "text": "Министерството на образованието ще въвежда едносменно обучение обяви преди дни министър Красимир Вълчев. В момента в цялата страна протича преглед на училищната инфраструктурата, за да се установи къде и какви промени са необходими, за да започнат учениците да учат само сутрин. Готови ли са училищата в столицата провери Ирена Маринова, предаде БНТ.", "date": "2017.11.06", "title": "Ще учат ли децата само сутрин?"}
{"url": "http://www.novinite.bg/articles/152332/Chetiri-ognishta-na-ptichi-grip", "text": "Четири огнища на птичи грип са установени към момента на територията на страната - в област Добрич, в област Хасково, в област Сливен и в област Ямбол, съобщават от Българската агенция по безопасност на храните.Областната епизоотична комисия днес ще проведе извънредно заседание в Сливен.Преди няколко дни започна изземването и унищожаването на всички птици от сливенското село Глушник. Собствениците на убитите животни ще бъдат обезщетени.", "date": "2017.11.06", "title": "Четири огнища на птичи грип"}
{"url": "http://www.novinite.bg/articles/152351/V-Stariya-grad-v-Plovdiv-protestirat-sreshtu-ogranichenoto-parkirane", "text": "Жители и работещи в Стария град в Пловдив излязоха на протест заради новия режим на паркиране в тази част на града, предава OFFNews. От началото на месеца електронната бариера на входа е със специален софтуер за разпознаване на номерата на колите, а броят им е строго регламентиран, съобщава БНР. Сдружението на работещите и живеещите в Старинен Пловдив обжалва в Административния съд заповедта за въвеждане на новия режим на достъп, защото според членовете му новите правила са много ограничаващи.По думите на кмета на Пловдив Иван Тотев да живееш в такава зона е отговорност. Той посочи, че в много чужди градове с развит туризъм действат точно такива правила. По думите му само така ще се запазят калдъръмените улици, които сега се ремонтират през година заради многото безконтролно влизащи автомобили.", "date": "2017.11.06", "title": "В Стария град в Пловдив протестират срещу ограниченото паркиране"}
{"url": "http://www.novinite.bg/articles/152341/Pavel-i-Pavlina-cherpyat-za-imen-den", "text": "Православната църква почита днес паметта на Св. Павел Константинополски, Св. Клавдия и Преп. Лука Тавроменийски.Имен ден имат всички, носещи имената Павел, Павлина, Павлета, Клавдия и Лука. Името Павел означава „скромен“, „смирен“, „кротък“. Св. Павел е роден в Солун. Той заминава за Константинопол, където става презвитер и секретар на възрастния архиепископ Александър I Константинополски. След смъртта на Александър в 337 година в града избухва конфликт между никейската и арианската партии. Никейците надделяват и за архиепископ е ръкоположен Павел. По време на тези събития императорът арианин Констанций II отсъства от града. След завръщането си, Констанций II свиква събор на арианските епископи, който обявява Павел за негоден да заема архиепископската катедра и го праща на заточение. След последващ сблъсък между партиите Павел се завръща и веднага е възстановен на престола от никейците в църквата „Света Ирина“, по-късно отново е изгонен. Той заминава за Рим, където папата му помага да си върне престола.  Следва арестуването му и заточението му в Армения, където е удушен през 350 година. По-късно мощите му са пренесен в столицата Цариград.На 6 ноември се чества и празникът на чудотворната икона на Пресвета Богородица: „Всех скорбящих радост“, която дава утеха на страдащите. ", "date": "2017.11.06", "title": "Павел и Павлина черпят за имен ден"}
{"url": "http://www.novinite.bg/articles/152311/Stolichani-protestirat-sreshtu-karucite", "text": "Протест срещу каруците в София. Демонстрацията е организирана от Българския вегански съюз и ще се състои днес пред общината, предаде Нова телевизия.Основният аргумент за недоволството е свързан с опасностите, които конският впряг създава за всички участници в движението.Масова практика е каруците да се управляват от деца и да се движат без каквато и да било сигнализация. В общинския съвет вече се обсъжда възможността за пълна забрана на каруците в столицата.Необходимо е приемане на промени в общинските наредби и в закона за движение по пътищата.Дискутираната глоба за нарушителите е до 500 лева и конфискация на коня и каруцата.  ", "date": "2017.11.06", "title": "Столичани протестират срещу каруците"}
{"url": "http://www.novinite.bg/articles/152367/Tijnejdjar-pochina-sled-kato-si-sryaza-rakata-na-staklo", "text": "7-годишен жител на село Тодор Икономово е починал след инцидент, предава ДАРИК. В полунощ, на 5 ноември младежът ударил стъкло на пвц врата в частен дом на улица “Китен“ и се самонаранил в областта на дясната подмишница. Раната засегнала голям кръвоносен съд и 17-годишният починал в линейката от кръвоизлив. При извършения първоначален оглед данни за насилствена смърт не са установени. Разпитани са свидетели на случката. Работата по изясняване на случая продължава.", "date": "2017.11.06", "title": "Тийнейджър почина, след като си сряза ръката на стъкло"}
{"url": "http://www.novinite.bg/articles/152320/Otrova-vav-vazduha-Kade-e-naj-mrasno", "text": "Рекордно мръсен въздух в страната. От Инспекцията по околната среда и водите отчетоха завишени в пъти нива на замърсяване в 8 български града.През изминалата седмица най-високи показатели бяха отчетени в град Горна Оряховица. В три квартала на София също са отчетени стойности над нормата на замърсяване. Във Видин, Смолян, Пловдив и Шумен също, информира NOVA. Зимата винаги въздухът е по-мръсен. Няколко са причините за това – отоплението на твърди и течни горива, неблагоприятните метеорологични условия, сред които и мъглата.В малките населени места основният замърсител е отоплението, в големите градове – транспортът.Като цяло най-замърсените градове са Видин, Монтана, София. Най-чистите населени места са Девня, Димитровград, част от Варна.Очаква се пикът на замърсяването да е през декември и януари.", "date": "2017.11.06", "title": "Отрова във въздуха: Къде е най-мръсно"}
{"url": "http://www.novinite.bg/articles/152355/Veliko-Tarnovo-ostana-bez-parno-i-topla-voda", "text": "Авария по водопроводната мрежа във Велико Търново остави без парно и топла вода старата столица. Пробив на стар етернитов водопровод по ул. „Никола Габровски“ във Велико Търново причини спиране на парното, защото авариралото ВиК съоръжение захранва паровата централа. Аварията е от вчера по обяд. От водоснабдителното дружество уверяват, че днес до 20.00 часа ще ремонтират авариралия участък, за да може и топлоцентралата да възстанови топлоподаването във Велико Търново.В рамките на три дни това е втора авария, която спира парното за домакинствата и абонатите от обществения сектор в старата столица.\r\n", "date": "2017.11.06", "title": "Велико Търново остана без парно и топла вода"}
{"url": "http://www.novinite.bg/articles/152400/Jenata-varhu-koyato-padna-jelyazna-vrata-ostava-v-tejko-sastoyanie", "text": "Жената, която пострада, след като върху нея падна врата в градския парк на Ямбол, е стабилизирана. Състоянието й обаче остава тежко. Тя е с множество фрактури и контузии. Започва и проверка за причините за инцидента, предаде Нова телевизия.Подвижната порталната врата на градския парк излязла от релсите. Жената отключвала близо 5 метра дълъг портал, когато цялата тежест се стоварила върху нея.Труфка Данева работела отскоро в Общинското предприятие „Паркове и зони за отдих”. Тя е в Хирургичното отделение на болницата в Ямбол. Животът й е вън от опасност, но е с множество фрактури и вътрешни травми.Градският парк в Ямбол се заключва вечер на няколко места. През въпросния портал преминават стотици хора през деня.Районната прокуратура и Инспекцията по труда вече са се заели със случая. Работодателят - Община Ямбол, излезе с официална позиция, че вратата не е устояла на постоянните вандалски прояви. Това е и причина за инцидента с тяхната служителка. ", "date": "2017.11.06", "title": "Жената, върху която падна желязна врата, остава в тежко състояние"}
{"url": "http://www.novinite.bg/articles/152313/Klas-proslujeno-vreme-otnovo-e-na-dneven-red", "text": "Въпросът за клас „прослужено време\" отново е на дневен ред. Синдикатът КТ „Подкрепа” кани държавата и бизнеса на дебат по темата днес, предаде Нова телевизия.Профсъюзите са категорично против отпадането на надбавката към заплатата. Не на това мнение обаче са работодателите.Те настояват за отмяна на допълнителното трудово възнаграждение за придобит трудов стаж и професионален опит.  ", "date": "2017.11.06", "title": "Клас \"прослужено време\" отново е на дневен ред"}
{"url": "http://www.novinite.bg/articles/152409/Zaharieva-uspokoi-u-nas-nyama-da-se-priznava-neutralen-pol", "text": "Страната ни няма да променя Конституцията си и няма да признае т.нар. \"неутрален пол\", който е записан в Истанбулската конвенция, към която страната ни се присъедини на 21 април миналата година. Това става ясно от отговор на правосъдния министър Екатерина Захариева до депутата от \"Обединени патриоти\" Николай Александров по темата. Въпросният документ е Конвенцията на Съвета на Европа за превенция и борба срещу насилието срещу жените и домашното насилие, известна още като Истанбулската конвенция (финалният ѝ текст е одобрен в Истанбул през 2011 г.). Целта на конвенцията, която ще трябва да се ратифицира от българския парламент, е в националните законодателства на европейските страни да се въведат единни мерки срещу неспиращия проблем с насилието над жени и интимни партньори.роблемът на български и чужди традиционалисти е именно, че така държавата признава съществуването на \"неутрален пол\" (на англ. – gender), отличаващ се от вродения биологичен пол (на англ. – sex), а оттам легитимира правото на самоопределяне на хората в ЛГБТ-общностите (лесбийки, гейове, бисексуални, транссексуални). Множество организации обаче започнаха петиции, с които призовават българските депутати да не ратифицират документа. Именно това провокира въпроса на Александров. Захариева обаче успокоява с отговора си, че дори след присъединяването на страната ни, признаването на \"неутрален пол\" няма да се случи.\r\n", "date": "2017.11.06", "title": "Захариева успокои, у нас няма да се признава \"неутрален пол\""}
{"url": "http://www.novinite.bg/articles/152381/Desetki-demotiviranite-balgari-ne-uchat-i-ne-rabotyat", "text": "Около 330 000 души са демотивираните българи - тези, които са в трудоспособна възраст, но не учат, не работят, не се осигуряват и не са регистрирани в бюрата по труда, предаде ДАРИК.   Това показват данните от целевото проучване на изследователски център \"Тренд\", направено по поръчка на Фондация \"Фридрих Еберт\", представени в БТА от социолога Евелина Славкова. Изследването е направено в периода между 10 и 28 септември и е представително за целевата група, уточни Славкова. В извадката са попаднали 1123 души.   Над 80 на сто от демотивираните българи са без работа повече от една година, като 12 на сто от тях никога не са работили, показва изследването. Близо 47 на сто от тях не си търсят работа, тъй като твърдят, че няма работа за тях. Около 13 на сто посочват причина, че ги издържат роднини. Половината от неработещите висшисти са изразили мнението, че не могат да намерят работа по специалността. По-голямата част от анкетираните (47 на сто) са заявили, че биха започнали работа за възнаграждение между 500 и 1000 лева. Сред висшистите и живеещите в София желаната заплата е между 1001 и 1500 лева.   По отношение на възрастта най-голям е процентът на младежите между 18 и 29 години. \"Трябва да отчетем тук, че една част от младежите все още са в процес на търсене на своята професионална реализация\", отбеляза Евелина Славкова.Бившият вицепремиер и министър на труда и социалната политика Ивайло Калфин и член на Института за икономика и международни отношения заяви, че това е обществен проблем, защото той генерира бедност и разделение в обществото. Затова, за да се разреши този проблем, трябва да се намери цялостна концепция, смята Калфин.   Според него трябва да се промени подходът към тези хора. По думите му резултатите от изследването показват, че това, което се прави в политиките по насърчаване на труда, не е насочено към тези хора.   \"Политиките на пазара на труда на България са основани на това безработните да са активни. Демотивираните хора не са активни. Това означава, че в политиките, които ние имаме, трябва да се направи някаква принципна промяна, така че тези хора да се мотивират\", каза Калфин.   Бившият вицепремиер и министър на труда и социалната политика отбеляза, че демотивираните българи представляват около 10 на сто от трудовата сила у нас и тези хора могат да се превърнат в голям ресурс.", "date": "2017.11.06", "title": "Десетки демотивираните българи, не учат и не работят"}
{"url": "http://www.novinite.bg/articles/152399/Stolichni-firmi-shte-plashtat-za-realno-izhvarlenite-otpadaci", "text": "\r\nСтолични фирми ще могат да плащат такса \"смет\" за 2018 г. според реални обем на изхвърлените отпадъци. За целта те трябва да подадат декларации, като крайният срок за това е 30 ноември, съобщиха от Столична община. В тях трябва да бъде записан броят на контейнерите за смет, които ще ползват през следващата година.\r\nПодобна възможност софийското кметство дава възможност за поредна година. За да се възползват от нея, фирмите могат да процедират по следните два начина:\r\n1. Да подадат декларация по чл. 23 от Наредбата за местните такси, в която фирмите заявяват количествата отпадъци /съответно - брой съдове и честота на извозване/, на базата на което ще им бъде определен размерът на такса битова смет за 2018 г.\r\n2. Предприятията могат и пряко да се договорят с фирми, извършващи услугата по сметосъбиране и сметоизвозване.   В такъв случай също до 30 ноември 2017 г. трябва да се подаде молба за допускане на пряко договаряне по чл. 24 от същата Наредба за местните такси. \r\nФирмите, които до края на този месец не са подали нито един от двата документа в Столична община, през 2018 г. ще заплащат такса битови отпадъци, определена изцяло на база отчетната стойност на недвижимия имот за нежилищни нужди. \r\nОт Столична община очакват около 4500 фирми да подадат декларации за предоставяне на определен брой контейнери за битови отпадъци, а други 2300 предприятия да предпочетат директно договаряне с фирми за сметоизвозване. Образци на декларации за брой контейнери и молби за допускане на пряко договаряне могат да се изтеглят от сайта на Столична община . Документите се подават в Дирекция \"Икономика и търговска дейност\" към Столична община на \"\" .\r\n", "date": "2017.11.06", "title": "Столични фирми ще плащат за реално изхвърлените отпадъци"}
{"url": "http://www.novinite.bg/articles/152362/Jena-postrada-seriozno-pri-incident-s-tovaren-vlak", "text": "Млада жена е пострадала сериозно, след като е била блъсната от товарен влак в района на гара \"Владимир Павлов\". Инцидентът е станал около 10.00 часа.  Районът все още е отцепен от полицията. На място са пристигнали и близки на пострадалата. По неофициална информация, жената е на възраст 20-25 години от плевенско село. Откарана е в УМБАЛ-Бургас от екип на спешна помощ, като състоянието й е много тежко.  Полицията разпитва приятеля на жената, който е бил с нея в момента на инцидента. Все още не е ясно дали се касае за опит за самоубийство или нещастен случай. ", "date": "2017.11.06", "title": "Жена пострада сериозно при инцидент с товарен влак"}
{"url": "http://www.novinite.bg/articles/152402/SGP-proveryava-karuci-na-teritoriyata-na-Stolichna-obshtina", "text": "Софийска градска прокуратура (СГП) се е самосезирала заради установени данни за нарушения от водачи на каруци на правилата за движение по пътищата, за защита на животните и законоустановените ветеринарно-медицински изисквания. Във връзка с констатираните проблеми, свързани с нарушения на Закона за движение по пътищата (ЗДвП), със замърсяване на околната среда, както и застрашаване живота и здравето на животните, ползвани за придвижване на ППС с животинска тяга е било възложено по реда на надзора законност извършването на внезапни проверки от служители на СДВР, съобщиха от прокуратурата. В хода на проверките е указано да се установява дали движещите се ППС с животинска тяга са оборудвани със съответните светлини и торбички за животински отпадъци, регистрирани ли са по съответния ред и т.н.; дали ППС с животинска тяга навлизат за движение в широкия център на града; разполагат ли водачите на ППС с животинска тяга с изискуемия регистрационен талон; дали водачите на ППС с животинска тяга притежават изискуемите документи по Закона за ветеринарно-медицинската дейност за индивидуализация на животните. При нужда е указано да се търси съдействие от органите на ОДБХ – гр. София. По случая е потърсено съдействие и от Столична община и ОДБХ – гр. София, като е указано подобряване на взаимодействието между компетентните контролни органи по повод противодействието на допусканите закононарушения, свързани с движението на каруци на територията на Столична община. Засилените проверките ще се извършват регулярно до края на календарната 2017 г., като при необходимост срокът за това ще бъде продължен.", "date": "2017.11.06", "title": "СГП проверява каруци на територията на Столична община"}
{"url": "http://www.novinite.bg/articles/152352/Jena-postrada-seriozno-pri-incident-s-tovaren-vlak", "text": "Млада жена е пострадала сериозно, след като е била блъсната от товарен влак в района на гара \"Владимир Павлов\". Инцидентът е станал около 10.00 часа, информира ДАРИК. Районът все още е отцепен от полицията. На място са пристигнали и близки на пострадалата.По неофициална информация, жената е на възраст 20-25 години от плевенско село. Откарана е в УМБАЛ-Бургас от екип на спешна помощ, като състоянието й е много тежко. Полицията разпитва приятеля на жената, който е бил с нея в момента на инцидента. Все още не е ясно дали се касае за опит за самоубийство или нещастен случай. ", "date": "2017.11.06", "title": "Жена пострада сериозно при инцидент с товарен влак"}
{"url": "http://www.novinite.bg/articles/152339/Vrashta-li-se-Dogan-v-politikata", "text": "Участието на Ахмед Доган в заседание на ръководството на ДПС по темата „Вот на недоверие” може да не остане изолиран акт, като преплитането на държава и управляваща партия може да върне почетния председател на движението в активната политика. Това стана ясно от думите на близкия му приятел проф. Димитър Тадаръков в студиото на „Тази сутрин”.„Ахмед Доган е свободолюбив човек, който не обича диктатурата. Не я обичаше по време на комунизма, няма как да я обича ако се появи сега. Диктатура е сливане на партийна и държавна власт – има наченки от тези гейтове, които са в провинцията”, подчерта Тадаръков.Във връзка с прословутите „обръчи от фирми” и „разпределянето на порциите”, професорът беше категоричен, че през годините Доган е бил разбиран погрешно и не може да се прави сравнение с „непрекъснатите роднински участия в обществените поръчки”.„Доган е управлявал няколко пъти в правителства, защо аз нямам нито една спечелена обществена поръчка”, попита Тадаръков.Във връзка с обявената от ДПС подкрепа за вота на недоверие, Тадаръков коментира, че движението е показало последователност, след като от самото началото е заявило позицията си, че няма да застане зад правителство с участието на националистите от „Обединени патриоти”.", "date": "2017.11.06", "title": "Връща ли се Доган в политиката"}
{"url": "http://www.novinite.bg/articles/152312/Imeto-na-zdrvniya-ministar-stava-yasno-e-petak", "text": "ази седмица трябва да стане ясно името на човека, който ще поеме здравното министерство. През уикенда премиерът Бойко Борисов призна, че ГЕРБ вече има номинация за нов здравен министър и ще я обяви на 10 ноември.До поредна рокада в здравеопазването се стигна след като Николай Петров подаде оставка миналия понеделник, предаде Нова телевизия.Сред спряганите в публичното пространство имена за отговорния пост са това на зам.-здравния министър Мирослав Ненков, на бившия здравен министър Петър Москов и на директора на Александровска болница - хирурга Костадин Ангелов. ", "date": "2017.11.06", "title": "Името на здрвния министър става ясно е петък"}
{"url": "http://www.novinite.bg/articles/152354/Ninova-GERB-osajda-bez-sad-i-prisada", "text": "За пореден път представител на ГЕРБ издава присъди, вместо съда. Г-жа Менда Стоянова заяви, че скоро ще бъде доказано купуване на гласове от депутата Манол Генов. Питаме - откъде г-жа Стоянова е запозната с доказателствата по делото и влияе ли тя на изхода на разследването?Това заявява председателят на БСП Корнелия Нинова, цитирана от пресцентъра на партията. Тя припомни, че в правова държава това е престъпление.\"Не се изненадваме, защото това е моделът ГЕРБ. Той се изразяваше в осъждане на български лекари от трибуната на НС от г-н Цветанов. Те се оказаха невинни\", подчерта тя. По нейните думи България с парите на данъкоплатците изплаща хиляди левове заради ГЕРБ, след като сме осъдени в Страсбург.\"По същия начин беше заклеймяван кметът на Асеновград Емил Караиванов. Днес всички обвинения към него са снети, но никой от ГЕРБ не понесе отговорност за очерняне името му без съд и присъда. В същото време депутатът от ГЕРБ Делян Добрев, със свален имунитет и повдигнато обвинение, в основата на \"Кумгейт\" в Хасково, е защитаван и възхваляван от депутатите на ГЕРБ, които отказаха да го освободят от НС. Кметът на Хасково си е на поста. Ето от този модел ГЕРБ искаме да се освободим. Всички техни заподозрени и обвиняеми са чисти и невинни\", каза още Нинова.Според нея всеки, който се осмели да критикува властта, е осъждан предварително, без съд и присъда. \"Това е пълно унищожаване на правовата държава, заличаване на институциите и налагане на модела - една партия-една държава\", заяви председателят на БСП. ", "date": "2017.11.06", "title": "Нинова: ГЕРБ осъжда без съд и присъда"}
{"url": "http://www.novinite.bg/articles/152329/Glavchev-e-kategorichen-che-votat-na-nedoverie-shte-se-othvarli", "text": "Не е ясна темата на вота на недоверие, който ще внесе БСП и той ще бъде отхвърлен, категорично заяви пред БНТ председателя на Народното събрание Димитър Главчев, цитиран от news.bg.  Той допълни, че мнозинството в парламента е стабилно.\"Ще бъде отхвърлен вота на недоверие. Не знаем още каква ще е темата му. Наистина в началото казаха корупция, която тема малко не приляга на БСП. Защото в предишното 43-то Народно събрание обсъждахме отново приемане на антикорупционния закон, единствено от ГЕРБ, Реформаторския блок и патриотите подкрепихме на първо четене\", коментира Главчев.\"Подозирам, че отново колегите от \"БСП за България\" няма да бъдат зад този антикорупционен закон и то единствено по причината, че не е удовлетворено искането им кой да назначава ръководителя на органа, който ще се занимава с това. И другото искане, че трябва да има разследващи функции този орган. И двете неща са в противоречие с действащото законодателство\", коментира председателят на Народното събрание.", "date": "2017.11.06", "title": "Главчев е категоричен, че вотът на недоверие ще се отхвърли"}
{"url": "http://www.novinite.bg/articles/152396/Lilyana-Pavlova-podpisa-sporazumenie-za-partnorstvo-s-Kamarata-na-stroitelite", "text": "Министърът за българското председателство на Съвета на ЕС 2018 Лиляна Павлова и ръководството на Камарата на строителите в България подписаха споразумение за партньорство по повод предстоящото председателство, съобщиха от Дирекция \"Комуникация и пресцентър\" на Министерството, информира БНТ.\r\nПред ръководството на КСБ министър Павлова е посочила, че сега е моментът да бъдат представени възможностите на българския бизнес, защото в продължение на шест месеца страната ще е \"под прожекторите\" на Европа.\"При подписването обсъдихме идеи, които ще могат да се реализират и чрез индивидуално партньорство с членовете на Камарата на строителите в България, доказала се не само като основен фактор в строителния сектор на национално ниво, но и като стратегически партньор в международен аспект\", заяви министър Павлова.\r\n", "date": "2017.11.06", "title": "Лиляна Павлова подписа споразумение за партньорство с Камарата на строителите"}
{"url": "http://www.novinite.bg/articles/152386/Kiril-Ananiev-moje-da-e-noviyat-zdraven-ministar", "text": "Заместник-министърът на финансите Кирил Ананиев ще бъде новият здравен министър, твърди Mediapool, като се позовава на свои източници. В момента Ананиев оглавява Надзорния съвет на Националната здравноосигурителна каса (НЗОК) и отговаря за управлението на близо 4 млрд. лева от здравни вноски. Той е бил зам.-министър на финансите почти във всички правителства от 1998 г. насам. Ползва се с подкрепата на почти всички партии заради опита си.По-рано днес политическият съвет на управляващата коалиция утвърди официалната номинация за министър на здравеопазването. Припомняме, че в събота премиерът Бойко Борисов обяви, че вече е решил кой да е новият здравен министър, но ще го съобщи на 10 ноември - след гласуването на Бюджет 2018. В съобщение на правителствената информационна служба се казва, че на днешното редовно заседание лидерите на партиите от коалицията са разгледали няколко възможни кандидатури, а предложението за министър ще бъде внесено от премиера в парламента веднага след приемането на бюджета за догодина.\r\n\r\n\r\n", "date": "2017.11.06", "title": "Кирил Ананиев може да е новият здравен министър"}
{"url": "http://www.novinite.bg/articles/152405/Rabotodateli-i-sindikati-v-poreden-spor-za-klas-proslujeno-vreme", "text": "Добавката за стаж и професионален опит увеличава заплатата регулярно и не се влияе от отношението на работодателя към работника, за разлика от паричния бонус според приноса на работниците, който може да остане наполовина, когато работодателят е \"сърдит\" - с този аргумент за пореден път синдикатите се опитаха да убедят работодателите, че запазването на класа \"прослужено време\" е необходимо. От КТ \"Подкрепа\" представиха данни, според които в Чехия все още се прилага добавката за прослужено време, а в Словения размерът на тази добавка се определя с колективен трудов договор и не може да бъде по-нисък от 0.5 процента за всяка година стаж. От своя страна работодателските организации заявиха, че не желаят забраната на такава добавка, а промяна в начина на нейното определяне, информира ДАРИК.   Освен информация за съществуването на добавка за стаж и опит в други държави еврочленки, от КТ „Подкрепа“ представиха ситуация, в която няма такава добавка и работодателят дава бонус за ефективна работа като част от заплатата на работника. Икономическият съветник Ваня Григорова даде пример с българска компания и заплатата на работник за януари и март тази година.   „Март служителят си взима три дни болнични, вследствие на което бонусът му пада на половина. И не го измерваме в сума месечно, а в бонус на ден. Както през януари дневният бонус е бил в размер почти 34 лева, през март месец дневният бонус пада на 17 лева“, каза Григорова.   От Асоциацията на индустриалния капитал контрираха с примери от държави като Камбоджа и Шотландия, където държавата се намесва с нормативно определена добавка за стаж - в първия случай, защото заплатите на шивачките са твърде ниски, а във втория - за да бъдат задържани на работа личните лекари.   „Никога, абсолютно никога работодателските организации не са казвали, че искат отменяне на добавките за прослужено време и стаж изцяло със забрана. Винаги се е казвало, че ние искаме те да се договарят в съответните колективни трудови договори“, посочи Теодор Дечев.„Тия, дето много се натискат да се договарят, не могат да се похвалят в последните 3-4 години на документ, наречен Колективен трудов договор или национално споразумение, на което да са се подписали. Такова няма“.   През лятото четирите работодателски организации внесоха сигнал до Комисията за защита от дискриминация, че добавката за стаж дискриминира работниците по възраст, както и служителите в държавната спрямо частната сфера.   Очаква се решението на комисията.", "date": "2017.11.06", "title": "Работодатели и синдикати в пореден спор за клас „прослужено време“"}
{"url": "http://www.novinite.bg/articles/152398/DBG-Obedinenieto-na-Da-Balgariya-i-DSB-obslujva-GERB", "text": "Обединението на \"Да, България\" и ДСБ е грешка, която само ще раздели дясното, а подобен ход обслужва ГЕРБ и БСП. Това заяви председателят на Движение \"България на гражданите\" Димитър Делчев на пресконференция след вчерашния националният съвет на партията. Припомняме, че половин година след провала на общото явяване на \"Нова република\", в чиято основа е ДСБ, и отделно на \"Да, България\" на последните парламентарни избори, което ги остави извън Народното събрание, двете формации наскоро предприеха стъпки за обединение.Според ДБГ обаче това не е правилният начин за обединение, защото се прави \"отгоре-надолу\". Затова от партията са дали мандат на местните си структури да започнат преговори с партии, коалиции, НПО-та и граждански организации за създаване на Реформаторски общности за демокрация (РОД). Очаква се съвсем скоро на местно ниво представители на движението да оценяват бюджетите на общините, както и да се създадат експертни групи онлайн. \"Нашата ръка винаги е подадена и към \"Да, България\" и към ДСБ\", отбеляза Делчев, но уточни, че трябва да се проведе разговорът за морала вдясно. \"Трябва да стане ясно защо ДСБ и \"Да, България\" искат да са заедно сега, за разлика от последните избори\", зачуди се лидерът на движението. На събитието вчера партийците са решили и да се обнови ръководството с нови лица, като идеята е да се надградят идеите на ДБГ.\r\n\r\n\r\n\r\n", "date": "2017.11.06", "title": "ДБГ: Обединението на \"Да, България\" и ДСБ обслужва ГЕРБ"}
{"url": "http://www.novinite.bg/articles/152360/Imeto-na-noviya-zdraven-ministar-utochneno", "text": "ГЕРБ и ОП излязоха с предложение за поста министър на здравеопазването.Политическият съвет на управляващата коалиция утвърди официалната номинация за министър на здравеопазването, но кандидатурата ще бъде внесена в парламента след приемането на Бюджет 2018, пише news.bg  На днешното заседание лидерите на партиите от управляващата коалиция разгледаха няколко възможности за кандидатури за поста здравен министър. Утвърдената кандидатура ще бъде внесена в парламента лично от премиера Бойко Борисов. За сега обаче името остава неизвестно.В хода на заседанието стана ясно и че парламентарните групи на ГЕРБ и ОП ще бъдат натоварени със задачата да формират екип от юристи, който да изготви правен анализ и да направи предложения за законодателни промени по отношение на отпадането на давността за престъпления при приватизационни сделки.Лидерите на ГЕРБ, ВМРО, Атака и НФСБ обсъдиха и други теми като правителствения Бюджет 2018 и промените в нормативната уредба, свързани с подобряване на туристическото обслужване и гарантирането на спокойствието на туристите. Обсъдени бяха предложения за изменения в Закона за устройството на Черноморското крайбрежие, Единната система за туристическа информация и промени, ограничаващи нивата на шума в зимните и летните курорти.Според политическия съвет на управляващата коалиция 4-годишната управленската програма на правителството за първите 6 месеца се изпълнява в срок, а мнозинството е стабилно.", "date": "2017.11.06", "title": "Името на новия здравен министър уточнено"}
{"url": "http://www.novinite.bg/articles/152315/Predlagat-da-ima-kameri-vav-vsichki-avtobusi", "text": "Поставянето на видеорегистратори в автобусите, за да се знае какво се случва по време на път. За това настояват от Асоциацията на пострадали при катастрофи, информира Нова.„Официално ще внесем предложението в Автомобилната администрация още тази седмица. Ако е необходимо, ще мислим как да бъде внесено и в Народното събрание”, заяви пред NOVA Владимир Тодоров.Той припомни, че преди година са поставени видеорегистратори в линейките в София. Анализите сочат, че нарушенията, направени от шофьорите, са намалели с 40-50%.„Освен да записват критичните ситуации, видеорегистраторите имат и много силен контролиращ ефект върху водачите”, заяви Тодоров.  ", "date": "2017.11.06", "title": "Предлагат да има камери във всички автобуси"}
{"url": "http://www.novinite.bg/articles/152309/Vlakovete-Sofiya-Pernik-s-novo-razpisanie", "text": "От днес до началото на декември БДЖ променя графика на влаковете между София и Перник.Неудобството е заради ремонт на участъка Драгичево и спирка „Метал“.Всички влакове в интервала между 9.30 сутринта и 16.40 следобед ще бъде осигурен автобусен трансфер, преададе Нова телевизия.Международният влак до Солун пък ще се движи по заобиколен маршрут през гарите „Храбърско” и „Разменна”.  ", "date": "2017.11.06", "title": "Влаковете София-Перник с ново разписание"}
{"url": "http://www.novinite.bg/articles/152403/Zarnoproizvoditelite-predlagat-s-15-mln-lv-da-se-vdigne-pomoshtta-za-akciza", "text": "\r\nНационалната асоциация на зърнопроизводителите е предложила на премиера Бойко Борисов и финансовия министър Владислав Горанов от следващата година държавната помощ за частично покриване на акциза върху горивата да се повиши с около 20%. Причината е в поскъпването на световните цени на горивата, започнало от есента на тази година, посочи за Синор.БГ Радослав Христо от Националната асоциация на зърнопроизводителите (НАЗ).\r\nВ продължение на години бюджетът за покриване на част от акциза за използваното в селското стопанство гориво е 84 милиона лева годишно. С новото предложение се очаква той да се повиши на 100 млн. лева.\r\nПо закон компенсацията е 40 на сто, което означава, че за литър купено гориво държавата покрива 27-28 ст. С исканото увеличение компенсацията ще достигне 40-45 ст., което значително ще облекчи дейността на полето.\r\nСредно цената на литър газьол в момента е 2,10 лв., или без ДДС 1,80. С исканото повишение цената ще падне до 1,40 лв., така че ще покрие нарастващата цена на горивата.\r\nСтопаните са изключително доволни от новата система за изплащане на държавната помощ, която вече втора година е значително по-улеснена, посочи още Радослав Христов.\r\nФермерите не са натоварени със задължението да водят дневници и да представят разходни норми за горивата, той като това централизирано се прави въз основа на анализите, направени не без помощта на институтите към Селскостопанска академия.\r\nСлужителите в общинските служби попълват заявлението за обработваните декари, като фермерът представя единствено фактурите за купеното гориво.\r\nДо края на месеца се очаква да бъдат обявени резултатите от заявените количества горива през миналата стопанска година.\r\n", "date": "2017.11.06", "title": "Зърнопроизводителите предлагат с 15 млн. лв. да се вдигне помощта за акциза"}
{"url": "http://www.novinite.bg/articles/152414/Ispaniya-podkrepya-Balgariya-za-priemaneto-v-Shengen", "text": "Испания подкрепя България във всички инициативи, особено за приемането в Шенген. Това заяви председателя на Смесената комисия по въпросите на ЕС в Конгреса на депутатите на Испания Мария Сорая Родригес Рамос на среща с вицепремиера и външен министър Екатерина Захариева. В испанската столица министър Захариева се срещна преди минути и с външния министър Хосе Мануел Гарсия Маргальо, информира БНТ.\r\nВ рамките на всички разговори днес пред министър Екатерина Захариева бе изразена огромната благодарност на официален Мадрид за подкрепата, която България оказва в тежката за испанската държава политическа ситуация.\r\nГолямата част от испанския народ е убедена, че заедно ще излезем напред, заяви Мария Сорая Родригес Рамос.\r\nНашата позиция е ясна - ние стоим зад териториалната цялост и суверенитета на Кралство Испания, посочи още тя.\r\nВярвам в испанското правосъдие и в демокрацията пък каза министър Екатерина Захариева и добави, че България приветства свикването на демократични избори в Каталуния.\r\nСлед Брекзит всички осъзнаха, че процесите не са невъзвратими и че трябва да отстояваме демокрацията всеки ден, посочи още Захариева и добави, че нашите народи са сред най-проевропейски настроените.\r\nВ знак на солидарност срещу разделението на държавата по прозорците на почти всички сгради в Мадрид е окачен националният флаг. Темата продължава да вълнува хората ежедневно. В същото време снощи в Мадрид имаше демонстрация срещу крутите според обществото съдебни мерки предприети от официален Мадрид срещу Карлес Почдемон и неговите министри.\r\n", "date": "2017.11.06", "title": "Испания подкрепя България за приемането в Шенген"}
{"url": "http://www.novinite.bg/articles/152337/Smilyanskiyat-fasul-e-gordost-za-celiya-Rodopski-kraj", "text": "Министерството на туризма не е включвало прочутия смилянски фасул в брошура или издание, информират от ведомството. От там посочват, че заедно с Министерството на земеделието, храните и горите са представили идея за 12 винено-кулинарни дестинации на България. Салатата от смилянски фасул е сред най-характерните и обичани специалитети в Родопите и затова е била препоръчана да бъде част от 12-те винено-кулинарни дестинации на страната ни. Този типичен продукт е влязъл в единствената за Родопите дестинация заедно с други характерни за региона специалитети като родопското чеверме, пататника, клина и пр., които не са специфични само за отделни селища. Редица природни и културни забележителности - като долмените и тракийските светилища например, също са характери за целия регион, а не само за околностите на отделни негови села или градове. Това е и целта на проекта - да улови духа и общото за географските части на България, се посочва в съобщението. Според Министерството на туризма споменаването на тези продукти ще направи региона още по-популярен. Всяко излишно и буквално вторачване на местните общности би помрачило добрия замисъл и целта на проекта - да улови духа и общото за географските части на България, смятат от ведомството. В този смисъл смилянският фасул безспорно е завоевание на Смилян, но е гордост за целия Родопски край, отбелязват от Министерството на туризма. Проектът за винено-кулинарните дестинации не е окончателен, нито е брошура или издание, а идейно предложение на двете министерства, което тепърва ще се обсъжда публично в детайли. На предстоящи шест кръгли маси по региони той ще се доразвие и конкретизира. Местните общности са експертите, които ще прецизират детайлите по проекта и безспорно ще се вземе под внимание тяхното мнение, включително дали да се ползва думата фасул или боб. Едва тогава проектът ще бъде финализиран, се казва в съобщението. Началните предложения за участие в дестинациите са били посочени от специалисти в кулинарния и винения бранш съвместно с експерти на Министерството на земеделието, храните и горите. Целта е не да се препоръчват защитени и патентовани марки, а да се усетят ароматът и вкусът на отделните географски области на страната, които правят пребиваването в тях незабравимо, посочват от Министерството на туризма.", "date": "2017.11.06", "title": "Смилянският фасул е гордост за целия Родопски край"}
{"url": "http://www.novinite.bg/articles/152388/Kraj-na-kasite-po-magistralite-v-Garciya", "text": "До края на годината властите в Гърция ще обявят търг за изграждане на нова система за таксуване без каси по пътищата на страната. Това оповести по телевизията гръцкият министър на инфраструктурата и транспорта Христос Спирдзис, цитиран от БТА.Прилагането на новата тол система ще стартира още догодина, като се предвижда таксите да се плащат безкасово чрез специални бордови устройства и по мобилните телефони. Таксите ще са в зависимост от изминатите километри.Магистрални пунктове ще има само на входа и на изхода, където ще се дават тези устройства, с които ще се засича влизането и излизането на моторното превозно средство. Това ще става и алтертивно през мобилните телефониПъвоночално системата ще заработи на авгомагистрала Егнатия, а впоследствие ще бъде инсталирана и на останалите национални пътни артерии.  ", "date": "2017.11.06", "title": "Край на касите по магистралите в Гърция"}
{"url": "http://www.novinite.bg/articles/152342/Mesoto-u-nas-e-palno-s-antibiotici", "text": "Масово месото у нас е с антибиотици, а това е така, защото фермерите тъпчат животните с лекарства \"за всеки случай\". Такива са изводите от седмия годишен доклад на Европейската агенция по лекарствата, който анализира продажбата на антибиотици за животни в 30 европейски държави през 2015 г. Данните разкриват шокиращи факти за употребата на лекарствата у нас.Фермите в България се оказват сред злоупотребяващите с медикаментите и са класирани на осмо място сред обхванатите в проучването страни. У нас на 1 кг живо тегло се падат средно по 121 милиграма антибиотик, докато при отличниците стойностите са далеч по-ниски - 2 мг на 1 кг в Норвегия, 5 мг в Исландия, 12 мг в Швеция. По-лошата новина е, че у нас употребата на лекарствата заплашително расте - от 92 мг през 2011 г. и 116 мг през 2013 г. до рекордните 121 мг, цитирани в доклада. Сериозният проблем с безконтролната употреба на антибиотици е, че така се създава резистентност на бактериите, медикаментите спират да им влияят и се налага използването на нови и все по-мощни антибиотици във все по-големи количества, предава в. \"Сега\" в днешния си брой. Това, че ядем месо, натъпкано с антибиотици, е още по-смущаващо на фона на честите скандали по темата храни - яйцата с фипронил, \"кравето\" масло, пълно с вода и неживотински мазнини, имитациите на сирене, направени с палмово масло и т.н. В България най-голяма е употребата на тетрациклини, показват данните от доклада. Веднага след тях се нареждат антибиотиците от групата на макролидите, амфениколите и добре познатият пеницилин.\r\n\r\n\r\n", "date": "2017.11.06", "title": "Месото у нас е пълно с антибиотици"}
{"url": "http://www.novinite.bg/articles/152330/Jilishtata-v-Balgariya-po-prazni-no-vse-po-skapi", "text": "Имотният пазар е в парадокс: в страната има излишък на жилища и въпреки че населението намалява, придобиването на имот става все по-скъпо и по-трудно. Разходите на домакинствата за покупка, наем и поддръжка на жилище нарастват по-бързо от средния доход. Проблемът е стигнал точка, при която от всички страни в преход в Централна и Източна Европа България има втория най-висок дял на разходи на домакинствата, свързани с жилищата. Освен това наемният пазар е почти неразвит, защото няма сигурност и стимули за наемодателите. Това са част от изводите на доклад на Световната банка, поръчан от Министерството на регионалното развитие и благоустройството.Пазар извън балансИмотният пазар страда от сериозно изкривяване, показва анализът. От една страна, в България има около 1.2 млн. незаети и необитаеми жилищни единици (или 30% от общия жилищен фонд, 43% от жилищата в селските райони и 25% от тези в градските райони). А обезлюдяването им се увеличава: броят на жилищата \"в излишък\" е нараснал от 677 хиляди през 2010 г. до 926.8 хиляди през 2014 г.От друга страна, цената на жилищата е много висока в сравнение със средните нива на доходите. Около един милион души (15% от населението) живеят в жилища, които се споделят от повече от едно семейство. За домакинства с доходи под 1000 лева на месец е почти невъзможно да закупят или наемат жилище на пазарни цени. Повече от една трета от младите хора не могат да си позволят собствен имот и живеят с родителите си. За 42% от едночленните домакинства и 31% от живеещите под наем разходите по поддръжка на жилището са сериозно бреме.Високият брой \"призрачни домове\" може да се обясни донякъде с естеството на използваните данни. Информацията в доклада е от преброяването през 2011 г., а тя беше върхова за финансовата криза в България. Освен това показателите на НСИ включват и вили, ваканционни жилища и хотелски апартаменти. Това обаче оправдава отчасти данните на национално ниво, но не и високите нива на свободни жилища в развиващите се райони. В София незаетите жилища са 24%, в София-област - 48%, в Пловдив са 26%, а във Варненска област - 30%.На този фон според Световната банка държавата има слаба жилищна политика, а общините - почти нулева такава. Така България остава една от страните с най-ниски показатели на мобилност на домакинствата сред страните в преход.Никой не наема Средните цени на жилищата са между 550 и 800 евро на кв.м за по-малко атрактивните жилища в стари сгради и до 800-1200 евро на кв.м за жилища в новопостроени сгради с по-атрактивно местонахождение, отбелязват от Световната банка. Средният месечен доход на домакинство обаче е 477 евро, което значи, че по-голямата част от населението не могат да си позволят да закупят или дори да наемат жилище на пазарни цени.По-малко от 5% от жилищния фонд в страната (2.6% според нови данни за 2016 г. са под наем на пазарен принцип) се отдава под наем, а допълнителни 8% са \"споделени\", \"безплатни\" или \"субсидирани\" жилища, показват официалните данни на НСИ. Разликите в цените са огромни - от 30 - 50 лв. наем за студентско общежитие с лоши условия в столицата, през наем от 300 лв. за 70 кв.м в Монтана до 600 лв. за същото жилище в София. Високите цени на атрактивните места предполагат, че от този пазар се възползват само хората със средни и високи доходи. Липсата на пазар за жилища под наем Ниското предлагане на имоти под наем въпреки големия брой незаети жилища обикновено се случва на места, където \"нормативната база вреди на ефективното функциониране на пазара\", твърдят от Световната банка. Наемодателите предпочитат да не отдават имотите си под наем по няколко причини. Настоящите закони за извеждане от имота са в полза на наемателите, официалните договори за наем се изпълняват трудно по съдебен ред, наследена лоша поддръжка на жилищата и данъкът, който се прилага спрямо доходите.Според доклада има поне три начина пазарът да бъде \"отключен\". Един инструмент е приспадането на разходите за наем от данъците на наематели - това би накарало хората да наемат, вместо да купуват жилища, и ще стимулира осветляването на наемните отношения. Друга възможна мярка е освобождаването от данък на доходите за дребните наемодатели, които отдават под наем до 5 жилища. Задължително е и създаването на бърза и евтина система за разрешаване на спорове между наематели и наемодатели.Къде са държавата и общинитеВ момента държавата не помага за развитието на жилищния пазар, а общините са още по-неефикасни в това, показва докладът на Световната банка. Засега повечето усилия са концентрирани в социалните жилища. Те обаче са едва 3% от общия жилищен фонд, а предоставянето им на нуждаещи се дори не е обезпечено финансово. Същото е положението и в най-голямата и атрактивна община - Столичната. Според плана й за развитие до 2020 г. цялата \"жилищна политика\" на местната власт е концентрирана в 13 803 бр. общински жилища (или 3% от всички в града), а за останалите 97% няма никакво общинско внимание или подкрепа.\r\n \r\n\"Отключването\" на неизползваните имоти и към нуждаещите се ще е много по-ефективен подход, отколкото държавата и общините да строят нови социални жилища, се казва в доклада на Световната банка. За целта обаче трябва ново законодателство със стимули и защити на собствениците, които отдават имоти под наем на нуждаещи се, както и гаранции, че техните имоти ще се обитават и поддържат адекватно.", "date": "2017.11.06", "title": "Жилищата в България: по-празни, но все по-скъпи"}
{"url": "http://www.novinite.bg/articles/152359/Zadarjaha-nad-25-tona-energijni-produkti-na-Dunav-most-2", "text": "Над 25 000 литра енергийни продукти, движещи се в нарушение на ЗАДС, задържаха митнически служители в района на \"Дунав мост 2\". На 29 октомври на ГКПП Дунав Мост 2 пристига товарен автомобил превозващ групажна стока от Италия за България. Една от стоките е 3280 литра енергиен продукт - масло с код по КН 2710 19 29, което е акцизна стока по смисъла на ЗАДС. Установено е, че фирмата получател в България не е изпълнила задължението да уведоми компетентното митническо учреждение по постоянен адрес, преди изпращането на акцизните стоки от изпращача.Липсата на такова уведомление приравнява случая към движението на акцизни стоки без заплатен или обезпечен акциз. Стоката е задържана в Митническо бюро - Видин. Работата по случая продължава.Дни по-рано, на 27 октомври на ГКПП Дунав Мост 2 при аналогични обстоятелства е спряна полска автоцистерна, превозваща по документи 22 020 кг. енергиен продукт с код по КН 3824 99 92, използван в химическата промишленост. Пратката се е движела от Германия за България.В първия случая стоката, а във втория случай и автоцистерната са задържани в Митническо бюро - Видин. Взети са контролни проби за лабораторен анализ. Работата по двата случая продължава.", "date": "2017.11.06", "title": "Задържаха над 25 тона енергийни продукти на \"Дунав мост 2\""}
{"url": "http://www.novinite.bg/articles/152325/Vijte-kade-spirat-vodata-na-7-noemvri-v-stolicata", "text": "На 7 ноември 2017 г. (вторник), във връзка с монтаж на спирателни кранове и водомерен възел на резервоар „Бухово“се налага спиране на водоподаването от 9:00 до 21:00 часа на клиентите на „Софийска вода”, живеещи в: гр. БуховоПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред кметството в града.На 7 ноември 2017 г. (вторник), във връзка с подмяна на сградно водопроводно отклонение на ул. „Милин камък“ в жк. „Лозенец“, се налага спиране на водоподаването от 9:00 до 18:00 часа на клиентите на „Софийска вода”, живеещи в района на:ул. „Милин камък“ между  бул. „Евлоги и Христо Георгиеви“ и  ул. „Крум Попов“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: „Милин камък“ на ъгъла с ул. „Орфей“.На 7 ноември 2017 г. (вторник), във връзка с подмяна на сградни водопроводни отклонения на ул. „Княгиня Косара“ в кв. „Васил Левски“ се налага спиране на водоподаването от 9:30 до 21:30 часана клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Княгиня Косара“ № 34.На 7 ноември 2017 г. (вторник), във връзка с реконструкция на уличен водопровод в с. Световрачане се налага спиране на водоподаването от 9:30 до 21:00 часа на клиентите на „Софийска вода”, живеещи в района на:ул. „Чавдар войвода“, ул. „Лесновска река“, ул. „Поляната“ и ул. „Миладин Цветков“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Поляната “ на ъгъла с ул. „Искър“.На 7 ноември 2017 г. (вторник), във връзка с подмяна на сградно водопроводно отклонение в кв. „Бенковски“ се налага спиране на водоподаването от 9:30 до 14:00 часа на клиентите на „Софийска вода”, живеещи в района на:площад „Биримирци“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на: площад „Биримирци“.На 7 ноември 2017 г. (вторник), във връзка с подмяна и монтаж на спирателни кранове на в жк. „Младост“ 4 се налага спиране на водоподаването от 10:00 до 22:00 часа на клиентите на „Софийска вода”, живеещи в района между:ул. „Акад. Румен Цанев“, ул. „Филип Аврамов“, ул. „Самара“, ул. „Атанас Москов“, бл. 325, бл. 411, бл. 412, бл. 413, бл. 414 и 131 СУ \"Климент Арк. Тимирязев\".При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред магазин Фантастико.На 7 ноември 2017 г. (вторник), във връзка с подмяна на сградно водопроводно отклонение на ул. „Цар Освободител“ във в.з. „Банкя“ се налага спиране на водоподаването от 10:00 до 17:00 часа на клиентите на „Софийска вода”, живеещи в района между:ул. „Цар Освободител“ от ул. „Ела“ до ул. „Космонавт“ул. „Космонавт“ул. „Иларион Макариополски“ от ул. „Цар Освободител“ до ул. „Иларион Макариополски“ №60.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цар Освободител“ №88.На 7 ноември 2017 г. (вторник), във връзка с подмяна на сградно водопроводно отклонение на ул. „Коста Илиев“ в кв. „Овча купел“ се налага спиране на водоподаването от 10:00 до 15:00 часа на клиентите на „Софийска вода”, живеещи в района между:ул. „Коста Илиев“ от ул. „Институтска“ до ул. „Войводина могила“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Институтска“ на ъгъла с ул. „Коста Илиев“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 121 21 или да следят за развитието на всички текущи теренни дейности в реално време чрез Виртуалния информационен център на дружеството -  .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.11.06", "title": "Вижте къде спират водата на 7 ноември в столицата"}
{"url": "http://www.novinite.bg/articles/152378/Zaradi-tekuchestvoto-mnogo-hora-v-IT-sektora-imat-nezaslujeno-visoki-zaplati", "text": "Борис Колев е млад, но вече е ветеран в бизнеса - основава първата си компания, когато е едва на 18 г. Днес е сред най-известните български предприемачи. Той е генерален директор на JT International Group – българска група от компании в сферата на маркетинговите и технологични иновации. Освен това е активен участник в редица инициативи в сферата на социалната отговорност. Наскоро Борис бе отличен като един от шестте най-успешни млади европейски предприемачи, иноватори и лидери, които имат и значителен принос към обществото в Европа. \r\nГ-н Колев, стартирате първата си компания, когато сте на 18 г. Споделяли сте в интервюта, че първоначално сте се сблъскали със снизходително отношение и недоверие от страна на клиенти. Как успяхте да превърнете неопитността в предимство? Беше доста интересно, сега като го погледна отстрани. Първата ми компания трябваше да се занимава с реклама. Тогава и тримата в екипа бяхме на по 18-19 години и се блъснахме в стената доста силно, тъй като не се бяхме замислили, че е много трудно някой бранд да си повери рекламата на група „деца“, които нямат никакъв опит, а даже и висше образование нямат още. След няколко месеца неуспешни опити се поскарахме и се разделихме, а аз останах да се оправям сам с компанията. Но пък излезе нещо доста интересно от целия опит – разбрахме, че на тази възраст не можем да спечелим клиенти за сериозни маркетингови дейности, но можем за малки иновативни идеи. Разбрахме, че в главите на хората думите „млади хора“ и „иновации“ вървят заедно и доста по-лесно ни гласуват доверие. И така започнахме да предлагаме различни иновативни подходи в рекламата – създадохме дъщерна компания, която правеше Bluetooth маркетинг, след това отдел за Scent Marketing (реклама чрез аромати), бяхме първите още през 2007-ма, които започнаха да управляват бизнес профили в социалните мрежи, реализирахме дигитални Guerilla Marketing идеи, роботизирани vending машини, летящи лога от пяна, дигитални екрани от пара и други подобни. Така си изградихме имидж, който работеше за нас по такъв начин, че когато голям бранд или рекламна агенция искаше да направи нещо съвсем различно, веднага се свързваха с нас.\r\n\r\n\r\n\r\n", "date": "2017.11.06", "title": "Заради текучеството много хора в ИТ сектора имат незаслужено високи заплати"}
{"url": "http://www.novinite.bg/articles/152395/Zasilen-finansov-kontrol-za-VUZ-iskat-ot-VON-kam-KNSB", "text": "\r\nВ отворено писмо на Националния браншови синдикат \"Висше образование и наука\" (ВОН) към КНСБ преподаватели от висши учебни заведения в страната искат санкции за ректори, които трупат средства като преходни остатъци.\r\nОт ВОН настояват за засилен финансов контрол при разходите на ВУЗ-ове. \r\nПисмото на преподаващите беше подписано на Председателски синдикален съвет, проведен в Шумен. Според синдиката има нереално задържане на заплатите в много български университети.\r\nТе смятат, че задържането на тези пари възпрепятства възможностите, които дава държавата и собствените приходи на ВУЗ-овете. От ВОН към КНСБ изтъкват, че има учебни заведения, които трупат големи средства от преходни остатъци, без ясно обяснение.\r\n\"В последно време обаче наблюдаваме три вида взаимоотношения с ръководителите на ВУЗ-овете: Ръководства, с които работим в синхрон и генерираме ползи, ръководства, които ни признават като страна в социалния диалог, но почти няма ползи за работещите в системата, както и такива, които изцяло отхвърлят идеята за социално партньорство и ни смятат за ненужни\", акцентират в писмото си от ВОН.\r\nОт Синдиката настояват да не бъдат заверени финансовите отчети на висшите училища, които не изпълняват изискванията за имущество и финанси на висшите училища от ЗВО. Финансовите отчети на ВУЗ-ове, които натрупват средства в преходен остатък без обосновка, също да не се заверяват, искат от ВОН.\r\nТе изискаха законодателни промени, които да засилят финансовия контрол при изразходването на средства в сферата на висшето образование.\r\n", "date": "2017.11.06", "title": "Засилен финансов контрол за ВУЗ, искат от ВОН към КНСБ"}
{"url": "http://www.novinite.bg/articles/152404/Tendenciite-v-promishlenostta-i-stroitelstvoto-shte-sa-vav-fokusa-prez-sedmicata", "text": "През тази седмица ще излязат актуални статистически данни, свързани с развитието на българското стопанство, с бизнес тенденциите в промишлеността, строителството, търговията на дребно и услугите за октомври.В понеделник (30 октомври) Националният статистически институт (НСИ) ще публикува данни за цените на производител на вътрешния и международния пазар в промишлеността за септември.В първия работен ден НСИ ще обяви какво е било производството и доставките на енергийни продукти през август, ще се разберат какви са бизнес тенденциите в промишлеността, строителството, търговията на дребно и услугите за октомври.Във вторник  (31 октомври) ще излязат статистически данни  за данъци и социални осигуровки за сектор \"Държавно управление\" и „Финансови сметки“ за миналата година.НСИ ще публикува предварителни данни за 2016 година за „Научноизследователска и развойна дейност“ (НИРД).От статистиката ще съобщят фискални данни за подсектори \"Централно държавно управление\" и \"Социалноосигурителни фондове\".В последния ден от месеца Българската народна банка (БНБ) ще публикува месечния анализ със статистически данни за състоянието на банковата система.В сряда (1 ноември) честваме Деня на народните будители. На него почитаме паметта на българските просветни дейци и революционери.В четвъртък (2 ноември) НСИ ще излезе с данни за издадени разрешителни за строеж и започнато строителство през третото тримесечие на тази година.За петък (3 ноември) няма планирани събития.", "date": "2017.11.06", "title": "Тенденциите в промишлеността и строителството ще са във фокуса през седмицата"}
{"url": "http://www.novinite.bg/articles/152323/Ikonomicheskiyat-i-biznes-klimat-v-ES-dostigat-nov-vrah", "text": "Индексът на икономическия климат за еврозоната достигна нов връх. Той се повишава от 35,2 пункта до 37,0 през четвъртото тримесечие на 2017 г., достигайки най-високото си ниво от есента на 2000 г., показва проучван на института \"Ифо\" за икономически изследвани към мюнхенския университет, цитира news.bg Експертите оценяват сегашната икономическа ситуация като значително по-добра, но икономическите им очаквания се понижиха леко. Възходът в еврозоната ще продължи и през следващите месеци, но се очаква малко да се понижи тласъкътЕксперти в почти всички големи страни от еврозоната оценяват текущата си бизнес ситуация като по-добра. Във Франция положителните и отрицателните оценки за пръв път от третото тримесечие на 2007 г. са над нула. Експерти в Холандия почти единодушно оценяват сегашната бизнес ситуация като добра.Германия е единствената страна, в която се усеща малко отслабване на тези параметри. По отношение на очакванията, незначителният спад се дължи основно на Испания и Австрия.В Италия, икономическите перспективи се увеличават значително. Прогнозите на експертите за темпа на инфлация за тази година в еврозоната като цяло остават непроменени на 1,5%. В средносрочен план (през 2021 г.) експертите очакват инфлацията да остане стабилна - 2,1%.С изясняването на икономическата перспектива участниците в проучването изразяват по-голяма увереност в правителствата си. По-малко експерти цитират политическата нестабилност и корупцията като икономически проблем. Това обаче не се отнася до Испания, където почти всички експерти смятат, че политическата ситуация е проблематична.Намалява броя на експертите в еврозоната, които описват търсенето като слабо, но обръщат внимание на проблема с липсата на иновации, недостигът на квалифициран персонал и нарастващото неравенство на доходите.", "date": "2017.11.06", "title": "Икономическият и бизнес климат в ЕС достигат нов връх"}
{"url": "http://www.novinite.bg/articles/152401/AIKB-se-trevojat-che-Byudjet-2018-ne-reformira", "text": "Проектът за Бюджет 2018 не реформира. Това се посочва в позицията на Асоциацията на индустриалния капитал в България (АИКБ) относно правителственото предложение за държавния бюджет за 2018 година.Според индустриалците в правителствения Бюджет 2018 няма разчети, които ясно да показват развитие и реализация на конкретни реформи в здравноосигурителната система. Според бизнеса през последните години българското здравеопазване не е ефективно, а увеличаването на капиталовите разходи и разходите за медикаменти не заместват реалните инвестиции и реформа в здравеопазването, нито необходимостта от точно определяне на държавната политика и модела на развитие на здравеопазването. Това допълнително влошавало качеството на здравните услуги у нас и допринасяло за продължаващото изтичане на кадри извън страната.Бизнесът е на мнение, че заплащането на извършените здравни услуги трябва да е функция на резултатите от проведеното лечение.В становището на АИКБ се обяснява и че ефективността и ефикасността на здравно осигурителната система ще се повиши, ако се създаде конкурентна среда и се демонополизира дейността на Националната здравноосигурителна каса (НЗОК). АИКБ настоява и да се продължи реформата в сектора, като се приватизират общинските болници.Индустриалците са категорични и че пенсиите за инвалидност у нас са нереалистично много. По този повод те апелират държавата да предприеме решителни действия, с които да се прекрати източването на средства от НОИ - спешна реформа в медицинската експертиза на работоспособността.Според становището на АИКБ Бюджет 2018 не предвижда и реформи в образованието и науката. Бизнесът смята за необходимо провеждането на целенасочена държавна политика за повишаване на привлекателността на професии, от които пазара на труда отчита дефицит, като природо-математически и технически специалности.Работодателите категорично подкрепят увеличаването на средствата в бюджета за сектор \"Образование\", но според тях акцентът не трябва да бъде насочен само към увеличаването на учителските заплати и издръжката на образователните институции. Според тях допълнителното финансиране трябва приоритетно да се разпредели към техническите университети, професионалното образование, приложните научни изследвания (в това число и към Българската академия на науките), както и към \"защитените\" професии и държавни стипендии.АИКБ предлага и промяна в модела на финансиране на ВУЗ-овете у нас с цел задържане на качествени специалисти в България. Предложението им е да се въведе финансов механизъм по дефицитни специалности, които да са обвързани със задължение за студентите, след завършването си да останат да работят за известен период в България.В Бюджет 2018 не са заложени и реформи на държавния апарат - АИКБ отбелязва, че препоръката за преструктурирането и редуцирането на бюджетите на министерствата и ведомствата не е взета под внимание - нещо повече в представения проект на бюджет разходите за издръжка на държавния апарат растат с 308.4 млн. лв.В Бюджет 2018 работодателите не подкрепят още мерките за повишаване на социалните помощи и обезщетения, както и увеличението на разходите за сектор \"Вътрешен ред и сигурност\". Индустриалците отбелязват и че внедряването на електронни услуги и създаването на функциониращо електронно правителство у нас драматично закъсняват.Според индустрията е възможно през 2018 година българската икономика да нарасне между 3.8 и 4.2%. Те обясняват, че това може да стане, ако правителството насочи системни усилия за решаване на основния проблем на бизнеса, възпиращ увеличаването на производството и износа, а именно - липсата на квалифицирани и производителни човешки ресурси.", "date": "2017.11.06", "title": "АИКБ се тревожат, че Бюджет 2018 не реформира"}
{"url": "http://www.novinite.bg/articles/152377/Poveche-ot-polovinata-balgari-nyama-da-pochivat-tazi-zima", "text": "52% от българите няма да почиват тази зима. 31% ще предпочетат България, 4% - чужбина, а 13% смятат да почиват и в България, и в чужбина. Като цяло, българите смятат, че туризмът у нас върви към по-добро - 68% подкрепят това твърдение, а 18% са на обратното мнение.Това са част от данните от редовния експресен сондаж на \"Галъп интернешънъл\" по актуални теми. Когато бъдат попитани кой защитава потребителските интереси в курортните места, българите отговарят без изненади – най-вече ресорната Комисия за защита на потребителите (40% от споменаванията). Любопитното обаче е, че веднага след това идват медиите (16%), 7% споменават неправителствените организации, а правителствената администрация в лицето на ресорните министерства, се споменава в 5% от случаите. С малко повече споменавания са правоохранителните органи, а 8% казват, че никой не защитава правата на потребителите. Българите явно са започнали да разпознават Комисията за защита на потребителите, като водеща инстанция към която биха се обърнали при ниско качество на туристическата услуга.\r\n\r\n", "date": "2017.11.06", "title": "Повече от половината българи няма да почиват тази зима"}
{"url": "http://www.novinite.bg/articles/152361/Turski-potok-stigna-do-tochkata-ot-koyato-nyama-vrashtane", "text": "Руският енергиен монополист \"Газпром\" официално обяви, че строежът на газопровода \"Турски поток\" вече се извършва на турска територия, предаде ТАСС. Изграждането на търбата вече е в изключителната икономическа зона на Турция, уточняват от \"Газпром\". По този начин е \"пресечена\" своеобразната граница между Русия и Турция по проекта. Става въпрос за строежа на морския участък на газопоровода.Обявлението означава, че оттук-насетне тръбата няма как да \"завие\" към друга държава, в частност България. Такива спекулации, макар и не много широко обсъждани, се появяваха на няколко пъти при временно изострени ситуации между Анкара и Москва по други въпроси – например вносът на селскостопански продукти. Според статистиката вече са построени 25% от газопровода, където са предвидени две тръби – едната е изцяло за удовлетворяване на нуждите на Турция, а втората е доставки към Южна и Югоизточна Европа. Средната скорост на строителство е по 4 километра на ден. Очаква се газопроводът да бъде пуснат в действие през декември 2019 година. Проектът се оценява на 6 млрд. долара, като подводната част ще е дълга 910 километра, а сухоземната – изцяло на турска територия, ще е 180 километра. Годишно ще бъдат доставяни 15,75 млрд. куб. метра газ.\r\n", "date": "2017.11.06", "title": "\"Турски поток\" стигна до точката, от която няма връщане"}
{"url": "http://www.novinite.bg/articles/152371/Do-5-godini-vsichki-banki-stavat-digitalni", "text": "Бруно Льору е изпълнителен директор на подразделенията на БНП Париба Лични Финанси в България и Румъния. Той има дългогодишен опит в потребителското кредитиране. Economic.bg разговаря с него за пазара на кредити в България, новите услуги на компанията и нагласите на българския потребител. Г-н Льору, как се променя пазарът на потребителското кредитиране в България? Може ли да посочите някои нови тенденции?В България се наблюдава един устойчив ръст на потребителското кредитиране – 69% от хората планират да потребяват повече и да го направят с помощта на кредит. Забелязва се една увереност от страна на българския потребител. Като втора тренденция могат да се посочат условията, които се правят за потребителски кредити - фиксираната лихва, удълженият период и конкурентният лихвен процент. Освен традиционните причини за отпускане на кредити, които са за ремонт на дома или покупка на автомобил, наблюдаваме ръст в областта на кредитите за пътувания и ваканции. Новите тенденции сочат, че те ще нараснат още. Каква е средната сума, за която теглят кредит българските потребители? Как се изменя спрямо миналата година?Към настоящия момент средната сума, за която хората кандидатстват е около 5500 лв., което е около 11% ръст за период от шест месеца. Това е едно сериозно увеличение за доста кратък период от време. Смятам, че една от причините за този ръст е фактът, че потребителите се чувстват все по-уверени.Устойчивото развитие на икономиката, което се наблюдава в момента, води до по-голяма увереност в хоората, че ще намерят нова работа, ще получат увеличение на заплатите си и т.н. Българите стават склонни да взимат по-големи потребителски кредити и да се ангажират с по-дългосрочни проекти.В кои региони на страната се теглят най-високи суми за кредит и за какъв период?За най-високи средни суми за кредит в последните няколко месеца кандидатстват хората в Русе, което е изненада и за нас – средно 7000 лв. Както казах средната сума за страната е 5500 лв. На второ място се нарежда София с 6500 лв. средно.Нараства ли броят на потребителите, които взимат кредит онлайн?Броят на потребителите, кандидатстващи онлайн продължава да се увеличава. Между 30-33% от всички кандидатствания са онлайн. Най-активна е възрастовата група 20-29 години, които подават около 40-45% от заявленията онлайн. Втората важна тенденция е, че като говорим за онлайн се има предвид основно използване на мобилни устройства като смартфони и таблети – през тях са около 70% от посещенията в сайта ни, а 50% от молбите са подадени през такива устройства.Изключително важно е в момента една компания да бъде много достъпна и да отговаря на запитванията на потребителите онлайн. Поради тази причина ние работим основно върху потребителското преживяване. Новият ни уебсайт е подобрен в тази посока, за да можем да отговорим на развитието на съвременните тенденции. Днес всичко е мобилност.Какъв е делът на просрочените кредити за 2017 г. и за какъв период?По отношение на необслужваните и просрочените кредити сме достигнали най-високо равнище на изпълнение на добри кредити след периода на кризата. Това е повлияно от растежа на БВП, на високата заетост в страната. Мога да се похваля, че 97% от клиентите ни не са имали какъвто и да е инцидент или забавяне на своите задължения. Това равнище е изключително високо и ние нямаме очакването през следващитe месеци то да се понижи. Междувременно не очакваме и повишение, просто по всяка вероятност ще се запаси сегашното ниво.Какви са прогнозите ви за ръст на компанията през 2018 г.?Предвиждаме ръст от 15% през следващата година. Освен естественият ръст на молбите за кредит, които получаваме в обектите на търговските ни партньори, има още два двигателя на този ръст. Първият е развитието на кредитните ни карти. Вторият двигател ще е предоставянето на дигитални услуги за клиентите.Всъщност, нашата основна цел е да опростим още повече достъпа на клиентите, както и предоставянето на информация. Искаме да направим един цялостен процес, който става все по-лесен и да намалим времето за кандидатстване, доколкото е възможно. Искаме да предоставим на нашите клиенти предложения с фиксирана лихва и фиксиран период, така че да постигнат своите цели и да постигнат устойчиво развитие.Къде се намира българският пазар на потребителско кредитиране спрямо румънския?Българският и румънският пазари са доста близки. Те имат повече сходства, отколкото различия. Те се развиват изключително добре в последните години и има голямо търсене към дългосрочни потребителски кредити с фиксиран лихвен пазар и лихвен процент. Съществува доста голяма конкуренция на тези два пазара, което смятам, че е много добре за клиентите. Обща тенденция е, че те все още не са се придвижили изцяло към цифровизация и не са достигнали пълното си развитие в тази посока. Очакваме и в двете държави това да се случи. Също така и в България и в Румъния се наблюдава растеж на БВП и висока заетост. Има много оптимизъм по отношение на бъдещето. Двете държави са на челна позиция в Европа по този показател.Кой е по-бързо развиващият се пазар от двата?По настоящем има обединение на задълженията на кредитите. В три основни посоки Румъния отбелязва значителна преднина пред България  – кредити за ремонти, за реновиране на домовете и консолидиране на задълженията. Пазарът за картовото финансиране в Румъния е изключително силен.В България също се наблюдава тази тенденция, но на този етап в Румъния е по-висок ръстът. По отношение на възстановяването на ремонта на жилища, собствениците вярват, че могат да се ангажират с дългосрочни проекти и имат времето, енергията и капитала да го направят. Те си поръчват различни дизайнерски мебели и т.н.Как си представяте пазарът на потребителско кредитиране след 5 години? В каква посока ще се промени?Сигурен съм, че всичко ще се промени за 5 години и ще бъде един абсолютно различен пазар. От една страа банките ще имат много различни оферти. Ще има изцяло догитални банки. В момента в България няма нито една, но смятам, че до 5 години ще има поне пет или десет. Предложенията ще бъдат различни, потребителското преживяване ще бъде много по-добро.  ", "date": "2017.11.06", "title": "До 5 години - всички банки стават дигитални"}
{"url": "http://www.novinite.bg/articles/152410/MRRB-ochakva-23-mln-lv-poveche-v-byudjeta-ot-vinetki", "text": "Регионалното министерство очаква 23 млн. лв. повече приходи в бюджета от продажбата на винетки. Това коментира пред журналисти министърът на регионалното развитие и благоустройството Николай Нанков, който участва в годишното информационно събитие на ОП \"Региони в растеж\" 2014-2020.Министър Нанков обясни, че заложените приходи в бюджета са можели да бъдат и повече, но част от тях са компенсирали премахнатите административни такси, свързани с кадастъра, например. Той бе категоричен, че по-големите приходи ще отидат пак за ремонт на пътищата. По думите му като цяло секторът и на държавните, и на общинските пътища ще остане недофинансиран, докато не се въведе тол системата.Николай Нанков обясни, че общините имат право на данък МПС и също така те могат да генерират достатъчен ресурс и да си поддържат общинската инфраструктура. Той подчерта, че с въвеждането на тол системата се очаква да се увеличи тежестта за тежкотоварните автомобили.По думите му имаме пример как транспортната фирма в Сърбия е обременена достатъчно и плаща по 70 евро, а в България плаща 11 евро за същия километраж.\"В момента от транзитно преминаващи тежкотоварни автомобили генерираме около 40 млн. лева. Очакваме с тол-а приходите да нараснат минимум десет пъти от транзитно преминаващите. Ще генерираме около милиард по линия на тол системата. 40% от тях се генерират от транзитно преминаващите автомобили\", коментира регионалният министър. Николай Нанков бе категоричен, че през зимата затварянето на магистралите за почистването им е нормалният подход. Такава е практиката в почти всички страни от стара Европа.", "date": "2017.11.06", "title": "МРРБ очаква 23 млн. лв. повече в бюджета от винетки"}
{"url": "http://www.novinite.bg/articles/152356/Svetat-na-mlyakoto-predstavya-gordostta-na-balgarskoto-proizvodstvo-mlechnite-produkt", "text": "\r\nБългарското производство на млечни продукти се гордее със своята многовековна традиция. Уникални вкусове, които се харесват на всички хора по света, демонстрират майсторството на фирмите изложители в направата на млечните произведения. Тази година по време на изложението СВЕТЪТ НА МЛЯКОТО, което ще се проведе от 8 до 11 ноември в Интер Експо Център, успоредно с МЕСОМАНИЯ, БУЛПЕК, САЛОН НА ВИНОТО, ИНТЕРФУД & ДРИНК и СИХРЕ, ценителите на българското ще се запознаят с новостите в бранша. Млечните продукти – гордостта на българския производител Натурални продукти, които са произведени по класически технологии, в съчетание между старите автентични рецепти и съвременните изисквания за качество, ще бъдат представени в залата на СВЕТЪТ НА МЛЯКОТО. Доброто здраве на хората и удоволствието от преживения вкус са запазена марка на изложението. TERTER и BULGAREA са продукти, които се стремят да задоволят разнообразието от предпочитания и изисквания за бяло саламурено сирене, кашкавал и кисело мляко. Освен желанието на компаниите участници да продължават традицията на автентичния български вкус при производството на млечните си продукти, те считат, че имат достойната и постижима цел за изнасянето на тези продукти извън границите на страната. Съвременните млекопреработвателни предприятия са с модерно оборудване и изцяло затворен цикъл на производство. Благодарение на съчетанието между традиция и новото в производството, млечните изделия - сирене, кисело мляко, сметана, масло и др., се гордеят с високи вкусови качества и чист природен състав. Внушителни са производствата на кисело мляко Добротица от “Недко Недков - Овчарово” - над 200 тона, които са станали любима част от трапезата на потребителите. Киселото мляко с марка Ралица, което също ще е сред експонатите на изложбата, е с богата масленост - 8% и е подходящо за салати, сосове и десерти. Кашкавал и сирене от овче и козе мляко, наслада за ценителите Фирма Ваком е специализирана в производството и експорта на млечни продукти главно за страни като Австралия, Канада, САЩ, ЕС и други. Фирмата изнася продукти в различни видове опаковки и в дните на изложението ще представи българско бяло саламурено сирене и кашкавал от краве, овче и козе мляко. Лакрима е позната марка за потребителите в България. По време на СВЕТЪТ НА МЛЯКОТО компанията ще изложи своето овче сирене – произведено от овче мляко с характерен аромат и изразен пълномаслен вкус. Сиренето е зряло минимум 45 дни. Козето сирене, продукт на млекопреработвателното предприятие „Пършевица“, е традиционно българско саламурено сирене от козе мляко от специално селектирана порода алпийски кози. Продуктът е богат на полезни млечнокисели бактерии, белтъчини, калций, витамини и по този показател превъзхожда повечето млечни продукти.\r\n\r\n", "date": "2017.11.06", "title": "Светът на млякото представя гордостта на българското производство - млечните продукт"}
