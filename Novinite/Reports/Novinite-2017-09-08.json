{"url": "http://www.novinite.bg/articles/149726/Porojanov-Nyama-vredni-hrani-na-pazara", "text": "Всички проверки на БАБХ показват, че няма вредни храни на пазара. Това заяви пред журналисти министърът на земеделието и храните Румен Порожанов, предаде БГНЕС.„Това, което показват всички проверки на БАБХ е, че няма вредни храни на пазара. И в момента се извършват проверки“, посочи ресорният министър.„Проверките, които са направили показват, че няма завишени нива на фипронил. Продуктът, който се влага като количество или компонент и съставка на един или продукт, не прави завишена норма“, увери Порожанов.По регламент имаме ограничение в оповестяването на информацията за фирмите за храни, допълни той относно излагане на информация на фирми-нарушителки по тяхна или не вина.", "date": "2017.09.08", "title": "Порожанов: Няма вредни храни на пазара"}
{"url": "http://www.novinite.bg/articles/149736/Razsledvat-italianski-policai-za-iznasilvane-na-studentki", "text": "Италиански полицаи са разследвани по подозрение, че са изнасилили две американски студентки във Флоренция, съобщиха медиите. Двете млади жени – на 19 и 21 години, са били в нощен клуб в сряда вечерта, когато в заведението става сбиване и собственикът повикал полиция.Отзовали се шестима полицаи, като четирима си тръгнали малко по-късно след като редът бил възстановен, а другите двама останали. Те заговорили двете американки, които били видимо пияни и им предложили да ги откарат у дома, след като чужденките не успели да извикат такси.Американките твърдят, че са били нападнати от полицаите веднага след като се прибрали, в ранните часове на четвъртък. Едната била изнасилена на двора, а другата в къщата. Полицаите и момичетата са заснети на камерата за наблюдение в колата. Съседите не са чули викове за помощ.Двете американки са прегледани в болница, а лекарите отбелязали, че едната все още не била изтрезняла, но и двете изглеждали силно изтощени, според в. „Република”. Всяка година тосканският град Флоренция е посещаван от хиляди американски студенти по обменни програми на около 40 университета и за участие в езикови курсове.", "date": "2017.09.08", "title": "Разследват италиански полицаи за изнасилване на студентки"}
{"url": "http://www.novinite.bg/articles/149706/8-po-Rihter-razlyulya-krajbrejie-na-Meksiko", "text": "Земетресение с предварителен магнитуд 8 бе регистрирано в Тихия океан, до южното крайбрежие на Мексико, съобщи Геофизическият институт на САЩ, цитиран от Франс прес и Асошиейтед прес. Жители на столицата Мексико избягаха на улиците, след като трусът разлюля сградите.Епицентърът е бил на 123 км югозападно от град Пихихияпан, на дълбочина 33 км. Центърът за предупреждение за цунами в Тихия океан съобщи, че е възможно да се появят приливни вълни, посочва Ройтерс.", "date": "2017.09.08", "title": "8 по Рихтер разлюля крайбрежие на Мексико"}
{"url": "http://www.novinite.bg/articles/149712/Erdogan-otnovo-gneven-na-germanski-lideri-obvini-gi-vav-fashizam", "text": "Турският президент Ердоган отново се разгневи на германски политически лидери, като косвено ги обвини във фашизъм. Без да назовава поименно Ангела Меркел или Мартин Шулц, той обяви методите им за „нацистки“. От речта му пред привърженици на неговата партия в Анкара обаче стана съвсем ясно, че Ердоган визира конкретно именно канцлерката Меркел и кандидат-канцлера на социалдемократите Шулц. \"Защо се смятате за засегнати? Та нали не казвам, че сте нацисти или фашисти. Само описвам ситуацията. Това е фашизъм, това е нацизъм!\", борбено заяви Ердоган. Той се позова на апела на Мартин Шулц за прекратяване на присъединителните преговори с Турция, както и на изразеното впоследствие одобрение от страна на Ангела Меркел. И други турски правителствени представители отправиха през изминалите дни критики, че темата за Турция се е превърнала в елемент от предизборната борба в Германия. Самият Ердоган заяви следното: \"От сутрин до вечер Турция... От сутрин до вечер - Ердоган. Какво толкова Ви е сторил този Ердоган?\". Ердоган препоръча на Германия да се грижи за собствените си проблеми: \"Да не би тези избори да са в Турция? Или все пак – в Германия? Защо все се занимавате с нас? Изборите са си ваши. Правете си ги! На нас ни е все едно кой ще спечели. Но на сънародниците си в Германия препоръчвам: Не избирайте враговете на Турция!\". Като врагове на Турция Ердоган наскоро набеляза германските християндемократи, социалдемократите и Зелените. Той сравни сегашната ситуация в Европа със ситуацията в навечерието на Втората световна война. Независимо от всичко,Турция продължавала да държи на присъединителните преговори с ЕС. \"Пълноправното членство в ЕС е стратегическа цел за Турция и тя няма да се откаже от тази официална държавна политика\", заяви Ердоган. Според него, Турция вече е изпълнила своите задължения, но ЕС не бил удържал на обещанието си. Лицемерно било да се принуждава Турция сама да сложи край на преговорите за влизане в Общността. През пролетта на тази година Ердоган отново обвини германското правителство в нацизъм. Тогава той се ядоса, че Берлин осуети предизборните изяви на турски министри в Германия преди провеждането на референдума за промяна на турската конституция. ", "date": "2017.09.08", "title": "Ердоган отново гневен на германски лидери, обвини ги във фашизъм"}
{"url": "http://www.novinite.bg/articles/149730/Do-6-g-zatvor-zaplashvat-dvamata-inspektori-vzeli-podkup", "text": "Прокуратурата в Бургас поиска постоянен арест за двамата инспектори от Агенцията по безопасност на храните, които преди дни бяха заловени. Те взели 500 лева от собственик на заведение в Несебър.Държавното обвинение е категорично, че има опасност двамата обвиняеми Мая Колева и Петър Арабаджиев да окажат натиск върху собственика на ресторанта, който е и свидетел по делото.В съдебна зала стана ясно, че сумата е поискана и взета от Петър Арабаджиев.Защитата на обвиняемите поиска по-лека мярка за неотклонение, позовавайки се на факта, че и двамата имат малки деца, за които трябва да се грижат.Ако бъде доказана вината на инспекторите, законът предвижда затвор до 6 г. и глоба до 5000 лева. ", "date": "2017.09.08", "title": "До 6 г. затвор заплашват двамата инспектори, взели подкуп"}
{"url": "http://www.novinite.bg/articles/149718/Ucheni-registriraha-seriya-ot-moshtni-slanchevi-izrigvaniya", "text": "В сряда и в четвъртък учените са регистрирали две мощни слънчеви изригвания, съобщават БТА и ТАСС.Серията започнала на 4 септември. Отначало Слънцето произвело 5 малки изригвания от клас М с мощност 4-5 бала. След това на 6 септември последвало изригване от клас Х с мощност 2,2 бала, последвано от екстремално силното изригване, достигнало Х 9.3 бала.Последно подобно изригване е наблюдавано на 7 септември 2005 година.", "date": "2017.09.08", "title": "Учени регистрираха серия от мощни слънчеви изригвания"}
{"url": "http://www.novinite.bg/articles/149716/Pochina-modniyat-diktator-Pier-Berje", "text": "На 86-годишна възраст в Париж почина иконата на френската мода Пиер Берже. В продължение на десетилетия той определяше тенденциите във френската мода и бе дългогодишен директор на модната къща Ив Сен Лоран, предаде ДАРИК.Той беше част от съвременната френска култура и благодарение на общуването си със Жак Превер, Жан Кокто, Луи Арагон и др. извоюва солидно място в културните среди. Берже е смятан за ментор на Ив Сен Лоран.", "date": "2017.09.08", "title": "Почина модният диктатор Пиер Берже"}
{"url": "http://www.novinite.bg/articles/149710/Makron-Bez-radikalna-promyana-Evropa-e-izpravena-pred-razruha", "text": "Без радикална реформа Европа е изправена пред разруха. Това заяви в реч в Атина френският президент Еманюел Макрон, информира NOVA. Той очерта рамките на суверенна Европа, която да не бъда управлявана от по-големи сили. От хълма при Акропола Макрон обяви, че ще предложи пътна карта за Евросъюза след парламентарните избори в Германия на 24 септември.„Трябва ни Европа, в която ще се осмелим отново да защитаваме социалното и данъчното сближаване, защото това ни държи заедно. Трябва ни силно управление, което да ни даде суверенитет - с общ бюджет, с истинска изпълнителна власт и парламент, пред който тя да се отчита”, заяви френският държавен глава.", "date": "2017.09.08", "title": "Макрон: Без радикална промяна Европа е изправена пред разруха"}
{"url": "http://www.novinite.bg/articles/149732/Uraganat-Irma-otslabna-no-vse-oshte-e-mnogo-opasen", "text": "Ураганът Ирма мина от пета в четвърта категория, но все още остава изключително опасен. Това заяви Националният център за ураганите на САЩ, цитиран от Франс прес.Придружен с ветрове, поддържащи скорост от 250 км в час, ураганът се насочва към Флорида, отбелязват метеоролозите.Щатите, причинени от стихията на Френските Антили, може \"много да надхвърлят\" 200 милиона евро, посочи в Париж пред телевизия \"СиНюз\" шефът на Централната каса за презастраховане Бертран Лабилоа.  ", "date": "2017.09.08", "title": "Ураганът „Ирма“ отслабна, но все още е много опасен"}
{"url": "http://www.novinite.bg/articles/149713/Kakvi-sa-prichinite-za-ubijstvoto-v-Kostenec", "text": "63-годишен уби мъж и рани друг при стрелба в Костенец. Инцидентът се разигра на 7 септември пред тото пункт в центъра на града малко преди 17:00 ч.На място е загинал 67-годишен мъж с огнестрелна рана в главата. При стрелбата е ранен и 25-годишен мъж от рикоширал куршум. Той е в болница в София и е стабилен. Причината за нелепия инцидент е свада между жертвата и убиеца, предаде NOVA. 25-годишното момче е ранено случайно, а не целенасочено. Стрелецът стрелял произволно.Починалият мъж е от Костенец. Не е ясно обаче за какво точно е била свадата. Малко след това стрелецът се предава в полицията.Съседи разказват, че мъжът, който е стрелял е конфликтна личност. Виждали са го и да употребява често алкохол .", "date": "2017.09.08", "title": "Какви са причините за убийството в Костенец"}
{"url": "http://www.novinite.bg/articles/149735/Lekari-izvadiha-7-zaba-na-novorodeno", "text": "Лекари в западната индийска държава Гуджарат успешно извадиха седем зъба на едномесечно бебе. Операцията е извършена през август. Процедурата е извършена на два етапа. Първо са извадени четири зъба, а след това останалите три, пише Би Би Си.Зъбите на бебето са открити няколко дни след раждането му. Родителите го завели при педиатъра, тъй като имали проблеми с кърменето. След извършения преглед той открил бели тъкани в устата на бебето и препратил семейството към зъболекар. Той от своя страна открил седемте зъба.„Понякога се виждат връхчетата на зъбите, докато не пораснат. В този случай те са напълно оформени”, пояснява зъболекарят.Той допълва, че досега не е чел за такъв случай, но всъщност не било нещо необичайно.„Това е нормален биологичен процес. В този случай се е случило по-рано”, казва той.Трябвало е зъбите да бъдат отстранени хирургично, тъй като не били твърди и ако някой от тях се счупел, можело да попадне в трахеята на бебето, което би било фатално за него.Сега вече то може да се храни нормално и е добре. Все още обаче е трудно да се каже дали операцията ще даде отражение върху растежа на зъбите на бебето в бъдеще.  ", "date": "2017.09.08", "title": "Лекари извадиха 7 зъба на новородено"}
{"url": "http://www.novinite.bg/articles/149715/V-Rusiya-podmamvat-izbirateli-do-urnite-sas-smartfoni-koli-rapari-i-bira", "text": "В Русия подмамват избиратели пред урните със смартфони, коли и рапъри, пише \"Ведомости\". Над 6000 избори на различни нива предстоят през уикенда в Руската федерация.Ще бъдат избрани 16 губернатори, 6 регионални парламента и 11 градски съвета в регионални столици, посочва вестникът, като припомня и лозунга, че „законността на изборите е по-важна от активността\".Поместени са данни от някои региони на Русия за акции с цел мобилизиране на електората, насочени най-често към младежта. На явилите се да гласуват в северната Пермска област обещават листовки, срещу които се дават билети за кино, а младежта от сибирския Омск след изборите ще бъде развличана от популярния рапър L'One. За селфита, направени в секциите, в Томск, Калининград, Екатеринбург и на други места обещават таблети, смартфони, слушалки и бира.Според експерти на \"Ведомости\" подобни подаръци не нарушават закона, тъй като е забранен само подкупът на избиратели, а няма такова понятие като \"подкуп за активност\". Друг проблем е ненормално засиленото предсрочно гласуване, отбелязвано на места от наблюдатели на руската компартия. В Москва обаче само някои категории имат право да гласуват предсрочно, посочва изданието.Властите в Русия правят всичко възможно, за да отблъснат независимите избиратели, но искат да закарат на изборите онези, които се поддават на натиск, или конформистите, податливи на специални технологии, коментира политологът Александър Кинев: \"Хората, готови да идат на избори срещу лотариен билет, са ориентирани към патерналистки отношения с властта\".", "date": "2017.09.08", "title": "В Русия подмамват избиратели до урните със смартфони, коли, рапъри и бира"}
{"url": "http://www.novinite.bg/articles/149728/Sled-silnoto-slanchevo-izrigvane-Zadavat-se-magnitni-buri", "text": "Рекордното слънчево изригване, станало на 6 септември, ще предизвика магнитни бури на Земята, които ще продължат не по-малко от 24 часа, съобщава NOVA. Според учени от руска лаборатория за рентгенова астрономия на Слънцето магнитните бури ще започнат още в петък вечерта.Слънчевото изригване на 6 септември беше най-голямото за последните 12 години. Предишното с подобна сила е наблюдавано на 7 септември 2005 г.В четвъртък беше регистрирано и второ мощно слънчево изригване. То се състояло в периода 17:20-17:55 ч. българско време.По време на рекордното изригване в сряда е изхвърлено голямо количество слънчево вещество, което се отправило към Земята. Посоката на магнитното му поле все още се уточнява. Ако тя се окаже неблагоприятна за нашата планета, много вероятно е да ни очаква най-голямата магнитна буря от 2010 г. насам., твърдят руските учени.", "date": "2017.09.08", "title": "След силното слънчево изригване: Задават се магнитни бури"}
{"url": "http://www.novinite.bg/articles/149734/Vav-Franciya-zadarjaha-lica-svarzani-s-marokanska-teroristichna-kletka", "text": "Френските органи за сигурност са успели да обезвредят тази седмица терористична клетка, действаща близо до Париж благодарение на информация, предоставена от мароканските спецслужби, съобщи в. „Ал Ахдас ал Магрибия”, цитиран от ТАСС и БГНЕС.  По данни на изданието, близо до френската столица са били арестувани трима души по подозрение за връзки с членове на терористична мрежа, ликвидирани наскоро в Мароко. При обиски във Вилжюиф, предградие на Париж, френските сили за сигурност откриха взривни вещества и технически средства, които са принадлежали на обвинени за терористична дейност лица, съобщава „Ал Ахдас ал Магрибия”. Следствието не изключва арестуваните във Франция лица, двама от които са от марокански произход, да са свързани с престъпниците, извършили през август атентати в Каталуния. В момента силите за сигурност на Мароко работят в тясно сътрудничество с европейски колеги за установяване и обезвреждане на законспирирани активисти на терористични мрежи. На церемония по официалното встъпване в длъжност на новия генерален директор на Главното управление за вътрешна сигурност Лоран Нюнез вътрешният министър Жерар Колон обяви, че от началото на годината органите на реда са предотвратили 11 атентата. Последната операция е проведена миналата седмица в град Сент Уен. Там беше заловен човек, който планирал нападения срещу служители на силите за сигурност. ", "date": "2017.09.08", "title": "Във Франция задържаха лица, свързани с мароканска терористична клетка"}
{"url": "http://www.novinite.bg/articles/149708/Naj-malko-dve-jertvi-ot-zemetresenieto-v-Meksiko-vazmojno-e-cunami", "text": "Най-малко двама души са загинали от земетресението в Мексико, съобщи правителството. Трусът удари югозападното крайбрежие на страната, усетено е най-силно до границата с Гватемала.Земетресението е с магнитуд от над 8 степен по скалата на Рихтер. Над 3-метрово цунами е възможно да се насочва към Мексико, съобщи Тихоокеанският център за предупреждение за цунами. „Задействана е гражданската отбрана, свикан е Националният комитет за извънредните обстоятелства“, написа Туитър мексиканският президент Енрике Пеня Нието. Трусът удари крайбрежието на 120 км югозападно от град Трес Пикос, щата Чиапас. Огнището е било на дълбочина 33 километра. Засега все още няма данни за други пострадали и сериозни разрушения. Държавната нефтогазова компания „Пемекс“ твърди, че земетресението не е повлияло върху работата на нейните обекти, но техният оглед продължава. По последни данни трусът край бреговете на Мексико е било с магнитуд 8,4 степен. От своя странаЕвропейският средиземноморски сеизмологичен център дава по-различни данни за бедствието. То било с магнитуд 8,1 степен, а огнището му е на дълбочина 94 километра. Епицентърът пък се намирал на 202 километра южно от град Туста Гутерес с население от 482 000 жители. Трусът разлюля столицата Мексико сити, където хората избягаха от сградите, чувайки сирените за бедствието. Следващите три часа е възможно образуване на големи вълни и може би цунами край бреговете на Мексико, Коста Рика, Никарагуа, Гватемала, Салвадор, Панама, Хондурас и Еквадор. ", "date": "2017.09.08", "title": "Най-малко две жертви от земетресението в Мексико, възможно е цунами"}
{"url": "http://www.novinite.bg/articles/149737/Hose-varvi-po-stapkite-na-Irma-obeshtava-silni-vetrove-i-dajd", "text": "Скоростта на вятъра в епицентъра на урагана „Хосе”, който се приближава от изток към островите от Карибския басейн, достигна 200км./ч. По скалата на Сафир-Симпсън това съответства на ураган от трета степен от пет възможни.По данни на американския национален център за следене на ураганите, епицентърът на „Хосе” е на 775 км. източно от Малките Антилски острови и се придвижва на запад със скорост 26км./ч. Прогнозите са, че ураганът ще бъде съпроводен с проливни валежи – от 50 до 150 мм., а в някои райони и до 250 мм.„Хосе” почти изцяло върви по маршрута на най-силния ураган „Ирма” и в неделя ще премине северно от Пуерто Рико и Хаити, а към вторник сутринта ще отслабне до тропическа буря.Сезонът на ураганите в Атлантика обикновено продължава половин година – от 1 юни до 30 ноември. Атмосферното явление се определя като буря и получава собствено име, ако скоростта на вятъра в епицентъра му достигне 17,4 м/сек. При скорост на вятъра 33 м/сек. и повече бурята се превръща в ураган.", "date": "2017.09.08", "title": "„Хосе“ върви по стъпките на „Ирма“, обещава силни ветрове и дъжд"}
{"url": "http://www.novinite.bg/articles/149739/Migrantskata-valna-kam-Garciya-se-e-usilila-prez-avgust", "text": "Броят на мигрантите, пристигащи в Гърция, се е увеличил през месец август, съобщиха от агенцията на ООН за бежанците, предупреждавайки, че това води до влошени условия за живот в бежанските лагери на гръцките острови.„Агенцията на ООН за бежанците е разтревожена от влошаващата се ситуация в гръцките източноегейски острови. Броят на новопристигнали, който се увеличи през август, оказва натиск върху пренаселените приемни центрове и затруднява усилията за подобряване на условията за живот в тях“, заявиха от Върховния комисариат на ООН за бежанците. Островите Лесбос, Хиос, Самос и Лерос приеха най-много мигранти по време на бежанската вълна на хора от Близкия изток, Африка и Азия.През месец август през Егейско море са пристигнали 3600 души, като месец по-рано – през юли, те са били 2200 души. В момента в Гърция пребивават 60 000 мигранти, най-вече от Сирия и Афганистан.Според ООН с по-бързия темп на пристигане в сравнение с обработването от гръцките власти на молбите за убежище, се създават предпоставки за насилие, сексуални посегателства и др.  ", "date": "2017.09.08", "title": "Мигрантската вълна към Гърция се е усилила през август"}
{"url": "http://www.novinite.bg/articles/149741/Nad-1-mln-lv-e-godishniyat-prihod-ot-kursove-na-Sofijskata-matematicheska-gimnaziya", "text": "Над 1 млн. лв. е годишният приход от курсове на Софийската математическа гимназия. Около 300 хиляди от тях се използват за ремонти и участия в състезания, а останалите 700 хил. лв. се разпределят между учителите, водещи курсовете. Всичко това се организира и контролира от Управителния съвет на Училищното настоятелство. Когато още преди години вече бившият директор Антони Стоянов поискал курсовете да преминат от Училищното настоятелство към ръководството на гимназията, възникнал конфликт. Този конфликт, според него, стои в основата на уволнението му, а не нито уволнението на учителката Петя Тодорова, нито откритите нарушения, заяви Стоянов. Курсовете в СМГ се водят от 30 учители, което е около една трета от всички. Проблемът е, кой може да го прави и кой не, а разликата в доходите е огромна, посочи Антони Рангачев, завършил СМГ, сега д-р по математика и научен сътрудник към БАН „Ако вие водите например три курса, като учител вие получавате около 4-5000 лева допълнителен доход на месец. Съответно ако вие не водите курс, вие получавате 800-900 лева на месец. Тук възниква сложна ситуация, след като 4-5 учители решават кой ще преподава и кой няма да преподава“, каза Рангачев. Бившият директор Антони Стоянов първоначално не възразявал срещу това курсовете да се организират от настоятелството, докато не получил писмо от Столична община, в което се казвало, че училищните настоятелства като сдружения с нестопанска цел не трябва да развиват толкова широка стопанска дейност, поясни той. „Въз основа на това събрах учителите, водещи курсове, и казах, че трябва да се променят нещата. Или Столичният общински съвет беше гласувал тази пролет правила за извършване на извънкласна дейност, или да минат чрез Министерство на образованието през училището“, каза Стоянов. СМГ е едно от училищата с най-сериозни приходи, каза още Стоянов. „Годишно оборотът е около 1 млн. лв., според данните на настоятелството, като 200-300 000 остават в самото настоятелство като пари за използване за идеални цели - състезания на децата в България и подобряване на материално-техническата база“, допълни той- Останалите 700 000 лв. са хонорарите на учителите, водещи курсове. Междувременно стана ясно, че Антони Стоянов все още не е получил заповедта си за уволнение и чака да му бъде изпратена по пощата. Когато това стане, ще подаде жалба в съда", "date": "2017.09.08", "title": "Над 1 млн. лв. е годишният приход от курсове на Софийската математическа гимназия"}
{"url": "http://www.novinite.bg/articles/149733/Slanchevo-i-toplo-vreme-v-sabota-na-mesta-e-vazmojno-da-prevali", "text": "През нощта ще бъде предимно ясно и почти тихо. Утре ще преобладава слънчево време. По-значителни временни увеличения на облачността ще има около и след обяд, когато на места, главно в Западна и Централна България, ще превали и прегърми. Ще духа слаб, в Източна България – до умерен вятър от юг-югоизток. Максималните температури ще са от 23 - 25° по високите полета на Югозападна България до 30 - 32° в югоизточните райони, където ще се задържи предимно слънчево почти през целия ден. Атмосферното налягане ще се понижи и ще бъде по-ниско от средното за месеца. Над планините облачността ще е значителна и на места в масивите от западната половина от страната ще превали и прегърми. Ще духа умерен и силен вятър от юг-югозапад. Максималната температура на височина 1200 метра ще е около 19°, на 2000 метра – около 11°. По Черноморието ще е предимно слънчево, със слаб до умерен югоизточен вятър. Максималните температури ще бъдат между 24° и 26°, температурата на морската вода е 22°-24°. Вълнението на морето ще е 2 – 3 бала. ", "date": "2017.09.08", "title": "Слънчево и топло време в събота, на места е възможно да превали"}
{"url": "http://www.novinite.bg/articles/149738/Ispaniya-s-reshitelni-merki-ako-Kataluniya-obyavi-ednostranna-nezavisimost", "text": "Правителството на Испания може да предприеме решителни мерки, ако властите на Каталуния обявят едностранна независимост, писа вестник \"Конфиденсиал\".В момента Мадрид се опитва са регулира каталонския проблем чрез Конституционния съд (КС), който вече спя действието на закона за референдума относно излизането от Испания. Централното правителство има и други по-радикални мерки.Една от тях е член 155 на Конституцията, който досега още не се е прилагал. В него се казва, че „ако автономната общност не изпълнява задълженията, предвидени от конституцията или от други закони, и действията й нанасят сериозни щети на общодържавните интереси на Испания“, правителството на кралството „може със съгласието на абсолютното мнозинство на Сената, да предприеме необходимите мерки за принудително изпълнение на посочените задължения от автономната общност“.„За осъществяването на мерките, предвидени в предишният член, правителството може да дава съответните разпореждания на всички власти на автономните общности“, уточнява се в закона. Овен това този член позволява да се анулира автономия статут на региона.По-рано парламентът на Каталуния одобри два сепаратистки закона. Първия създава правната база за провеждането на референдума за независимост, а вторият – регулира излизането на автономията от Испания, ако на референдума победят привържениците на независимостта. Мадрид вече обжалва първия закон. Очаква се в скоро време в Конституционния съд да бъде внесена и жалбата срещу втория закон. ", "date": "2017.09.08", "title": "Испания с решителни мерки, ако Каталуния обяви едностранна независимост"}
{"url": "http://www.novinite.bg/articles/149714/Razpitvat-priyateli-na-11-godishnoto-dete-koeto-sloji-kraj-na-jivota-si", "text": "Прокуратурата все още не знае защо 11-годишното дете от Стрелча се самоуби. \"Нямаме отговор на този етап какво е провокирало това действие, има ли външна намеса, има ли лице, което да е склонило това дете към самоубийство. На този етап нямаме отговори, съобщи пред NOVA говорителят на главния прокурор Румяна Арнаудова.  \"Създадена е организация за разпитване в присъствието на психолози на децата, с които то е общувало\", каза още тя.  ", "date": "2017.09.08", "title": "Разпитват приятели на 11-годишното дете, което сложи край на живота си"}
{"url": "http://www.novinite.bg/articles/149717/Razbiha-shema-za-falshivi-medicinski-dokumenti", "text": "Икономическа полиция разби схема за изработване и търговия с фалшиви здравни книжки, медицински свидетелства и други документи. По случая са задържани двама мъже и две жени на 50, 53, 55 и 62 години за срок от 24 часа.В автомобил на 53-годишен мъж са намерени готови фалшиви документи - лични здравни книжки, медицински свидетелства, както и множество неистински печати. При последвалото претърсване в имоти на задържаните са намерени над 200 броя неистински печати на лекари, медицински лаборатории и държавни учреждения, както и над 250 фалшиви документа.Четиримата задържани са осъществявали тази дейност дълго време на територията на цялото Черноморие.Предстоят масирани съвместни проверки по заведенията и търговските обекти заедно с компетентните държавни контролни органи, като при установяване на неистински документи ще бъде търсена наказателна и административна отговорност на лицата, ползващи фалшивите документи, както и на работодателите, сключили трудови договори с такива лица. ", "date": "2017.09.08", "title": "Разбиха схема за фалшиви медицински документи"}
{"url": "http://www.novinite.bg/articles/149731/Shte-ima-li-uchilishta-koito-nyama-da-otvoryat-vrati-na-15-septemvri", "text": "Столичното 44-то училище „Неофит Бозвели” няма да отвори врати на 15 септември. Неговите възпитаници ще бъдат пренасочени в друго учебно заведение, където да могат да започнат учебната година в нормални условия. Ремонтите след първия звънец ще продължат и в други софийски училища, но кметът на столицата Йорданка Фандъкова заяви, че те няма да пречат на учебния процес. На 15 септември възпитаниците на столичното 44-то училище в квартал „Подуяне”  ще престъпят прага на близкото 199-то учебно заведение. Причината за това е, че тече сериозна реконструкция по програма за енергийна ефективност, финансирана от национален фонд. Училището няма да отвори врати до края на месец ноември. Кметът на София Йорданка Фандъкова поясни, че има и други учебни заведения, в които ремонтите ще продължат и след първия звънец. „Идвам от район „Младост“, където имаме забавяне в някои от обектите. Там кметът беше в отпуск, но на линия бяха заместник-кметовете, разговаряхме, координирахме действията на изпълнителите, договорите са сключени късно“, посочи кметът. Фандъкова заяви още, че продължилите ремонти в другите столични училища няма да пречат на учебния процес.", "date": "2017.09.08", "title": "Ще има ли училища, които няма да отворят врати на 15 септември"}
{"url": "http://www.novinite.bg/articles/149719/15-tajni-obshtestva-za-koito-moje-bi-ne-znaete", "text": "Тайните общества са източник на интрига и мистерии. Задкулисните им дейности пораждат редица конспиративни теории. Думите „тайни общества“ обикновено предизвикват в съзнанието зловещи картини като жертвоприношения, пиене на кръв от човешки черепи, сатанисти, странни символи...Ето няколко тайни общества, за които може би не знаете:Ако това обществото бе активно и успешно днес, всички ние щяхме да сме роби. Целта на обществото на Рицарите на златния кръг, което се основава през 19 в. в Северна Америка, е била да се създаде робска държава не само на територията на САЩ, но и отвъд. Сред привлекателните земи били Куба, Южна Америка и Карибите - все места, на които живеят чернокожи хора.Само политическият елит е добре дошъл в този клуб. Това е тайно общество за хора с потекло и пари. Състои се максимум от 120-150 члена. Всяка година се организират частни конференции.  Тази година предстои да навърши своята 62 година. Ще присъстват както политици, така и банкери и главни изпълнителни директори.  А какво дискутират? Това е мистерия.  Просто отидете в университета Йейл. Става дума за тайно общество, което съществува и функционира в рамките на университета. Основано е през 1832 г. от студенти.  Те изпълняват ритуали и пазят тайни, правят интриги. Много от членовете му днес са политически фигури с влияние. Сред тях са Джордж Буш и неговият баща, Джон Кери и др.Основава се на окултни вярвания. Разглежда се легендата за арийската раса. Обществото спекулира, че тази раса разполага с древна история. Членовете й се характеризират със светли коси и очи. Тайното общество Туле е популярно със своите симпатизанти нацисти.Категорично всяко общество има своя цел. Само че за Клуб 1001 такава информация липсва. Формирано е от биолога сър Джеймс Хъксли, заедно с фигури като принц Филип от Англия и принц Бърнард от Холандия. Твърди се, че тези лица, сред които и Рокфелер, са част от клуба. В наши дни това общество е изключително потайно.Не става дума за Артур и кръглата маса. Тази изключително влиятелна общност се заражда още в Свещената римска империя. Залезът й е през 12 век. Един от предполагаемите й основатели е Влад- мъжът, който стои зад великата история за Дракула. Целта на Драконовият съд била не само да се открие кръвната линия на Исус, подобно на Ордена на Сион и тамплиерите, но и да се съберат свръхестествени сили чрез практики като алхимия, вампиризъм и мистика.Вероятно сте гледали \"Шифърът на Леонардо\". Има хора, които не са чували за Опус Деи преди да изгледат филма. След излизането му на екран стартира дебат за това тайно общество и дейността му. На латински се превежда като \"Работа на Господ\". Според представите за обществото Опус Деи става дума за опасна общност от хора, която работи в сянката на Ватикана. Извършва престъпления, а членовете й са фанатици.Друг любимец на \"Шифърът на Леонардо\" е Орденът на Сион. Тук виждаме защитника на наследника на Исус, като са замесени и тамплиерите. Предполага се, че се развива в Южна Индия. Става дума за тайна група от крадци и убийци. Последната им дейност е документирана към началото на 19 в. Интересното за това общество е, чевинаги оставя след себе си знаците си при извършено престъпление. Те използват кърпичка, за да удушават и да обездвижват жертвите си, преди да ги ограбят. За разлика от много други тайни общества, Тагите е общност на хора от долната класа, а не от богатите и проспериращите.Основано е през 1781 г. и се развива в Лондон, Англия. Това общество дължи съществуването си на езическата вяра. Основните й членове се наричат друиди - название, вдъхновено от келтската митология. В редиците й са влизали механици, дърводелци и др.Това общество се определя като нерелигиозно. Ценностите му се изразяват в приятелство между хората и отсъствието на агресия.В началото се наричат Синове на Свободата. Вземат участие в Бостънското чаено парти през 1773 г., протестирайки заради цената на английския чай. Активни са и днес. Един от най-популярните членове на тази тайна група е Алистър Краули. Често определят това общество като култ. Свързват го с християнския гностицизъм.Според Ордена на източните тамплиери човек трябва да живее така, както иска. Може да яде, пие, да се облича или да практикува друга дейност, като не се съобразява с другите, които правят същото. Разбира се, намесени са и много символизъм и теология.Това е общество, което е силно повлияно от философията, особено от древните доктрини. То вярва в тайните и свещеното познание за човечеството, което е трупано от древни религии и култури. В доктрините му ще откриете много препратки към Древен Египет.Вероятно сте чували за асасините, особено ако играете популярни компютърни игри. Асасините водят своето начало, подобно на много други общности, от времето на кръстоносните походи. Представлява ислямска секта от бойци, които се борят срещу християните. Много от историческите данни за асасините са загубени още през 13 в. заради нападенията на монголите.Сатанистска църква, бизнесмени, обсебени от идеята за контрол, и стар гръцки култ? Съветът на деветимата е обвит в различни конспирации и теории. Според някои става дума за група от много богати и влиятелни хора, които искат да доминират над света.", "date": "2017.09.08", "title": "15 тайни общества, за които може би не знаете"}
{"url": "http://www.novinite.bg/articles/149709/Vremeto-na-8-septemvri-petak", "text": "Слънчево време с временни увеличения на облачността.Ще духа слаб юг-югоизточен вятър. Максималните температури ще бъдат между 27° и 32°, в София около 28°.Атмосферното налягане слабо се понижава. Ще е малко по-ниско от средното за септември. Над планините ще преобладава слънчево време. Ще духа слаб, по билата до умерен вятър от южната четвърт. Максимална температура на 1200 метра около 23°, на 2000 метра – около 15°.По Черноморието ще е предимно слънчево, със слаб до умерен югоизточен вятър. Максималните температури ще бъдат между 26° и 29°, температурата на морската вода е 22°-24°. Вълнението на морето ще е около 2 бала.", "date": "2017.09.08", "title": "Времето на 8 септември, петък"}
{"url": "http://www.novinite.bg/articles/149720/Majka-se-oplaka-ot-nasilie-nad-deteto-j-v-gradina-v-Stara-Zagora", "text": "Майка от Стара Загора се оплака в социалните мрежи, че детето й е удряно в детската градина. Във Фейсбук жената публикува и снимки, на които ясно виждат следи от насилие върху лицето на 7-годишното момче. Детето е разказало, че е бито от госпожата в групата, тъй като не е слушало докато са били на двора. Екипи на Община Стара Загора посетиха детската градина, за да проверят случая.Майката разказва, че момченцето е затворено в стая и е удряно е по цялото тяло. Директорът на детската градина Мариана Кутина отрече над детето да е извършвано насилие:\"Учителката разказа, че детето е проявило своенравие. Започнало е да бяга в двора на детската градина, тя е направила опит да извика детето - то не се е отзовало. Все пак с помощта на помощник-възпитателката децата са събрани и са прибрани в детската градина. Тъй като това става в момента, в който децата е трябвало да се прибират за обяд, за да поговори насаме с детето, тя е решила да отидат в тази стая за да го успокои.\", обясни директорката.В детската градина има и деца със специфични потребности, разказа заместник-кметът на Стара Загора Иванка Сотирова:\"Градината е ориентирана за деца със специални образователни потребности. Във въпросната група 4-та има едно дете с аутизъм. Много тежка е ситуацията за провеждане на какъвто и да е образователен, възпитателен и най-вече за опазване на живота и здравето на децата.\", поясни Сотирова. Тя допълни още, че учителката е извикана за изясняване на обстоятелствата и че в разказа й има извиняващи обстоятелства. Бащата на 7-годишното момче е извън страната. Заместник-кметът обясни, че са отправяли предложение към майката детето да посети психолог, защото било с по-неовладяно поведение, но тя отказала.", "date": "2017.09.08", "title": "Майка се оплака от насилие над детето й в градина в Стара Загора"}
{"url": "http://www.novinite.bg/articles/149711/Rusenci-na-protest-sreshtu-mrasniya-vazduh-i-opasen-pat", "text": "Протестно автошествие под наслов \"За чист въздух и нормален град за живеене\" ще се проведе в петък в Русе.Демонстрантите, които настояват за спиране на обгазяванията на крайдунавския град, ще се съберат в 17.00 ч. на кръговото кръстовище на Дунав мост.  Русенци твърдят, че държавата и местните власти не изпълняват дългогодишните си обещания проблемът със замърсяването да бъде решен.Жителите на града ще изразят недоволството си и от това, че известният като пътя убиец - Русе-Бяла, все още не е обезопасен.", "date": "2017.09.08", "title": "Русенци на протест срещу мръсния въздух и опасен път"}
{"url": "http://www.novinite.bg/articles/149722/Drogiran-shofor-blasna-pet-koli-na-parking-v-Plovdiv", "text": "Шофьор, употребил наркотици, удари пет автомобила на паркинг в пловдивския район \"Тракия'. Инцидентът станал около 3.00 ч. в нощта срещу петък.23-годишният мъж се движил с висока скорост и загубил контрол над автомобила. При удара помлял пет паркирани коли, които са със сериозни материални щети. Съборени са и част от колчетата на тротоара.За щастие, заради късния час в района не е имало хора. Пробите на шофьора са отчели три вида наркотици в кръвта му.Той е отведен в ареста за срок от 24 часа. ", "date": "2017.09.08", "title": "Дрогиран шофьор блъсна пет коли на паркинг в Пловдив"}
{"url": "http://www.novinite.bg/articles/149729/Facebook-sajivi-unikalni-snimki-na-Tato-s-gejshi", "text": "Вълна от снимки на Тодор Живков заляха социалните мрежи по повод рождената му дата, която беше вчера – 8 септември. Паметта на хората, които изпитват носталгия по „социализъма“, се оказа доста услужлива и се успяха да изровят култови кадри от живота на Тато, сподели ДАРИК. Сред най-интересните бяха снимки, на които Живков позира с японски гейши през 1970 г. на кадрите той изглежда доста сдържан, въпреки че красивите японки, облечени в традиционни дрехи, усмихнато кръжат около него.\r\n\r\n \r\n \r\nМнозина направиха паралел със съвременните политици и отговориха на тъгуващите по соц миналото с култови снимки на видни партийни лидери. Като най-интересни и коментираниизпъкнаха снимки на премиера Борисов, като например тази с магнолията. \r\n \r\n\r\n\r\n\r\n\r\n\r\n   ", "date": "2017.09.08", "title": "Facebook \"съживи\" уникални снимки на Тато с... гейши"}
{"url": "http://www.novinite.bg/articles/149740/Pusnaha-Lazar-Vlajkov-pod-domashen-arest", "text": "Съдът в Пазарджик не подкрепи искането на прокуратурата за постоянен арест на Лазар Влайков и определи мярка за неотклонение \"домашен арест\".Според съдебния състав той е с чисто съдебно минало, заемал е отговорни постове, ползва се с авторитет и уважение в длъжността си и няма опасност да се укрие и да извърши друго престъпление, пише „ в. „24 часа”.Веднага след края на съдебното заседание прокурорът по случая Васил Малинов заяви, че ще обжалва. ", "date": "2017.09.08", "title": "Пуснаха Лазар Влайков под \"домашен арест\""}
{"url": "http://www.novinite.bg/articles/149707/Mareshki-Tova-bezhaberno-upravlenie-tryabva-da-si-otide-barzo", "text": "„Ще внесем или ще подкрепим вот на недоверие срещу правителството, защото последните шест месеца бяха загуба на ценно време. Влизаме от скандал в скандал и продължаваме да затъваме”. Това каза в ефира на „Здравей, България” заместник-председателят на Народното събрание Веселин Марешки. Той определи управлението като „безхаберно” и бе категоричен, че правителството трябва да бъде свалено от власт „максимално бързо”.Според лидера на ВОЛЯ има спад на чуждите инвестиции, въпреки твърденията на управляващи, че икономиката ни се развива. „Освен това, има огромна липса на справедливост. От обикновените хора се изисква да бъдат честни, а политиците са корумпирани и крадат”, коментира Марешки.", "date": "2017.09.08", "title": "Марешки: Това безхаберно управление трябва да си отиде бързо"}
{"url": "http://www.novinite.bg/articles/149725/Srednovekovieto-ojivyava-v-parka-na-Voenna-akademiya", "text": "Кога за последно бяхте на средновековен турнир, стреляхте с лък или слушахте средновековна гайда?Всичко това може да видите на вторият софийски средновековен фестивал „Балканите през Средновековието” на 16 и 17 септември в парк Военна академия, бул. \"Евлоги Георгиев\" 82 в центъра на София. Подарете си уикенд, потопени в средновековна атмосфера, забавлявайте се и научете нови и любопитни подробности за живота на Балканите през периода 10-15 век. Автентичен военен лагер, бойни демонстрации, средновековни занаяти и исторически достоверни реконструкции на костюми и въоръжение са сред атракциите, които участници от страната и чужбина ще предложат на посетителите през двата дни на фестивала. В събота очаквайте концерт на софийската средновековни формации Ambient Folklore и Eriney и обширна презентация за средновековната европейска фехтовка, а в неделя – турнир на бойци в истински средновековни брони и въоръжение.Посетителите ще могат да стрелят със средновековен лък, както и да се включат в част от демонстрираните занаяти. Участници: MODVS VIVENDI - Средновековно Общество в България, Сдружение Чигот, ”18-ти Пехотен Етърски Полк\" Велико Търново, Наемна дружина \"Барадж\", Група \"Верени\", Витешка дружина \"св. Теодор Стратилат\" - Сърбия, Витешка дружина \"Златно Буренце\" - Сърбия, Ogary Pogoni - Чехия; Клуб Традиция гр. Панагюрище;и свободни реенакториПрограма:Събота, 16 септември 201710:00 - НачалоЦелодневна (10:00-20:00ч.): средновековен лагер; музей на открито; стрелба с лък; средновековни занаяти - грънчарство, ковачество, кожарство, плетене на ризници, сечене на монети, тъкане и бродиране, изработка на средновековни бижута, иконопис, изработване на средновековни книги, средновековна диететика(храната през средновековието), интерактивна игра със загадки \"Тайните на манастира\", средновековни игри за деца, средновековна музика на живо.1:00 - Бойна демонстрация (езерото)15:00 - Средновековна фехтовка - Школа \"Мотус\"18:00 - Бойна демонстрация (езерото)19:00 - Концерт на група Ambient Folklore20:30 - Концерт на група ErineyНеделя, 17 септември 201710:00 - НачалоЦелодневна  (10:00-17:00ч.): средновековен лагер; музей на открито; стрелба с лък; средновековни занаяти - грънчарство, ковачество, кожарство, плетене на ризници, сечене на монети, тъкане и бродиране, изработка на средновековни бижута, иконопис, изработване на средновековни книги, средновековна диететика(храната през средновековието), средновековни игри за деца; средновековна музика на живо;11:00 - Турнир със средновековно въоръжение (езерото)14:00 - Турнир по стрелба със средновековен лък15:00 - Бойна демонстрация (езерото)17:00 - Закриване на фестивалаВходната такса е 5 лв. на ден, като деца до 10 години включително, влизат безплатно с придружител.Информация относно пропускателния режим в парк Военна академия:Внасянето на храни и напитки(освен вода) в парка е забранено.Забранено е и разхождането на домашни любимци(изключение, естествено правят кучета водачи).Фестивалът се провежда със съдействието на Столична Община, Военна академия \"Георги Раковски\", MODVS VIVENDI - Средновековно Общество в България и Сдружение Чигот. ", "date": "2017.09.08", "title": "Средновековието оживява в парка на Военна академия"}
{"url": "http://www.novinite.bg/articles/149724/BSP-obsadi-antikorupcionniya-zakon-s-Lozan-Panov", "text": "БСП проведе среща с председателя на ВКС Лозан Панов по повод подготвения от социалистите антикорупционен закон. След срещата се оказа, че са срещнали подкрепата му по някои въпроси.Председателят на Върховния касационен съд коментира, че създаването на още един орган с дублиращи функции без ясни механизми за контрол и отчетност на този орган цели заобикалянето на основната тема, а именно реформа на прокуратурата.Според Лозан Панов основният въпрос, който трябва да се постави е защо защо институциите, които и сега съществуват и са компетентни да извършват такива разследвания, не го правят. \"И сега има институции, които са компетентни във връзка с разследване на корупционни действия, и сега има институции които извършват аналитични функции, и сега има институции които имат достатъчен експертен потенциал да вършат тази дейност. Въпросът е защо не го правят? Защо това не се случва и с какво ще се промени всичко в страната на темата корупция със създаването на такъв орган?\", допълни Панов.", "date": "2017.09.08", "title": "БСП обсъди антикорупционния закон с Лозан Панов"}
{"url": "http://www.novinite.bg/articles/149727/Goryashta-platforma-s-mikrobusi-zatvori-AM-Struma", "text": "Два микробуса, намиращи се върху платформа, са се запалили на АМ „Струма“, предаде БГНЕС.Инцидентът е станал на 53 км в посока София. Пожарът в момента се гаси.Движението е затворено в посока София. Образували са се километрични опашки от коли.", "date": "2017.09.08", "title": "Горяща платформа с микробуси затвори АМ „Струма“"}
{"url": "http://www.novinite.bg/articles/149723/Gaf-na-prokuraturata-bavi-nachaloto-na-deloto-sreshtu-Lazar-Vlajkov", "text": "Гаф на прокуратурата бави началото на делото срещу бившия общински съветник Лазар Влайков.Искането на държавното обвинение за налагане на най-тежката мярка задържане под стража е внесено по погрешка в Окръжния съд. По закон този случай трябва да се разглежда от Районния съд. Влайков е обвинен в неправилно носене на оръжие заради убийството в село Виноградец. ", "date": "2017.09.08", "title": "Гаф на прокуратурата бави началото на делото срещу Лазар Влайков"}
{"url": "http://www.novinite.bg/articles/149721/Trup-na-maj-e-otkrit-pod-nadlez-v-Burgas", "text": "Полиция отцепи района под надлеза на ул. \"Индустриална\" в Бургас, след като на мястото бе открит труп на мъж. Той е на видима възраст около 70 години. По тялото, според очевидци, нямало следи от кръв. Безжизненото тяло е намерено в района от случайни минувачи, които незабавно информирали полицията.Очевидци първоначално допуснаха, че мъжът е полетял от моста. Приоритетно се разследва хипотезата това да е клошар и в случая да не става въпрос за самоубийство. Районът е известно сборище на бездомници, казват местните.В момента криминалисти извършват оглед на мястото. Очакват се съдебните медици, които да се произнесат има ли следи от насилие. ", "date": "2017.09.08", "title": "Труп на мъж е открит под надлез в Бургас"}
