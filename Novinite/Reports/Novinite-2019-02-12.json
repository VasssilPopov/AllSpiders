{"url": "https://www.novinite.bg/articles/170991/Yanko-Ivanov-Balgariya-shte-se-bori-za-namalyavaneto-na-hranitelnite-otpadaci", "text": "Много от българските потребители не правят разлика между маркировката върху етикета за „използвай преди“ и „най-добър до“, които се поставят на продуктите. Храната трябва да се изхвърли, ако е превишен срока „използвай преди“. Ако обаче на продукта е отбелязана дата за „най-добър до“,тя определя срока на трайност и ако храната не е с променени вкус, цвят, мирис, може да се консумира след изтичане на срока на трайност с няколко дни, дори и повече ( например спагети и макарони). Този маркер посочва срок за свежест и най добър вид, но храната е годна за консумация. Недоброто разбиране на понятията води и до висок процент на изхвърлена годна храна. Това стана ясно по време на кръгла маса на тема: „Обсъждане на борбата със загубите на храни в България“. Домакин на форума е Центърът за оценка на риска по хранителната верига (ЦОРХВ) към Министерство на земеделието, храните и горите. Според проучване на Европейската комисия, едва 20% от българите познават значението на обозначението, „използвай преди“ което е за годност на храната. За да бъдат по-добре информирани потребителите, ще се провеждат информационни кампании и проучвания. В ЕС най-голям процент - около 54% от годната за консумация храна се разхищава от домакинствата, следвани от преработватели, услугите с храни и търговията. „Налага се да се предприемат мерки за промяна на отношението към на храните“, подчерта по време на дискусиите заместник-министърът на земеделието, храните и горите Янко Иванов. „Междуведомствена работна група разработва проект за Национална програма за предотвратяване и намаляване на загубите на храни с цел да се отговори на необходимостта за намаляване на загубите и разхищението на храни. Програмата представя рамка за вземане на практически решения, от всички участниците по хранителната верига вкл. Потребителите от ЕС. Очаква се в края на март 2019 г, да се приеме делегиран акт на ЕК, с които да се въведе единна методология за ДЧ, посочи още доц. д-р Я.Иванов", "date": "2019.02.12", "title": "Янко Иванов: България ще се бори за намаляването на  хранителните отпадъци"}
{"url": "https://www.novinite.bg/articles/170986/Zapochnaha-izplashtaneto-na-novite-pomoshti-za-horata-s-uvrejdaniya", "text": "Агенцията за социално подпомагане (АСП) изплаща новата финансова подкрепа за хората с увреждания по банков път. Подпомагането е за месец януари, а процесът е регламентиран в новото законодателство за хората с увреждания, посочват от АСП.От 1 януари тази година всички пълнолетни хора с трайни увреждания, над 18 години, имат право на месечна подкрепа по Закона за хората с увреждания. Помощта заменя досегашните добавки за социална интеграция и прекратените социални пенсии за инвалидност, изплащани към друг вид пенсия от Националния осигурителен институт в размер на 25 на сто до месец декември 2018 г. Размерът й се определя и актуализира като процент от линията на бедност в България, в зависимост от степента на увреждане.Хората, които до момента не са получавали интеграционни добавки, трябва да подадат заявление-декларация в дирекция \"Социално подпомагане\" (ДСП) по настоящ адрес до 31 март, за да им бъде отпусната новата месечна финансова подкрепа, считано от 1 януари 2019 г.. Заявление в ДСП по настоящ адрес трябва да подадат и хората, които получават месечна добавка за социална интеграция за наем на общинско жилище, тъй като от 1 януари 2019 г. сумата се отпуска под формата на целева помощ и се превежда директно на общините.На хората, които до момента са получавали интеграционни добавки, новата помощ се отпуска служебно от АСП.Размерът на помощта през 2019 г. варира от 24,36 лв. до 198,36 лв. В масовия случай тя е в по-голям размер от досега получаваните добавки. Законът гарантира, че никой няма да вземе по-малка сума от получаваната до края на 2018 г. Най-висок размер на финансова подкрепа ще получават хората с над 90 на сто степен на увреждане с определена чужда помощ, които получават социална пенсия за инвалидност. За тази група новият вид месечна помощ през 2019 г. ще е 57 на сто от линията на бедност, което прави 198,36 лв.", "date": "2019.02.12", "title": "Започнаха изплащането на новите помощи за хората с увреждания"}
{"url": "https://www.novinite.bg/articles/170987/Vav-Veliko-Tarnovo-Premahvat-i-obezvrejdat-izlezli-ot-upotreba-pesticidi", "text": "Във Велико Търново започна премахване и обезвреждане на излезли от употреба пестициди и други препарати за растителна защита, съхранявани прилежно и по всички правила за безопасност в общински склад в покрайнините на града. В рамките на следващите две седмици ще бъдат изнесени всички количества, събирани от 2015 година – 110 тона токсични препарати, от които 85 тона прахообразни и 25 000 литра течни. Пестицидите и химическите вещества ще бъдат транспортирани в Швейцария. Дейността се извършва по българо-швейцарски проект, към който Община Велико Търново се присъедини. Финансирането е от Предприятието за управление на дейности по опазване на околната среда /ПУДООС/. След изнасянето на веществата предстои саниране на складовете за съхранение, както и почистване на терените. Проектът „Екологосъобразно обезвреждане на излезли от употреба пестициди и други препарати за растителна защита“ се реализира в общо 216 склада в цяла България.", "date": "2019.02.12", "title": "Във Велико Търново: Премахват и обезвреждат излезли от употреба пестициди"}
{"url": "https://www.novinite.bg/articles/170989/75-mln-leva-shte-struva-remonta-na-tri-sofijski-gari", "text": "Близо 7,5 млн. лева ще струва обновяването на гарите Подуяне, Искър и Казичене. Днес бяха избрани изпълнителите на обществените поръчка на реконструкцията на гаровите комплекси, съобщиха от Национална компания „Железопътна инфраструктура“ (НКЖИ).\r\nНай-скъп ще излезе ремонта на гара Подуяне, срещу 2,9 млн. лева без ДДС „Инфраструктурно строителство“ АД ще обнови гаровия комплекс.\r\nРеконструкция на гара Искър ще струва 1,2 млн. лева без ДДС, изпълнител на проекта ще бъде обединението „Консорциум Гара Искър 2018“, в него участници са Среги“ ООД и „ТИТ Инженеринг“ ЕООД\r\nОбединението между „Интерполис“ ЕООД и „Инфра Роудс“ ЕООД - „Сдружение Интерполис 2018“, е спечелило търга за ремонт на гаров комплекс Казичене с предложена цена 1,1 млн. лева без ДДС.\r\nВ цените за реконструкция на гарите е включено изготвянето на работните чертежи и детайли, и упражняване на авторски надзор. Строителните дейности и за трите гарови комплекси се предвижда да започнат веднага след сключване на договорите и да завършат през 2020 г., уточняват от НКЖИ.\r\nПроектът се финансира от ОП „Транспорт и транспортна инфраструктура“ 2014-2020 и е на стойност 7,4 млн. лева, от които безвъзмездната финансова помощ е в размер на 6,3 млн. лева.\r\nГаровите комплекси Подуяне, Искър и Казичене са част от жп линията София – Пловдив, която е най-натоварената линия в страната.\r\n", "date": "2019.02.12", "title": "7,5 млн. лева ще струва ремонта на три софийски гари"}
{"url": "https://www.novinite.bg/articles/170995/Dvojniyat-ubiec-ot-yazovir-Vacha-shte-leji-22-g", "text": "След решение на ВКС Виктор Траянов, известен като двойния убиец от язовир Въча, ще изтърпява наказание от 22 години „лишаване от свобода“.Решението не подлежи на обжалване.Виктор Траянов е признат за виновен за четири престъпления: убийство на двама души, извършено през 2009 г. на плаваща база „Персенк“ във водите на язовир Въча;Придобиване и държане на огнестрелно оръжие и боеприпаси; Противозаконно повреждане на лек автомобил, и деянието е извършено от служител в организация, извършваща охранителна дейност;Противозаконно отнемане на чуждо моторно превозно средство, като деянието е извършено в пияно състояние.С присъдата са уважени частично и предявените граждански искове на конституираните по делото граждански ищци и частни обвинители в размер на по 150 000 лв.", "date": "2019.02.12", "title": "Двойният убиец от язовир Въча ще лежи 22 г."}
{"url": "https://www.novinite.bg/articles/170972/Podpisan-e-dogovorat-za-proektiraneto-i-stroitelstvoto-na-tunel-Jeleznica", "text": "Подписан е договорът за проектирането и строителството на тунел „Железница“ на автомагистрала „Струма“. Съоръжението ще е с дължина около 2 км и ще бъде най-дългият пътен тунел изграждан досега у нас. Изпълнението на поръчката е възложено на ДЗЗД „АМ СТРУМА ТУНЕЛ 2018“, в което участват: „ДЖИ ПИ ГРУП“ АД, „ГЛОБАЛ КЪНСТРЪКШЪН“ ООД и „ВИА ПЛАН“ ЕООД. Стойността на договора е 185 370 370, 37 лв. без ДДС. Проектът ще се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г. Спазвайки разпоредбите на Закона за обществените поръчки Агенция „Пътна инфраструктура“ пристъпи към подписване на договора след като Върховният административен съд се произнесе в полза на решението на АПИ за избор на изпълнител. В тази връзка на 15 януари т. г. агенцията изпрати искане до класираните участници - ДЗЗД „АМ СТРУМА ТУНЕЛ 2018“ и ДЗЗД „АМ Струма-ОП2: Тунел Железница“, за удължаване срока на валидност на офертите. В получените отговори офертното си предложение потвърди ДЗЗД „АМ СТРУМА ТУНЕЛ 2018“, а ДЗЗД „АМ Струма-ОП2: Тунел Железница“ (в което са „ГЛАВБОЛГАРСТРОЙ“ АД и „ГБС-Инфраструктурно строителство“ АД) не удължава срока на валидността й. Срокът за изпълнение на проектирането и изпълнението на строително- монтажните работи на тунел „Железница“ (от км 366+720 до км 369+000) e 1060 календарни дни. Съоръжението ще бъде с две отделни тръби за движение в посока. Дължината на всяка тръба ще е около 2 км. Тунелът ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т. н. Ще бъде изграден и обслужващ тунелен път при южния портал на тунела откъм гр. Симитли, площадка за хеликоптер, два моста над Суха река, които са съответно 132 м и 24 м, подпорна стена и др. През миналата година АПИ проведе обществена поръчка за избор на изпълнители за „Проектиране и строителство на автомагистрала „Струма“ Лот 3.1 Тунел „Железница“. Тръжната процедура бе с 3 обособени позиции - за тунела, и за пътя преди и след съоръжението, за да може на обекта да се работи едновременно и проектът да завърши в срока на оперативната програма. През миналата година бяха подписани договорите за проектирането и строителството на трасето преди и след съоръжението. Отсечката преди тунел „Железница“ в посока София - Кулата (от км 366+000 до км 366+720) е с дължина 720 м. Тя включва и обслужващ тунелен път при северния портал и мостово съоръжение с обща дължина 620 м. Участъкът ще бъде изграден от ДЗЗД „Железница - Север“, в което са: „ГБС Инфраструктурно строителство“ АД, „Главболгарстрой“ АД и „Главболгарстрой Интернешънъл“ ЕАД. Стойността на договора е 29 985 345 лв. без ДДС. Участъкът след тунел „Железница“ (от км 369+000 до км 370+400), е 1,4 км. Той ще бъде построен от „ПСТ ГРУП“ ЕАД. Стойността на договора е 18 442 297,40 лв. без ДДС. Договорът включва проектиране и строителство на автомагистрален участък с дължина 1,4 км, селскостопански подлез, подпорна и укрепителна стена, отводнителни съоръжения, изграждане и реконструкция на инженерни мрежи и др.", "date": "2019.02.12", "title": "Подписан е договорът за проектирането и строителството на  тунел „Железница“"}
{"url": "https://www.novinite.bg/articles/170996/S-obshto-sabranie-Vojvodinovo-tarsi-reshenie-na-konflikta", "text": "Общоселско събрание ще се проведе тази вечер във Войводиново. На него ще се набележат поредните мерки за преодоляване на конфликта българи - роми.  Той ескалира след като двама братя от малцинството  жестоко пребиха командоса Валентин Димов след скандал в центъра на селото. Жителите на Войводиново не желаят ромите да се завръщат в незаконните постройки в махалата. От своя страна те пък заявиха, че нямат къде да живеят и поискаха спешна държавна намеса. На вчерашната среща в Община Марица стана ясно, че Областната управа ще търси начини да осигури на 50 от тях социални жилища. Димитър Иванов - кмет на Община Марица заяви, че на общоселското събрание ще се реши какво да се прави с терена, на който бяха съборени 19 опасни постройки на цигански семейства и където предстои събарянето на още 17 сгради. По негова информация ромите, които са живеели там, вече са си наели квартири и голяма част от тях разполагат със средства, за което се съди и по откритото скъпо оборудване в домовете им.", "date": "2019.02.12", "title": "С общо събрание Войводиново търси решение на конфликта"}
{"url": "https://www.novinite.bg/articles/170974/Prodaljava-razsledvaneto-na-pojara-v-ceha-za-meso-kraj-Vojvodinovo", "text": "Продължава разследването на големия пожар в цеха за прерабока на месо край Войводиново. Два екипа на пожарната остават на мястото и продължават да обливат цеховете с вода. От завода все още излиза дим, но няма опасност от замърсяване на въздуха.Когато има нормални условия за оглед, инспектори ще влязат вътре, за да търсят причините, довели до големия пожар. По случая е образувано досъдебно производство.След огнената стихия, без работа остават 300 души. Напълно унищожени са складовото помещение, транжорната, пакетажния цех, както и нови машини за преработка на месо.", "date": "2019.02.12", "title": "Продължава разследването на пожара в цеха за месо край Войводиново"}
{"url": "https://www.novinite.bg/articles/170973/Iznosat-na-balgarski-stoki-za-treti-strani-namalyava", "text": "През 2018 г. износът на стоки от България за трети страни намалява с 12.5% в сравнение с предходната година и е на стойност 17 550.6 млн. лева. Това сочи статистика на Националния статистически институт (НСИ).Основни търговски партньори на България са Турция, Китай, Сърбия, Съединените американски щати, бившата югославска република Македония и Руската федерация, които формират 52.6% от износа за трети страни.През декември 2018 г. износът на стоки от България за трети страни намалява с 14.6% спрямо същия месец на предходната година и е в размер на 1 488.6 млн. лева.През 2018 г. при износа на стоки от България за трети страни, разпределен според Стандартната външнотърговска класификация, най-голям ръст в сравнение с предходната година е отбелязан в сектор „Мазнини, масла и восъци от животински и растителен произход“ (30.8%). Най-голям спад се наблюдава в секторите „Безалкохолни и алкохолни напитки и тютюн“ (32.5%) и „Разнообразни готови продукти, н.д.“ (24.2%).Вносът на стоки в България от трети страни през 2018 г. се увеличава със 7.4% в сравнение с 2017 г. и е на стойност 23 012.3 млн. лева (по цени CIF). Най-голям е стойностният обем на стоките, внесени от Руската федерация, Турция, Китай и Сърбия.През декември 2018 г. вносът на стоки в България от трети страни намалява с 11.3% спрямо същия месец на предходната година и е в размер на 1 822.0 млн. лeвa.При вноса на стоки от трети страни, разпределен според Стандартната външнотърговска класификация, през 2018 г. най-голямо увеличение спрямо предходната година е отчетено в секторите „Безалкохолни и алкохолни напитки и тютюн“ (25.3%) и „Мазнини, масла и восъци от животински и растителен произход“ (18.5%). Спад не се наблюдава в нито един от секторите.Външнотърговското салдо (износ FOB - внос CIF) на България с трети страни през 2018 г. е отрицателно и е в размер на 5 461.7 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 3 522.1 млн. лева.През декември 2018 г. външнотърговското салдо (износ FOB - внос CIF) с трети страни е отрицателно и е на стойност 333.4 млн. лева.Търговия със стоки на България с трети страни и ЕС – общоПрез 2018 г. от България общо са изнесени стоки на стойност 55 275.7 млн. лв., което е с 1.2% повече в сравнение с предходната година.През декември 2018 г. общият износ на стоки възлиза на 4 154.7 млн. лв. и намалява с 2.4% спрямо същия месец на предходната година.През 2018 г. общо в страната са внесени стоки на стойност 62 945.5 млн. лв. (по цени CIF), или с 6.3% повече спрямо 2017 година.През декември 2018 г. общият внос на стоки намалява с 8.6% спрямо същия месец на предходната година и възлиза на 4 881.1 млн. лева.Общото външнотърговско салдо (износ FOB - внос CIF) е отрицателно през 2018 г. и е на стойност 7 669.8 млн. лева. По цени FOB/FOB (след елиминиране на разходите за транспорт и застраховки при внос на стоки) салдото през 2018 г. също е отрицателно и е в размер на 3 256.3 млн. лева.През декември 2018 г. общото външнотърговско салдо (износ FOB - внос CIF) е отрицателно и е на стойност 726.4 млн. лева. По цени FOB/FOB салдото също е отрицателно и е в размер на 435.6 млн. лева.", "date": "2019.02.12", "title": "Износът на български стоки за трети страни намалява"}
{"url": "https://www.novinite.bg/articles/170998/Blizo-670-000-tona-hrana-izhvarlyame-vsyaka-godina", "text": "У нас близо 670 хиляди тона храна отиват на боклука всяка година. Причината, е че домакинствата купуват повече, отколкото могат да консумират, съобщава БНТ. Административни процедури затрудняват производители и магазини да даряват хранителни продукти с малък срок на годност. Българите не разбират съвсем надписите по етикетите на храните, показва проучване на Европейската комисия. Това е една от причините за голямото количество хранителни отпадъци. Масово хората не правят разлика на надписите \"използвай преди\" и \"най-добър до\".", "date": "2019.02.12", "title": "Близо 670 000 тона храна изхвърляме всяка година"}
{"url": "https://www.novinite.bg/articles/170967/GERB-ochakvat-kiberataki-i-hibridna-vojna-na-evrovota", "text": "Три месеца преди изборите за Европейски парламент управляващите изразиха съмнения, че може да се направи опит за чужда намеса в процеса на вота, това коментираха Недялко Недялков и проф. Захари Захариев в студиото на Bulgaria On Air. Председателят на парламентарната група на ГЕРБ Цветан Цветанов и вицепремиерът Томислав Дончев допуснаха, че подобна атака може да дойде от Русия. ГЕРБ очакват кибератаки, а Дончев напомни и за срива в сайта на Централната избирателна комисия през 2015 година.Журналистът Недялко Недялков и проф. Захари Захариев, който е член на НС на БСП, бяха единодушни в студиото на \"България сутрин\", че от управляващата партия са започнали да говорят така, за да могат при евентуални по-слаби от очакваното резултати на изборите, да се оправдаят именно с външна намеса.\"Дали ще има кибератаки, дали ще има кибервойна специално на територията на България около евроизборите, това са такива хипотези, които можем да си ги смучем от пръстите\", каза проф. Захариев.Пред Bulgaria ON AIR Недялко Недялков пък беше категоричен, че подобно говорене, като това на Цветан Цветанов и Томислав Дончев, е типично за демократите и по-специално за г-жа Клинтън в САЩ, където също загубата на изборите беше оправдана с \"призрачна\" руска намеса.\"До евроизборите във всяка една държава ще има по един такъв като Скрипал. Господин Гебрев е проекцията на Скрипал в България\", каза още Недялков.", "date": "2019.02.12", "title": "ГЕРБ очакват кибератаки и хибридна война на евровота"}
{"url": "https://www.novinite.bg/articles/170964/Dneven-horoskop-za-vtornik", "text": "Вашето его може да бъде наранено, ако не внимавате. Хората изобщо не са съобразителни днес и никой не се интересува от чувствата на другия. Трябва да пазите чувствата си сами.  Денят е много подходящ да бъдете доброволец. Мисълта, че помагате, ще ви кара да се чувствате много по-добре. Ще осъзнаете, че не е трудно да се прави добро и ще го правите по-често.  Най-важното нещо днес е да бъдете откровени. Проблемите са там и няма как да ги избегнете, затова не ги премълчавайте. Бъдете честни с хората около вас, за да имате чисти отношения.   Вижте повече на: ", "date": "2019.02.12", "title": "Дневен хороскоп за вторник"}
{"url": "https://www.novinite.bg/articles/170984/Hvanaha-stolichanka-sahranyavala-nad-15-kg-narkotichni-veshtestva", "text": "Столичанка, съхранявала над 1.5 килограма наркотични вещества, е задържана при полицейска операция. Това съобщиха от пресцентъра на МВР.На 9 февруари, в хода на проведена полицейска операция от служители на сектор „Наркотици“- СДВР в ж.к. „Люлин“  е задържана 20-годишна жена. При последвали процесуално-следствени действия в жилището й полицаите открили и иззели различни по големина пликове, съдържащи растителна маса и зелени таблетки с формата на четирилистна детелина.Резултатът от назначената експертна справка показал, че иззетите вещества са 1469 грама марихуана и 178.44 грама амфетамин.След доклад на събраните материали в Софийска градска прокуратура младата жена е привлечена като обвиняема. Задържана е със срок до 72 часа до внасяне на искане в Софийския градски съд за вземане на мярка „задържане под стража“.", "date": "2019.02.12", "title": "Хванаха столичанка, съхранявала над 1.5 кг наркотични вещества"}
{"url": "https://www.novinite.bg/articles/170985/MVR-ne-izklyuchva-nito-edna-versiya-za-otravyaneto-na-Emiliyan-Gebrev", "text": "По случая с отравянето на бизнесмена Емилиян Гебрев не се изключва нито една версия. Това коментира вътрешният министър Младен Маринов. Той допълни, че по случая има издадена европейска заповед за разследване, която вече е изпратена на западните партньорски служби.„Сигналът тогава дойде от Военномедицинска академия за лице, настанено в безпомощно състояние. Естествено към този момент не бяха ясни причините за неговото състояние, така че незабавно започнахме процесуално-следствени действия. Беше образувано досъдебно производство за опит за убийство срещу неизвестен извършител. В хода на разследването бяха проведени абсолютно всички оперативно-издирвателни мероприятия, множество експертизи бяха назначени по случая“, отбелязва вътрешният министър.При получаване на новата информация незабавно бяха предприети действия по възобновяване на досъдебното производство и на най-високо политическо ниво от премиера и главния прокурор бяха уведомени партньорските служби, посочи още Маринов. Той допълни, че случаят е бил в полезрението на западните служби, с които е имало синхрон в действията. Има издадена международна заповед за разследване, която е изпратена във Великобритания.„Така че, уверявам ви, всичко което може да се направи, се прави по изясняване на всички факти. Нито една версия не изключваме до момента, в който не бъде отхвърлена от събраните факти и обстоятелства. Казах ви, образувано е досъдебно производство за опит за убийство срещу неизвестен извършител на този етап“, каза Младенов.", "date": "2019.02.12", "title": "МВР не изключва нито една версия за отравянето на Емилиян Гебрев"}
{"url": "https://www.novinite.bg/articles/170997/Karvava-lyubovna-vendeta-vav-Vrachansko", "text": "Кървава сцена се е разиграла във врачанското село Върбица тази нощ, когато мъж и жена са били нападнати тази нощ към 2 часа в къща в селото. В дома, обитаван от Камелия и Красимир, са нахлули двама мъже и се нахвърлили върху потърпевшите, съобщи Bulnews.bg. Нападателите нахлули в къщата, след като разбили входната врата с брадва. Оказало се, че единият от тях е бившият мъж на Камелия - Мирослав от романското село Камено поле, с когото довчера е живяла, и е бивш затворник.Въпреки паниката Красимира и Камелия успели да предпазят от остриетата и дете, което също било в къщата. По-сериозно пострадал е мъжът, който е оставен под наблюдение във врачанската болница. Камелия също е била прегледана от медиците, но е освободена за домашно лечение.От полицията посочиха, че Мирослав е бил задържан веднага след нападението.", "date": "2019.02.12", "title": "Кървава любовна вендета във Врачанско"}
{"url": "https://www.novinite.bg/articles/170955/Mej-shte-poiska-ot-parlamenta-dopalnitelno-vreme-za-pregovori-s-Bryuksel", "text": "Британската министър-председателка Тереза Мей ще поиска от депутатите в парламента да й дадат още няколко седмици, за да опита да договори промяна на споразумението с ЕС за Брекзит и ще премести гласуването по този въпрос на 27 февруари, съобщиха британски вестници.Според информация на \"Дейли телеграф\" Мей ще заяви в Камарата на общините, че изключва възможността Великобритания да остане част от европейския митнически съюз след \"развода\" с ЕС. Именно това иска опозиционната Лейбъристка партия, за да подкрепи правителството. Според изданието с това обещание Мей ще опита да успокои евроскептиците и по този начин да получи допълнително време за преговори с Брюксел.Повторното гласуване по сделката с ЕС за Брекзит бе планирано за 14 февруари, но в. \"Гардиън\" пише, че Мей се надява да отсрочи гласуването за 27 февруари. Изданието посочва, че британската министър-председателка може да обещае на депутатите, че ще получат нова възможност да внесат поправки в закона за Брекзит, част от който се явява споразумението с ЕС.Според \"Файненшъл таймс\" редица членове на британското правителство подозират Мей, че нарочно бави датата на гласуване в парламента. Според тях планът на премиерката е гласуването да се състои колкото се може по-близо до датата за Брекзит 29 март и по този начин депутатите да останат само с две възможности - да подкрепят споразумението в предложения му вид или да се готвят за твърд Брекзит, тоест без сделка.Всички издания обръщат внимание на факта, че позицията на Европейския съюз остава непроменена. Вестниците цитират изявлението на главния преговарящ на ЕС за Брекзит Мишел Барние, който вчера отново заяви, че ЕС няма намерение отново да обсъжда условията по споразумението, постигнато миналата година.Същевременно в. \"Сън\" пише, че според членове на кабинета Тереза Мей се готви да подаде оставка през лятото, за да може да влияе на избора на неин наследник. Министрите са направили такова заключение от \"намеци, които Тереза Май лично е отправила\".Този ход се разглежда и като план за спиране на нейния отдавнашен съперник Борис Джонсън, който иска съвсем различно търговско споразумение с ЕС за по-малко връзки с Брюксел.Лиъм Фокс, министър на международната търговия, е уверен, че Мей ще се оттегли това лято. Според него всички думи на Мей посочват това.Министърът на бизнес отношенията Грег Кларк също отбеляза, че очаква от министър-председателя доброволно да напусне поста си тази година.По-рано Мей заяви, че на предстоящите избори през 2022 г. тя няма да оглави партията и ще се оттегли от поста на консервативен лидер.Обединеното кралство трябва да напусне Европейския съюз на 29 март, но съществуващият проект на споразумението за „развод“ не е ратифициран и не е събрал достатъчно подкрепа от британските парламентаристи. От своя страна ЕС отказва да преразгледа проекта на този договор. В този случай е възможно да се отложи датата за Брекзит.", "date": "2019.02.12", "title": "Мей ще поиска от парламента допълнително време за преговори с Брюксел"}
{"url": "https://www.novinite.bg/articles/170980/Mechka-s-malko-meche-napadnaha-pchelin-kraj-Madan", "text": "Следи от нападение на мечка с малко мече са открити в пчелин край село Митовска, община Мадан, информират от РИОСВ- Смолян. Това е първата за годината щета от мечка в областта, а от екоинспекцията не изключват нови нападения от защитения вид със затоплянето на времето. Екип на РИОСВ е извършил оглед на пчелина в Митовска, след като собственикът е подал сигнал за разрушени кошери. При проверката е установено, че са повалени 7 от 11-те кошера в пчелина, който не е обезопасен с електропастир. Оставените следи показват нападение от мечка с малко мече, обясняват еко инспектори. От РИОСВ ще изготвят предложение за изплащане на обезщетение на стопанина на кошерите. Еко експертите призовават собствениците на пчелини и стада в планинския регион да вземат превантивни мерки, тъй като не са изключени нови нападения. След значителната загуба на тегло през зимните месеци, мечките се очаква да се активизират в търсене на храна с пролетното затопляне на времето.", "date": "2019.02.12", "title": "Мечка с малко мече нападнаха пчелин край Мадан"}
{"url": "https://www.novinite.bg/articles/170958/Pak-miting-i-kontramiting-vav-Venecuela", "text": "Във венецуелската столица Каракас са свикани паралелни митинги на привърженици на управляващите и на опозицията, предаде БТА.В южноамериканската страна днес отбелязват Деня на младежта, на който се почитат загиналите във войната за независимост от Испания през 1814 година.Главен лозунг на опозиционния митинг ще е призивът да се допусне хуманитарна помощ от чужбина, която се блокира от правителството на границата с Колумбия.Президентът Николас Мадуро гледа на помощта като на претекст за американска военна интервенция.Опозицията продължава да търси помощта на армията за отстраняването на Мадуро.Според агенция ДПА във въоръжените сили има разделение дали да продължи блокирането на хуманитарната помощ или да се прояви неподчинение към президента заради тежката икономическата криза.", "date": "2019.02.12", "title": "Пак митинг и контрамитинг във Венецуела"}
{"url": "https://www.novinite.bg/articles/170962/Severna-Koreya-poiska-humanitarna-pomosht-ot-Rusiya", "text": "Властите на Северна Корея изпратиха до Русия искане за хуманитарна помощ в размер на 50 милиона тона пшеница. Шефът на външнополитическата комисия в руския сенат Константин Косачов съобщи, че Пхенян мотивира тази молба с трудната ситуация с храните в страната поради стихийните бедствия през 2018 г., пише \"Московский комсомолец\".По думите на Косачов, в момента руските ведомства проучват възможностите за доставки на зърно в помощ на КНДР.Сенаторът отбеляза, че Русия продължава да подпомага Северна Корея. През последните години по негова оценка помощта на Москва по линия на ООН е достигнала 8 милиарда рубли.На среща с посланика на Северна Корея в Русия Ким Йон-джун Косачов посочи като пречка за развитието на търговските отношения между двете страни санкциите, наложени на Северна Корея.В средата на януари японски медии съобщиха, че заради международните санкции в КНДР значително са поскъпнали храните. Бегълци от Северна Корея твърдят, че само за няколко месеца миналата година цената на царевицата - основна храна за голяма част от населението, е нараснала 1,7 пъти, а пшеничното брашно - 1,4 пъти.Според доклад на ООН от декември м. г., тази година Северна Корея ще има нужда от хуманитарна помощ за над 111 милиона долара, добавя \"Московский комсомолец\".", "date": "2019.02.12", "title": "Северна Корея поиска хуманитарна помощ от Русия"}
{"url": "https://www.novinite.bg/articles/170982/Predlojenie-Napadenieto-nad-lekari-da-se-nakazva-i-s-obshtestvenopolezen-trud", "text": "Посегателството над медици да се наказва и с общественополезен труд. Това е предложение от Българската асоциация на професионалистите по здравни грижи, заявено по време на дискусия. Председателят на асоциацията Милка Василева каза пред журналисти, че вероятно това предложение няма да бъде прието от институциите и подчерта, че административната глоба за насилие над медицинско лице не постига достатъчно добър ефект. Василева посочи, че през последните две години са били регистрирани 100 случая на нападение над работещи в областта на спешната помощ и предположи, че случаите са повече, но медиците не са сигнализирали за тях От асоциацията ще организират национална кампания срещу агресията над медици, като се предвижда организиране на подобни дискусии в цялата страна. „Целта ни е, заедно с медиаторите, да влезем и в ромските махали, за да обясним на хората как работи системата на здравеопазването“, каза още Василева.", "date": "2019.02.12", "title": "Предложение: Нападението над лекари да се наказва и с общественополезен труд"}
{"url": "https://www.novinite.bg/articles/170978/Broyat-na-pochinalite-ot-grip-v-Rumaniya-dostigna-109-dushi", "text": "Броят на починалите от грип в Румъния достигна 109 души, обяви днес Националният център за наблюдение и контрол на заразните болести към Националния институт за обществено здраве, предаде Аджерпрес, цитирана от БТА.Най-новите жертви са 81-годишна жена от Букурещ и 79-годишен мъж от окръг Олт.Нито един от двамата не е бил ваксиниран. Единствено за жената е известно, че е страдала от предшестващи медицински заболявания.На 30 януари в страната беше обявена грипна епидемия на национално равнище.", "date": "2019.02.12", "title": "Броят на починалите от грип в Румъния достигна 109 души"}
{"url": "https://www.novinite.bg/articles/170975/Cvetanov-Vajno-e-neprekasnato-da-govorim-s-horata-za-da-tarsim-reshenie-na-problemite-im", "text": "Важно е непрекъснато да имаме диалог с хората и да говорим с тях по всички актуални теми и проблеми. Само така може да намерим правилното решение на всеки поставен въпрос. Това заяви председателят на ПГ на ГЕРБ и зам.-председател на партията Цветан Цветанов по време на среща с представители на общинските ръководства и кметовете на ГЕРБ от област Разград. На събитието присъстваха областният координатор на ГЕРБ – Разград и кмет на града д-р Валентин Василев, областният управител Гюнай Хюсмен, зам.-кметът на община Разград Галина Георгиева - Маринова. По време на срещата бяха обсъдени организационни въпроси, свързани с подготовката и реализацията на местните събрания за номиниране на кандидати членове на следващия Европейския парламент. Цветан Цветанов бе категоричен, че ГЕРБ е системна партия, която знае и изпълнява своите отговорности към обществото. Председателят на ПГ на ГЕРБ коментира, че България е стабилна и генерира рекорден икономически растеж през последните години. С актива на партията в Разград бяха дискутирани и битови проблеми на местното население, както и различни теми, свързани с инфраструктурата в разградския регион. Председателят на ПГ на ГЕРБ изтъкна, че доверието към партията се е запазило и продължава да расте, защото ГЕРБ изпълнява предизборните си обещания, а правителството на Бойко Борисов се е доказало като надежден и предвидим партньор на международната сцена.", "date": "2019.02.12", "title": "Цветанов: Важно е непрекъснато да говорим с хората, за да търсим решение на проблемите им"}
{"url": "https://www.novinite.bg/articles/170983/Mej-otloji-glasuvaneto-na-sdelkata-za-Brexit-v-britanskiya-parlament", "text": "Британският премиер Тереза Мей обяви, че отлага гласуването на сделката за Berxit тази седмица, тъй като се нуждае от повече време за преговори с ЕС. Това заявиха от канцеларията на Тереза Мей, съобщава Ройтерс.Май търси варианти за промяна на споразумението, което законодателите отхвърлиха основно заради притеснения за политиката, целяща да се избегне връщането на граничния контрол на остров Ирландия.„Тя каза, че е ясно, че преговорите с ЕС ще се нуждаят от повече време и затова няма да пристъпим към гласуване тази седмица”, посочи говорител на канцеларията на британския премиер.", "date": "2019.02.12", "title": "Мей отложи гласуването на сделката за Brexit в британския парламент"}
{"url": "https://www.novinite.bg/articles/170993/Evropejski-parlament-Pravata-na-romite-sa-postoyanno-narushavani-v-ES", "text": "Основните права на те остават постоянно нарушавани в ЕС. Това заявяват от Европейския парламент в приета във вторник резолюция.Te отчитат значителни пречки пред достъпа на това малцинство до образование, настаняване, пазара на труда и здравеопазването. ЕП отправя призив за по-ясни цели за приобщаване на те и национални стратегии след 2020 г., се посочва в съобщение на институцията, цитирано от БНР„Ромите трябва да бъдат по-добре представени в медиите, държавните институции и политическите организации\", заявяват евродепутатите. ЕП настоява и за по-сериозни мерки в борбата срещу антиромските настроения в ЕС. Те били \"институционализирана и вкоренена в историята форма на расизъм, която се изразява в насилие, реч на омразата, експлоатация, стигматизация и дискриминация\", се посочва в приетия текст.Училищната изолация, достъпът до пазара на труда, жилищното настаняване и здравеопазването, са сред главните пречки пред те в Европа. ЕП отбелязва и особено тежкото състояние на младите , все повече сред които не работят и не учат.Евродепутатите призовават ЕК и държавите в ЕС да предложат ясни и обвързващи цели, срокове и средства за оценяване на напредъка по приобщаването на те. Според тях са необходими значителни обществени средства и човешки сили за постигането на тези цели.ЕП призовава за приобщаване по правилото за равенството между половете и използването на насочен към децата подход в стратегическата рамка на ЕС. Евродепутатите настояват за повишено участие на представители на те и неправителствени организации в изготвянето на политики за приобщаване. В документа се отбелязва необходимостта да се защити и насърчи равният достът до всички права за ромските деца. Отправен е призив за специфични цели срещу дискриминацията, както и мерки за включване на те в политиките за опазване на околната среда и цифровото общество.Структурните фондове на ЕС трябва да бъдат използвани за подобряване на условията на живот и бъдещите възможности на те, отбелязват евродепутатите. Те призовават държавите в ЕС да проучат злоупотребите със съответните фондове и да предприемат правни действия срещу нарушителите. ", "date": "2019.02.12", "title": "Европейски парламент: Правата на ромите са постоянно нарушавани в ЕС"}
{"url": "https://www.novinite.bg/articles/170954/Dnes-shte-bade-vetrovito-s-temperaturi-mejdu-4-i-9", "text": "Днес ще бъде ветровито. С умерен и силен северозападен вятър ще нахлува студен въздух. Преди обяд валежи от дъжд ще има все още на места, главно в централните и източните райони на страната, в планините - от сняг. След обяд преваляванията в повечето райони ще спират, а привечер вятърът ще отслабва и в източните райони ще се ориентира от североизток. Максималните температури ще са предимно между 4° и 9°.Над планините ще преобладава облачно време и главно преди обяд ще има валежи от сняг. Ще духа силен и бурен северозападен вятър, по високите части - от запад-югозапад. Дневните температури ще се понижат чувствително в сравнение с изминалите топли дни и максималната на височина 1200 метра ще е около минус 1°, на 2000 метра - около минус 7°.Над Черноморието ще преобладава облачно време и главно преди обяд ще има валежи от дъжд. Ще е ветровито, с умерен до силен вятър от северозапад. Максималните температури ще са 7°-10°. Температурата на морската вода е 6°-7°. Вълнението на морето ще е 3-4 бала.", "date": "2019.02.12", "title": "Днес ще бъде ветровито с температури между 4° и 9°"}
{"url": "https://www.novinite.bg/articles/170956/Prodaljava-remontat-na-ul-Car-Shishman-v-Sofiya", "text": "От днес продължава реконструкцията на ул. „Цар Шишман“ в участъка от ул. „Граф Игнатиев“ до ул. „Ген. Паренсов“.В участъка ще бъдат направени нови тротоари, ще бъдат обновени настилките, осветлението и озеленяването. Работата ще се изпълнява поетапно, като ще бъде въведена и временна организация на движението. Очаква се работата да продължи около 50 дни.Ще бъде въведена временна организация на движението. Няма да се допускат автомобили в ремонтирания участък, а посоката на движение по ул. \"Ген. Паренсов\" до ул. \"Цар Шишман\" ще е откъм бул. \"Васил Левски\".До 28 февруари ще се работи по реконструкцията, разширяването на тротоара и полагането на бетон от страната на сградите. Вторият етап от работата ще е от страната на църквата \"Св. Седмочисленици\".", "date": "2019.02.12", "title": "Продължава ремонтът на ул. „Цар Шишман“ в София"}
{"url": "https://www.novinite.bg/articles/170990/Rusiya-planira-da-izklyuchi-Internet", "text": "Правителството на Руската федерация планира да изключи изцяло достъпа на страната до световната интернет мрежа.Оправданието на Кремъл е, че ако западните санкции отидат до там, че страната да бъде извадена от интернет, нейната вътрешна мрежа ще трябва да може да продължи да функционира без проблеми.„Технически понастоящем сме готови за всичко“, коментира Герман Клименко, ресорният съветник на президента Владимир Путин.„Неизправности винаги се случват, когато се преминава от една технология към друга. Някой ще се сблъска с проблеми с връзките. Вероятно ще се установи, че някой е съхранил данни в чужбина, въпреки че има декрет за съхраняването им в Русия. Някой все още ще се опитва да хоства домейните си извън страната. Следователно тези хора вероятно ще изпитат някои трудности“, поясни Клименко.Според новия руски закон за поверителност на информацията всички фирми, обработващи лични данни на руски граждани, са задължени да ги съхраняват на сървъри в рамките на Руската федерация. Заради неизпълнението на това условие социалната мрежа за професионалисти Линкдин беше вече беше забранена в Русия. Другите социални мрежи като Туитър пък се съгласиха да прехвърлят данните за руските си потребители на сървъри в Русия.Нещо повече властите са изградили специална национална интранет мрежа, предназначена за държавни служители, която вече работи. Клименко напомни, че подобно на Китай Русия разполага със собствени търсачки, социални мрежи и рекламни платформи.„Интернет се регулира във всички страни и Русия не е изключение. Въпреки това екстремните варианти като Северна Корея или Куба не са нашият избор“, подчерта Клименко.Тестът за пълно изключване на международния интернет в Русия е планиран да се проведе на 1 април.За ограничен период от време ще бъдат спрени всички мрежови точки, които свързват локалните мрежи с глобалната. А целият трафик ще бъде пренасочен към контролирани от правителството сървъри на Роскомназор, независимо дали идва от частни компютри, обществени или военни системи.Когато това се случи, копия на домейните ще продължат да функционират, но всеки, който се опитва да се свърже с външния свят, ще се изправи пред стената, спусната от държавата.", "date": "2019.02.12", "title": "Русия планира да изключи Интернет"}
{"url": "https://www.novinite.bg/articles/170981/Aleksej-Trifonov-oglavi-Sofijskiya-gradski-sad", "text": "Новоизбраният председател на Софийски градски съд Алексей Трифонов официално встъпи в длъжност, информираха от съда.Той е подписал акта си пред административния ръководител на Софийски апелативен съд Даниела Дончева.В края на ноември той бе избран с девет гласа „за” от Съдийската колегия към Висшия съдебен съвет. Другият кандидат за поста Евгени Георгиев получи подкрепата само на четирима членове на колегията.ВСС не се съобрази с мнението на Общото събрание на Софийския градски съд, което преди седмица подкрепи с двойно повече гласове Евгени Георгиев спрямо Алексей Трифонов. Софийският градски съд беше без председател повече от година след като през август 2017 г. бившият му ръководител Калоян Топалов подаде оставка.Новоизбраният председател Алексей Трифонов до момента беше съдия в Софийския апелативен съд. През миналата година бе заместник-министър на правосъдието в служебното правителство на Огнян Герджиков. Преди години Трифонов бе член на Централната избирателна комисия от квотата на ДПС.", "date": "2019.02.12", "title": "Алексей Трифонов оглави Софийския градски съд"}
{"url": "https://www.novinite.bg/articles/170961/Ochakvat-poveche-investitori-za-koncesiyata-na-letishte-Sofiya", "text": "\"Процедурата за концесия на летище \"София\" следва своя нормален и законосъобразен ход\", заяви транспортният министър Росен Желязков пред bTV.Той обясни, че е удължена концесията на летището до 3 април с мотив да се промени документацията, която трябва да бъде икономически балансирана и да се привлекат повече инвеститори.Припомняме, крайният срок за подаване на оферти беше 5 февруари.Транспортният министър даде пример с концесията летището в Белград, където също имало няколко пъти удължаването на срока.Правителството рестартира търга през юли 2018 г., като очакванията бяха да се получат около 550 милиона евро от 35-годишна концесия на летището. От тях 280 милиона евро трябва да бъдат платени предварително.По отношение на транспорта в малките населени места транспортният министър увери, че те няма да останат без междуградски транспорт. По думите му трябва да променим модела.Всяка година държавата отделя ресурс за субсидия, която трябва да допълни нерентабилността на тези превози, обясни Желязков и посочи, че за настоящата година тя е с 4 млн. лв. повече.\"Голяма част от субсидията остава в градовете за субсидиране на линии, за които няма достатъчно информация\", призна той.Желязков недоумява защо колкото повече пари се вкарват в една система, толкова повече оплаквания има. \"Трябва да се намери справедливото решение\", категоричен е Желязков. Тази седмица предстои среща със Сдружението на превозвачите и финансовия министър.Припомняме, обявените изисквания за концесия на летище \"София\" са с прогнозна стойност 3 898 229 907 евро без ДДС. Те бяха публикувани на 5 юли 2018 г. в официално обявление на Министерство на транспорта.Според документа, концесията е със срок 35 години, за над 7,6 милиарда лева. Поръчката включва изграждане на трети терминал през първите 10 години от концесията.На 3 октомври стана ясно, че първата фирма, която заяви официално своето намерение да кандидатства за концесията на летище \"София, е британският летищен оператор Manchester Airport Group. Компанията участва заедно със своя партньор в лицето на китайската Beijing Construction Engineering Group.След това от БСП обявиха концесията за незаконна, като внесоха в прокуратурата сигнал за проверка на решението на Министерския съвет, с което е започнала процедура за отдаване на летище \"София\" на концесия.", "date": "2019.02.12", "title": "Очакват повече инвеститори за концесията на летище \"София\""}
{"url": "https://www.novinite.bg/articles/170963/Sadat-otmenya-70-ot-nakazaniyata-za-lekarski-greshki", "text": "Двойно са нараснали делата за лекарска грешка заради несъгласието на близките да приемат, че няма виновен лекар за смъртта на техния близък. Статистиката цитира адвокатът по медицинско право Мария Шаркова по „Нова телевизия“.Дори и когато лекари са наказани от ръководството на болницата, в която работят, в 70 на сто от случаите съдът отменя наказанието и ги възстановява на работа. Проблемът, според Шаркова е, липсата на комуникация с пациентите и техните близки. Тя посочи, че невинаги болният може да бъде спасен, но с липсата на обяснения от страна на медицинските екипи за това какви манипулации правят и какво лечение предприемат, оставя подозрения у близките.Такива дела са скъпи. Средната цена е около 65 хил. лв., което означава, че ищецът трябва да плати поне 5 хил. лв. за разходи, каза още адвокат Шаркова.", "date": "2019.02.12", "title": "Съдът отменя 70% от наказанията за лекарски грешки"}
{"url": "https://www.novinite.bg/articles/170965/Premierat-se-sreshtna-s-arhitekta-Fikrie-Bulunmaz-pod-chieto-rakovodstvo-be-restavrirana-jelyaznata-carkva-Sv-Stefan-v-Istanbui", "text": "Министър-председателят Бойко Борисов се срещна с архитекта Фикрие Булунмаз, под чието ръководство бе реставрирана желязната църква „Св. Стефан“ в Истанбул. Премиерът изрази благодарност за усърдната работа на целия екип, работил по възстановяването на българския храм в автентичен вид. „Желязната църква „Св. Стефан“ блести като бижу. Радвам се, че днес тя е действащ православен храм и в нея се отслужват редовно празнични литургии“, каза министър-председателят и благодари на турските власти за съвместната работа. Архитект Фикрие Булунмаз подчерта, че това е бил много вълнуващ за нея проект. „Постарахме се да съхраним всички достойнства на църквата “Св. Стефан” в новата конструкция”, каза архитект Булунмаз. Тя посочи, че за една година, откакто е открит, храмът е станал притегателно място за много от туристите, които посещават Истанбул. На 7 януари 2018 г. премиерът Бойко Борисов и президентът на Турция Реджеп Тайип Ердоган откриха тържествено реставрираната желязна църква „Св. Стефан” в Истанбул. Тя е един от най-значимите български паметници на архитектурата и културата. Храмът е осветен на 8 септември 1898 година от Екзарх Йосиф. Тогава сградата, заедно с обзавеждането й, струват на Българската държава около 1 млн. златни лева. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма \"Вагнер\", а елементите на конструкцията са пренесени с железница и са тежали около 500 тона. Били са сглобени на място. Дължината на църквата е 32,50 метра, а ширината - 12,50 метра. По време на срещата архитект Булунмаз подари на министър-председателя картина на желязната църква “Св. Стефан“.", "date": "2019.02.12", "title": "Премиерът се срещна с архитекта Фикрие Булунмаз, под чието ръководство бе реставрирана желязната църква „Св. Стефан“ в Истанбуи"}
{"url": "https://www.novinite.bg/articles/170957/Protestirashtite-majki-obsajdat-v-MZ-novata-naredba-za-TELK", "text": "Какви са слабостите на новата наредба за медицинска експертиза, от какво се оплакват хората с увреждания, минали на ТЕЛК през последните шест месеца, и какво може да се промени - тези въпроси ще обсъди днес ръководството на здравното министерство с представители на протестиращите майки на деца с увреждания и националните организации на хората с увреждания.До срещата се стигна, след като въпреки обещанията за оповестяване на конкретни проблеми, миналата седмица заместник-министърът на здравеопазването Жени Начева обяви единствено броя на преминалите преосвидетелстване хора с ТЕЛК, и увери, че жалбите срещу телковите решения не са повече спрямо положението със старата наредба. Майките на деца с увреждания обаче поискаха промени в действащата наредба, докато бъде направена цялостна реформа в оценяването на уврежданията.Часове след протеста на ощетени от ТЕЛК хора с увреждания в началото на миналата седмица, заместник-здравният министър Жени Начева обяви, че процентът на обжалваните нови телкови решения не се различава от този на решенията по старата наредба. Според нея при всяка промяна има и доволни, и недоволни хора, а недоволството в случая се дължи на променени проценти инвалидност.Майките от \"Системата ни убива всички\" не останаха доволни от общия анализ на здравното министерство за действието на наредбата и поискаха незабавни промени, докато бъде въведена новата оценка на индивидуалните потребности на човек с увреждания.", "date": "2019.02.12", "title": "Протестиращите майки обсъждат в МЗ новата наредба за ТЕЛК"}
{"url": "https://www.novinite.bg/articles/170994/EP-prie-merki-za-po-dobra-koordinaciya-pri-bedstviya", "text": "Европейският парламент (ЕП) прие мерки за подобряване на координацията за справяне при бедствия. Предстои към механизма на Европейския съюз за гражданска защита да бъде създаден общ резерв от ресурси като самолети за борба с горски пожари, помпи с висок капацитет, полеви болници и екипи за спешна медицинска помощ. Те ще се използват при спешни случаи след решение на Еврокомисията, когато държава членка няма достатъчно ресурси да реагира сама при бедствие. Решението ще влезе в сила след финалното одобрение на Съвета на министрите и ще бъде приложено още от това лято. Въпросът за обща реакция при кризисна ситуация стана належащ след горските пожари, бурите и наводненията в Европа от последните две години.Евродепутатите приеха и засилване на обмена между млади професионалисти и доброволци в гражданската защита. ", "date": "2019.02.12", "title": "ЕП прие мерки за по-добра координация при бедствия"}
{"url": "https://www.novinite.bg/articles/170969/Puskat-5-novi-stancii-na-metroto-do-oktomvri", "text": "\r\nДо началото на октомври ще бъдат пуснати първите 5 станции от третия лъч на метрото, свързващ ул. \"Граф Игнатиев\" и \"Красно село\", съобщи в ефира на БНТ изпълнителният директор на столичния \"Метрополитен\" Стоян Братоев.\r\n\r\n\r\n\r\n\r\n\r\n", "date": "2019.02.12", "title": "Пускат 5 нови станции на метрото до октомври"}
{"url": "https://www.novinite.bg/articles/170959/Incident-s-trolej-v-Sofiya-pochina-chovek", "text": "Възрастен мъж почина при инцидент на столичния булевард „Акад. Иван Евстратиев Гешов”, съобщава Нова телевизия.По информация на МВР мъжът е пътувал с тролейбус. Тръгнал да слиза на спирка и паднал, но превозното средство потеглило.На място веднага е извикана линейка. Медиците обаче само констатирали смъртта на мъжа.Инцидентът е станал около 20:00 часа на спирката в близост до Националния център по хигиена медицинска екология и хранене в посока пазар „Иван Вазов”, а обстоятелствата се доизясняват.", "date": "2019.02.12", "title": "Инцидент с тролей в София, почина човек"}
{"url": "https://www.novinite.bg/articles/170968/Zadarjaha-21-dushi-pri-akciya-sreshtu-razprostranenieto-na-narkotici-v-Plovdivsko", "text": "Задържани са 21 души при специализирана полицейска акция срещу разпространението на наркотични вещества на територията на Пловдивска област. Тя е проведена през вчерашния ден, съобщават от местната полиция. Над 200 грама амфетамин, електронна везна, мобилен телефон и парична сума били иззети при съвместни процесуални и следствени действия от служители на отдел „Криминална полиция“ и сектор „Специализирани полицейски сили“ от микробуса и жилището на 46-годишен от Браниполе.В  квартал „Столипиново“, в апартамента на 40-годишен криминално проявен и осъждан мъж и 63-годишния му баща, са намерени около 26 грама суха зелена листна маса със съдържание на ново психотропно вещество, 40 таблетки „Клоназепам” и електронна везна със следи от марихуана. Множество разфасовки марихуана с тегло над 36 грама, 28 таблетки екстази, пакетче метамфетамин и две електронни везни пък са открити в дома на 33-годишен жител на село Московец.С прокурорски постановления спрямо четиримата извършители са взети 72-часови мерки за неотклонение. В рамките на спецакцията, при обиск и претърсване в апартамента на 27-годишен жител на областния град, са открити 22 таблетки екстази и близо 7 грама марихуана. Цигари със съдържание на суха зелена листна маса и дози амфетамин иззели от четирима младежи на възраст между 19 и 24 години.С различни количества марихуана, амфетамин, „Клоназепам” и хероин на територията на Четвърто и Шесто РУ в областния град били засечени осем души на възраст между 21 и 38 години, а в Карлово и Хисаря – момчета на 19 и 24 години. Междувременно 27-годишен мъж и 18-годишно момиче, занимавали се с разпространение на дрога, били задържани с над 3 грама марихуана и 2,5 грама амфетамин от криминалисти в ж.к. „Тракия“ в областния град. По случаите са образувани полицейски производства под наблюдението на Окръжната и Районната прокуратура в Града под тепетата.", "date": "2019.02.12", "title": "Задържаха 21 души при акция срещу разпространението на наркотици в Пловдивско"}
{"url": "https://www.novinite.bg/articles/170970/KZP-Obnovyavane-na-pravilata-shte-osavremeni-nachinite-za-reshavane-na-jalbi-zaradi-defektni-stoki", "text": "Архаична и несъответстваща на съвременните темпове на търговския оборот е съществуващата нормативна уредба за решаването на потребителски казуси с дефектни стоки. Въпреки че в България, за разлика от много европейски държави, тя е доста конкретна. Например, в разстояние от 30 дни търговецът трябва да вземе отношение, допускат се три ремонта и след това се разваля сделката и се връщат парите. Затова съвсем адекватни са усилията на европейските институции към закономерни ходове, които да поставят потребителя „в центъра на събитията“ и той да има възможност да вземе решението какво точно би желал да получи насреща. Това мнение изрази председателят на Комисията за защита на потребителите (КЗП) Димитър Маргаритов по телевизия Bulgaria ON Air. Маргаритов разясни, че подготвяните на европейско ниво промени целят хармонизиране на законодателствата в държавите-членки по отношение конкретно на рекламацията на дефектни стоки. Сега Директивата за продажба на стоки въвежда минимални правила, над които някои законодателства са надграждали, други са ги възприели каквито са. Той обясни, че оттам се е стигнало до известни различия, включително и в българското законодателство спрямо това в други държави. „Някъде режимът е повече в полза на потребителите, някъде центърът на тежестта е малко изместен към това търговците да имат решаващата дума при удовлетворяването на рекламациите. Всичко това налага да се направи преоценка, както се нарича течащият в момента процес и в резултат на нея да се възприемат нови правила“, посочи Маргаритов. Председателят на КЗП подчерта, че това са проектни текстове, които предстои да бъдат гласувани в комисиите в Европейския парламент, в Пленарна зала и одобрени от Съвета на ЕС, след което има възможност за адаптиране и приемане в националните законодателства. При настоящите правила статистиката на КЗП сочи, че в около 60% от случаите рекламациите се удовлетворяват по начин, който е приемлив за потребителите. „Но този процент би трябвало да е по-висок, тъй като останалите 40% не остават удовлетворени, дори в някои редки случаи и да не са имали съвсем право“, добави Маргаритов. Той припомни, че спазвайки установения в закона ред – първо да предявят рекламацията пред търговеца, потребителите в никакъв случай не бива да допускат да бъдат насочвани към сервизи и трети лица, които нямат и не би трябвало да имат отношение към произнасянето по казуса и неговото решаване. В студиото на „Денят ON AIR“ Димитър Маргаритов припомни по повод наближаващия 14 февруари, че купените онлайн подаръци могат да бъдат заменени в 14-дневен срок. „Когато са изработени по индивидуални поръчки – например бижу по специална поръчка на клиента извън каталога на търговеца, това право не важи“, уточни той. При подаряването на ваучери поднасящите ги трябва да са наясно с периода на валидност, евентуални ограничения по отношение на продуктовите групи и т.н. „Настоявайте да Ви бъдат предоставени поне някакви компенсации, като допълнителни услуги само и само търговецът да разбере, че когато е обещал нещо, той е длъжен максимално да се придържа към него, особено когато става дума за конкретни дати и празнични събития“, посъветва председателят на КЗП за случаите на резервации на специални туристически пакети.", "date": "2019.02.12", "title": "КЗП: „Обновяване на правилата ще осъвремени начините за  решаване на жалби заради дефектни стоки“"}
{"url": "https://www.novinite.bg/articles/170966/Verijna-katastrofa-blokira-Okolovrastnoto-v-stolicata", "text": "Верижна катастрофа блокира Околовръстното в посока \"Младост\".  Девет автомобила са катастрофирали на на моста над бул. \"Симеоновско шосе\". Сигнал за инцидента е подаден малко след 9 часа.Няма данни за пострадали. Причините за инцидента се изясняват. ", "date": "2019.02.12", "title": "Верижна катастрофа блокира Околовръстното в столицата"}
{"url": "https://www.novinite.bg/articles/170976/Peter-Siyarto-Ungariya-shte-prodalji-da-podkrepya-Balgariya-za-chlenstvoto-v-Shengen", "text": "Министърът на външните работи и търговията на Унгария Петер Сиярто даде висока оценка на българо-унгарските отношения, като постави акцент върху политическите и икономическите връзки между двете държави. На съвместна пресконференция след срещата си с вицепремиера Марияна Николова, той препотвърди позицията на Унгария и заяви, че страната му подкрепя безусловно България за членството ѝ в Шенген. „Ние ще продължим и занапред да оказваме техническа помощ за охраната на границите на България, които са външни на Европейския съюз.“, каза Сиярто и подчерта, че страната ни се справя изключително добре в опазването на външните граници на общността. Заместник министър-председателят Марияна Николова посочи, че България цени изразената подкрепа и допълни, че Унгария е важен партньор на страната ни в Европейския съюз, със сходни позиции по важни теми като европейската перспектива на Западните Балкани и кохезионната политика. „Нашите двустранни отношения може да определим с една ключова дума - приятелство. Те са свързани с интензивен диалог на всички равнища, както и взаимодействие по широк спектър от двустранни въпроси и тези от европейския и международен дневен ред“, каза българският вицепремиер. Марияна Николова е на двудневно посещение в Будапеща по покана на унгарското правителство. Обменът на добри практики и опит при прилагането на политики за справяне с демографската криза, насърчаване на раждаемостта и интеграцията на ромската общност са във фокуса на визитата и. По-късно днес тя ще се срещне и с унгарския си колега заместник министър-председателя Жолт Шемейн.", "date": "2019.02.12", "title": "Петер Сиярто: Унгария ще продължи да подкрепя  България за членството в Шенген"}
{"url": "https://www.novinite.bg/articles/170977/Karakachanov-dava-ostavka-ako-GERB-ne-podkrepyat-merkite-za-ciganite", "text": "Лидерът на ВМРО Красимир Каракачанов обяви, че ако концепцията му с мерките за интеграция на циганите не бъде приета от парламента с подкрепата на управляващите, той е готов да подаде оставка и да мине в опозиция.\"Ако ГЕРБ смятат, че ДПС са им идеологически по-близко до сърцето, няма проблем, аз си подавам оставката, минавам в опозиция, да си направят коалиция и да управляват щастливо\", каза вицепремиерът и военен министър в интервю за Евроком по повод критиките на движението, което го обвини, че програмата му гази Конституцията.\"Ако най-важният въпрос е, че ние изчезваме като нация, ако това наше виждане не се споделя от хората, с които управляваме, какъв е смисълът да продължаваме заедно?\", каза той по адрес на коалиционните партньори.\"Аз не желая един ден моите внуци и правнуци да кажат, че по времето на нашия дядо България се закри като държава след 1400 г.\", категоричен е Каракачанов.Той все пак смята, че ще има подкрепата на кабинета и няма да се стигне до оставка. Даде да се разбере, че не е бил спрян, когато е информирал предварително и премиера, и министрите за оповестяването на концепцията и за внасянето й. Раздал я е и на министрите за предложения.Вицепремиерът обори критиците на документа, като поясни, че никъде няма противоконституционни нарушения на права.По думите му, така наречените \"системни партии\" много обичат да работят с този електорат по време на избори. \"По един или друг начин да ги мотивират, било с обещание, било материално. Да, българските партии не желаят да губят електорат да гласуват за тях и в това е разковничето на проблема\", коментира Каракачанов. Това е причината толкова години да не предприемат нищо, защото, по думите му, се интересуват от предизборния и следизборния си резултат, а не от проблемите на нацията.\"За мен няма значение коя партия ще управлява, ако народът живее добре и сигурно. Нека да стане ясно на обществото кой има дупе да тръгне и кой не иска да го направи. Повече така не може да продължава\", заяви вицепремиерът.Той добави, че въобще не го притесняват онези, \"които реват за правата на човека\". \"Защото това са крокодилски сълзи от хора, които 25-30 г. се добре се хранят с темата права на човека. Само че дезинтегрират държавата, разбиват чувството ни за национална общност и солидарност. И по този начин на гърба на българската държавност и нация си живеят добре в България\", каза той по адрес на ромските НПО и на БХК.Каракачанов твърди още, че ако има репресивни мерки в тази концепция, то те са насочени не към циганите, а към държавната администрация, която не контролира и не следи изпълнението на законите. И даде за пример отсъствието от училище, измамите с ТЕЛК и източването на социалната система.\"Истината е, че за циганските работи в България сме виновни ние, българите, години наред си затваряме очите, правим се на политически коректни\", заключи Каракачанов.", "date": "2019.02.12", "title": "Каракачанов дава оставка, ако ГЕРБ не подкрепят мерките за циганите"}
{"url": "https://www.novinite.bg/articles/170992/Rumen-Petkov-izrazi-bezpokojstvo-po-izgrajdaneto-na-vtorata-traba-ot-Turski-potok-prez-Balgariya", "text": "Председателят на ПП АБВ Румен Петков изрази безпокойство по повод технологията и вземането на решения по процедурата около изграждането на втората тръба от „Турски поток“ през България. Той коментира, че в предвидените обеми гориво по тръбопровода има несъответствия и разминаване на вход и изход от страната ни „Входът от Турция е с максимален обем 15,75 млрд. куб. м. Обемът, който е резервиран на изход от нас е 17,585 млрд. куб. м. Тези 2 млрд. куб. м. разминаване трябва да бъдат обяснени.„Булгартрансграз“ трябва да отговори, защо, при положение, че потокът на вход от Турция е 15,75 млрд. куб. м., ние предвидихме и построихме технически капацитет от 20 млрд. куб. м.”. Румен Петков е на мнение, че налице са необосновано завишени параметри на газопровода през страната ни и респ., завишена цена. Според него, налице е съмнение за финансова злоупотреба и резултатът от оскъпяването на съоръженията, в крайна сметка, е увеличаване на цената на горивото за крайния потребител. Председателят на ПП АБВ настоя, като решение, да бъде прекратена окончателно концесията за добив на газ на „Галата“ и незабавно преминаване на съоръженията в собственост на „Булгартрансграз“ и обявяването на нова входна точка за Европа „Галата“ с привличане на концесионер, който да изгради солидно газохранилище.Петков настоява също министър-председателят и министърът на енергетиката незабавно да предприемат преговори на най-високо ниво с Русия и ЕК, за да се гарантира българския интерес. Румен Петков подчерта, че изводът от срещите му с посланиците на съседните на България държави и с посланика на Австрия е изразена от тяхна страна подкрепа на позицията на АБВ, защото това е силното европейско решение. В противен случай Европа трябва да плаща транзитна такса на трета държава.", "date": "2019.02.12", "title": "Румен Петков изрази безпокойство по изграждането на втората тръба от „Турски поток“ през България"}
{"url": "https://www.novinite.bg/articles/170979/Karakachanov-podava-ostavka-ako-GERB-ne-podkrepyat-merkite-za-ciganite", "text": "Лидерът на ВМРО Красимир каракачанов обяви, че ако концепцията му с мерките за интеграция на циганите не бъде приета от парламента с подкрепата на управляващите, той е готов да подаде оставка и да мине в опозиция.,,Ако ГЕРБ смятат, че ДПС са им идеологически по-близко до сърцето, няма проблем, аз си подавам оставката, минавам в опозиция, да си направят коалиция и да управляват щастливо\", каза вицепремиерът и военен министър в интервю за \"Евроком\" по повод критиките на движението, което го обвини, че програмата му гази Конституцията.,,Ако най-важният въпрос е, че ние изчезваме като нация, ако това наше виждане не се споделя от хората, с които управляваме, какъв е смисълът да продължаваме заедно?'', каза той по адрес на коалиционните партньори.,,Аз не желая един ден моите внуци и правнуци да кажат, че по времето на нашия дядо България се закри като държава след 1400 г.'', категоричен е Каракачанов.Той все пак смята, че ще има подкрепата на кабинета и няма да се стигне до оставка. Даде да се разбере, че не е бил спрян, когато е информирал предварително и премиера, и министрите за оповестяването на концепцията и за внасянето й. Раздал я  е и на министрите за предложения.Вицепремиерът обори критиците на документа, като поясни, че никъде няма противоконституционни нарушения на права.По думите му така наречените \"системни партии\" много обичат да работят с този електорат по време на избори.,,По един или друг начин да ги мотивират, било с обещание, било материално. Да, българските партии не желаят да губят електорат да гласуват за тях и в това е разковничето на проблема\", коментира Каракачанов. Това е причината толкова години да не предприемат нищо, защото, по думите му, се интересуват от предизборния и следизборния си резултат, а не от проблемите на нацията.,,За мен няма значение коя партия ще управлява, ако народът живее добре и сигурно. Нека да стане ясно на обществото кой има дупе да тръгне и кой не иска да го направи. Повече така не може да продължава\", заяви вицепремиерът.Той добави, че въобще не го притесняват онези, \"които реват за правата на човека\". \"Защото това са крокодилски сълзи от хора, които 25-30 г. се добре се хранят с темата права на човека. Само че дезинтегрират държавата, разбиват чувството ни за национална общност и солидарност. И по този начин на гърба на българската държавност и нация си живеят добре в България\", каза той по адрес на ромските НПО и на БХК.Каракачанов твърди още, че ако има репресивни мерки в тази концепция, то те са насочени не към циганите, а към държавната администрация, която не контролира и не следи изпълнението на законите. И даде за пример отсъствието от училище, измамите с ТЕЛК и източването на социалната система.,,Истината е, че за циганските работи в България сме виновни ние, българите, години наред си затваряме очите, правим се на политически коректни'', заключи Каракачанов.", "date": "2019.02.12", "title": "Каракачанов подава оставка, ако ГЕРБ не подкрепят мерките за циганите"}
{"url": "https://www.novinite.bg/articles/170960/Koi-sa-top-destinaciite-v-Evropa-za-2019", "text": "Всяка година European Best Destinations, организация базирана в Брюксел, прави класация на най-подходящите европейски градове за туризъм за съответната година, взимайки предвид няколко фактора. Тази година големият победител е Будапеща. Унгарската столица заема челното място и украсява плаката на организацията за 2019. Класирането се определя на база на гласовете на посетителите на сайта на организацията. Тази година Будапеща е категоричният фаворит на туристите. Освен с красивите си пейзажи по течението на Дунав унгарската столица впечатлява с богато архитектурно разнообразие, вкусна храна и е позната като един от най-спокойните градове на Стария континент. Будапеща оглавява класацията за топ европейски дестинации през 2019 година. Унгарският град на Дунав впечатлява с разнообразни архитектурни и исторически паметници, уют и вкусна храна. Португалският град Брага се нарежда на второ място в престижната класация. Районът на Брага е едно от най-старите населени места в Европа. В португалския град ще можете да се докоснете до историята на първите жители на континента и ще видите много католически катедрали. Монте Изола е езерно градче, разположено в северния италиански регион Ломбардия. Подходящо за любители на планините, риболова и чистия въздух. Френският град Мец е популярен още през Средновековието, най-вече заради наситеното си еврейско население. Днес градът е известен със спортните си клубове по хандбал и футбол. Челните десет места са заети предимно от западноевропейски градове, а единственият представител от Балканите е Цавтат, най-южният хърватски град, разположен на около 20 километра южно от Дубровник. В класацията се нареждат още познати дестинации като Женева, Малага и Брага. В официалния уеб сайт на организацията дават кратки съвети относно посещението на всеки един град - какво ще можем да правим по време на престоя си там, кои са най-добрите места за настаняване, най-близките летища и вкусните изкушения, които бихме могли да опитаме. В списъка можем да видим и по-неизвестни дестинации като Монте Изола в Италия и Сен Максим, малък курорт на Лазурния бряг. Като заключение може да се каже, че в тазгодишната класация за топ европейски дестинации на European Best Destinations има по нещичко за всеки. Независимо дали сте любител на шумните градове или на малките селца, сгушени в планината, имате възможността да организирате една незабравима ваканция.", "date": "2019.02.12", "title": "Кои са топ дестинациите в Европа за 2019"}
{"url": "https://www.novinite.bg/articles/170988/Kakva-e-razlika-mejdu-izpolzvaj-predi-i-naj-dobar-do-v-magazina", "text": "Най-голям е делът на разхитена храна в домакинствата – 54 процента, според проучване на Европейския съюз, заяви пред журналисти д-р Светлана Черкезова от Центъра за оценка на риска по хранителната верига. Българските потребители не разбират добре обозначенията за годност и трайност и това също е една от причините за изхвърляне на годна храна, изтъкна тя. Повишаване на информираността е една от целите проекта на Национална програма за предотвратяване и намаляване на загубата на храни, представена от земеделското министерство днес. Наполовина са намалели дарените количества храна с кратък срок на годност, каза изпълнителният директор на Българска хранителна банка Цанка Миланова. Причината – законовите промени,които изискват всеки дарен продукт да има маркировка. Една трета от произведените в света храни се губят, като само за тях са използвани една четвърт от водата за селскостопански нужди и 28 процента от обработваемите земи. Разхитените храни са източник и на парникови газове, а себестойността им е около 1 милиард долара. В същото време близо 1 милиард души са недохранени, а още един милиард гладуват. Точни данни за мащаба на разхищение на храна в България няма, тъй като липсва методология, а са нужни и средства, посочи д-р Светлана Черкезова.Според европейско проучване, най-голям е делът на разхитена храна в домакинствата – 54 процента. „Оказа се, че българските потребители не разбират разликата между „използвай преди“ и „най-добър до“. Като „използвай преди“ е срок за годност“, т.е. ако този срок премине, дори и с един ден, храната трябва да се изхвърли, тя е опасна за консумация, тъй като са се развили редица микроорганизми или се е развалила. Докато срокът за трайност се означава с „най-добър до“ и той е срок за качество, свежест, за цвят, вкус. Затова, ако дори да премине този срок, редно е да се отвори опаковката, да се опита. Ако няма някакви лоши данни, може да се консумира. 20% само от българите разбират правилно значението на „използвай преди“. За разлика от това, 54% са показали, че разбират значението „най-добър до“. Но парадоксалното е, че те използват този срок за всичко. Тоест видят ли преминал срок на трайност, изхвърлят“, обясни д-р Черкезова. Първата стъпка, за да се задейства Национална програма за предотвратяване и намаляване на загубата на храни е приемането ѝ от Министерски съвет, уточни специалистът. Наполовина са намалели дарените количества храна с кратък срок на годност, заяви изпълнителният директор на Българска хранителна банка Цанка Миланова. Причината – законовите промени, които изискват всеки дарен продукт да има маркировка. „През 2016 г. когато очаквахме законът да влезе в сила, хранителната банка е спасила около 290 тона храна. За миналата година - 2018 г., данните сочат, че до нас са достигнали едва 152 тона“, каза Миланова. От Българска хранителна банка очакват с надежда новия Закон за храните, който предвижда задължението за маркиране на дарените храни да отпадне.", "date": "2019.02.12", "title": "Каква е разлика между „използвай преди“ и „най-добър до“ в магазина?"}
