{"url": "https://www.novinite.bg/articles/165562/Hvanaha-biyacha-na-70-godishniyat-maj-vav-Velikotarnovsko", "text": "Хванаха биячът на 70-годишният възрастен мъж, който бе намерен пребит и в безпомощно състояние в търновско село. Оперативно-издирвателните и процесуално-следствени действия, осъществени от криминалисти на ОДМВР – В. Търново, РУ – В. Търново и ОДМВР – Габрово стартирали веднага след като е получен сигнал за  открит в помещение в стопански двор в с. Хотница 70-годишен мъж, който бил в безпомощно състояние. При извършения от дежурна оперативна група оглед са установени множество наранявания по тялото му, причинени от удари с ръце, крака и с твърд предмет. Пострадалият е настанен за лечение във великотърновската болница с фрактури на главата, контузия на мозъка и с опасност за живота.В хода на предприетото разследване, вчера следобед в хотел в гр. Габрово, е задържан извършителят - 52-годишен мъж от същия град. Той е криминално проявен и многократно осъждан, с 40 криминални и съдебни регистрации, основно за кражби. Деянието е извършено в условията на опасен рецидив. След доклад на материалите в прокуратурата, днес задържаният е привлечен в качеството си на обвиняем и мярката му за задържане е удължена до 72 часа.  По случая е образувано досъдебно производство по чл. 129, ал. 2 от НК, а работата по документирането му продължава под наблюдението на прокуратурата. Подробности по реализацията съобщиха директорът на ОДМВР – В. Търново старши комисар Димитър Машов, ръководителят на Районна прокуратура – В. Търново Тихомир Шабов и Красимир Стайков, прокурор в Районната прокуратура.", "date": "2018.10.06", "title": "Хванаха бияча на 70-годишният мъж във Великотърновско"}
{"url": "https://www.novinite.bg/articles/165554/Pentagonat-Liderstvoto-na-SASht-vav-voennata-industriya-e-pod-zaplaha", "text": "Военно-промишленият комплекс на САЩ има 300 уязвими места, което се отразява негативно върху въоръжените сили на страната. Това се казва в доклад на Министерството на отбраната, подготвен по разпореждане на президента Доналд Тръмп, предаде БГНЕС. Той бе представен в петък на държавния глава от зам-министъра на отбраната Патрик Шанахан, съобщи прес-службата на Белия дом.Пълният списък на 300-те уязвими места с конкретни детайли има само в засекретеното приложение към доклада. В незасекретената част на документа се изброени проблемите за недостига на надеждни източници на редки метали, необходими за производства военно оборудване като радари, а също ограничени ресурси от материали за военните униформи и военни палатки.Авторите на документа посочиха, че компаниите на американския ВПК се „сблъскват с невиждан набор от предизвикателства”, които ограничават способностите им бързо да произвеждат самолети, резервни части и друга военна техника. Този аспект има принципно значение за противодействие срещу \"агресивната промишлена политика\" на конкурентните държави.Сред тези държави особено място в доклада се отделя на Китай. В Пентагона смятат, че китайското правителство провежда \"агресивна икономическа политика\", използвайки монопола си върху някои ключови природни ресурси като редките метали. Освен това заплаха представлява прехвърлянето на производството от САЩ в държави с по-ниско заплащане на труда, „такива като Индия и Китай\".\"В рамките на своята политика на промишлена агресия Китай принуди много американски компании да преместят своите подразделения, занимаващи се научно-изследователски и опитно-конструкторски работи, в замяна на достъпа до китайския пазар. Когато развитието на технологичните иновации се премества в чужбина, се променят правила на интелектуалната собственост, а това ще пречи на достъпа на САЩ до „напредничави технологии на производство и като цяло ще понижи нашата конкурентоспособност. Застрашено е лидерството на САЩ в такива отрасли на промишлеността на бъдещето като разработки в сферата на изкуствения интелект, квантовите компютри и робототехниката\", казва се в документа.", "date": "2018.10.06", "title": "Пентагонът: Лидерството на САЩ във военната индустрия е под заплаха"}
{"url": "https://www.novinite.bg/articles/165556/Pompeo-Vashington-i-Tokio-da-obedinyat-usiliya-sreshtu-yadrenite-orajiya-na-Kim", "text": "Съединените щати и Япония трябва да обединят усилия за ядрено разоръжаване на Севрена Корея - това изтъкна държавният секретар на САЩ Майк Помпео на днешната си среща с японския премиер Шиндзо Абе, предаде БНР, позовавайки се на Ройтерс и ТАСС.Помпео се ангажира да засегне темата за японските граждани, отвлечени от севернокорейското разузнаване, по време на посещението си в Пхенян, планирано за 7 октомври.Токио настоява Северна Корея да даде пълна информация за отвлечените японски граждани, обучавани за шпиони, преди да даде съгласието си за нормализацията на отношенията с Пхенян.Япония и САЩ са се договорили и за разговори по търговските въпроси, за да се защитят японските автопроизводители от нови мита. ", "date": "2018.10.06", "title": "Помпео: Вашингтон и Токио да обединят усилия срещу ядрените оръжия на Ким"}
{"url": "https://www.novinite.bg/articles/165561/Kosovari-otivat-na-sad-za-podgotovka-na-atentat-i-nabirane-na-djihadisti", "text": "Косовски прокурори съобщиха, че са повдигнати обвинения срещу шестима души за планиране на терористични нападения и набиране на бойци за екстремистки групировки, съобщава МИА, позовавайки се на Танюг, предаде БНТ .Според информация в прищинския вестник \"Газета експрес\" обвиняемите са заподозрени в подготовка на нападения в Косово и други европейски страни, като сред целите им е била и международната мисия на НАТО в Косово (КейФОР).Шестимата обвиняеми са били заловени през юни тази година.", "date": "2018.10.06", "title": "Косовари отиват на съд за подготовка на атентат и набиране на джихадисти"}
{"url": "https://www.novinite.bg/articles/165557/Sudanec-arestuvan-snoshti-v-Sofiya-sled-kato-naletyal-na-boj-na-shoforka", "text": "Снощи към 20:00 часа е настъпило леко пътнотранспортно произшествие между два джипа в района на столичния кв. „Витоша“. По първоначални данни при разминаването били засегнати страничните огледала на превозните средства. След инцидента, за който не е подаван сигнал на единия телефонен номер 112, водачът на единия джип започнал да обижда шофьорката на другия автомобил. Жената успяла да се оттегли.В района на бул. „Г.М.Димитров“ тя била застигната от мъжа,който я принудил да спре, излязъл от джипа си и насочил словесната си агресия към нея.Наблизо патрулиращ полицейски екип забелязал случващото се и веднага се отзовал на място за да  прекрати агресивното поведение на шофьора -  40-годишен судански гражданин. Мъжът е отведен в столично районно управление, а по случая е образувана преписка за хулиганство.    ", "date": "2018.10.06", "title": "Суданец арестуван снощи в София, след като налетял на бой на шофьорка"}
{"url": "https://www.novinite.bg/articles/165549/Nov-rast-na-migrantite-ot-Turciya-kam-Garciya", "text": "Наблюдава се покачване на броя на мигрантите и бежанците, които пристигат в Гърция по море от Турция. Това съобщи Върховният комисариат на ООН за бежанците, цитиран от агенция ДПА, предаде БГНЕС.Към края на септември в Гърция са пристигнали със 17 процента повече мигранти спрямо същия период от миналата година. Освен това броят на бежанците и мигрантите, които идват през река Марица, по която минава границата между Гърция и Турция, се е удвоил в сравнение с миналата година. ", "date": "2018.10.06", "title": "Нов ръст на мигрантите от Турция към Гърция"}
{"url": "https://www.novinite.bg/articles/165551/Rumancite-glasuvat-za-ili-protiv-ednopolovite-brakove", "text": "В Румъния днес и утре се провежда референдум относно дефиницията за семейство, съобщава БНТ. За да бъде валиден, трябва да участват над 30% от регистрираните 18 милиона румънски гласоподаватели.Избирателите са призовани да се произнесат по въпроса да бъде ли променена дефиницията, дадена от член 48 на румънската Конституцията, който понастоящем определя семейството като доброволен съюз между съпрузи. Промяната, която се предлага, е законът да описва семейството като брак между мъж и жена.Според мнозина това би представлявало юридическа забрана на еднополовите бракове. Според други, вотът е напълно излишен, тъй като тези бракове и без това не са разрешени в Румъния.Референдумът беше свикан, след като неправителствената организация \"Коалиция за семейството\" събра три милиона подписа в подкрепа на промяната.След като румънският сенат реши допитването да се проведе, \"Амнести Интернешънъл\" и други международни организации внесоха жалба срещу него в Конституционния съд, който на свой ред се произнесе референдумът да се състои. ", "date": "2018.10.06", "title": "Румънците гласуват за или против еднополовите бракове"}
{"url": "https://www.novinite.bg/articles/165542/Dneven-horoskop-za-6-oktomvri", "text": " Помислете за бъдещето си във финансов план днес. Опитайте да измислите начин за спестяване на пари или да ограничите разходите си. Ще имате успех с това.Поставяте основите на огромна промяна днес. Поемате риск, но не се отказвайте. Има хора, които ви подкрепят, така че всичко ще върви по план.Хората около вас ще чакат да проявите слабост. Не го правете. Придържайте се към ценностите си и ще постигнете всичко, за което мечтаете.  Представителите на останалите зодии могат да намерят дневния си хороскоп ", "date": "2018.10.06", "title": "Дневен хороскоп за 6 октомври"}
{"url": "https://www.novinite.bg/articles/165547/Srokat-za-registraciya-po-programa-Obuchenie-za-IT-kariera-e-udaljen-poradi-zasilen-interes", "text": " Поради засиления интерес срокът за регистрация за Националната програма \"Обучение за ИТ кариера\" е удължен до 24:00 часа на 09.10.2018 г. За втора поредна година стартират обученията по професията „Приложен програмист“ по Национална програма „Обучение за ИТ кариера“ на Министерството на образованието и науката в изградените пет IT- центъра в София, Бургас, Пловдив, Русе и Правец.От програмата могат да се възползват всички настоящи десетокласници, които не се обучават в паралелка за придобиване на професионална квалификация по професия от ПН „Компютърни науки“.  Те могат да започнат своя 3-годишен курс на обучение през ноември т.г. и да го приключат едновременно със завършване на средното си образование. Обучението е безплатно и е в рамките на 320 часа годишно през всяка от трите години, като част от него ще се провежда онлайн. Лекциите и упражненията са в събота и неделя. Във всеки център могат да кандидатстват не само местни ученици, а и десетокласници от съседните общини и области. На всеки одобрен курсант от по-далечно място ще се поемат разходите за път и храна.Сформирането на групите от ученици от Х клас ще се осъществи след входящ тест за допускане за обучение. За него не се изискват специфични знания по програмиране. Самият тест оценява на първо място базови умения и дигитална култура, които се очаква да са придобити от учениците. Той има за цел и да провери мотивацията за включване в програмата и отделяне на част от свободното време за обучение по програмиране, както и желанието за работа в сферата на ИТ сектора.Всички кандидати трябва да се регистрират онлайн за включване в националната програма на  адрес:  . Важно е да се въведе коректно е-майл на кандидата, тъй като чрез него ще се осъществява достъпът до входящия тест. В периода между 10.10.- 13.10.2018 г. на посочения е-майл ще постъпи парола за достъп. Тестът ще се проведе на 14.10.2018 г. от 10:00 часа.Обученията се провеждат към изградените пет IT- центъра за софтуерно обучение: в София – към Технологично училище „Електронни системи“ и Технически Университет - София, Правец – към Професионална гимназия по компютърни технологии и системи, град Правец и Технически университет – София, Русе – към Професионална гимназия по електротехника и електроника „Апостол Арнаудов“ - Русе, и Русенски университет „Ангел Кънчев“, Пловдив – към МГ „Акад. Кирил Попов“ и Пловдивски университет „Паисий Хилендарски“, Бургас – към Професионална гимназия по електротехника и електроника „Константин Фотинов“ и Университет „Проф. д-р Асен Златаров“ -  Бургас.Партньори в Националната програма са организации и фирми от ИТ сектора: Българската асоциация на софтуерните компании (БАСКОМ), Българската асоциация за информационни технологии (БАИТ), Българската аутсорсинг асоциация и Фондация „Клъстер информационни и комуникационни технологии (ИКТ Клъстер).", "date": "2018.10.06", "title": "Срокът за регистрация по програма \"Обучение за ИТ кариера\" е удължен поради засилен интерес"}
{"url": "https://www.novinite.bg/articles/165564/Obrat-v-pregovorite-za-Brekzit-Yunker-i-Tusk-veche-sa-optimisti", "text": "На фона на песимизма в последните месеци по отношение на сделката между ЕС и Великобритания за Брекзит днес от Брюксел дойдоха сигнали за положително развитие на ситуацията. Докато до съвсем скоро се говореше активно за „развода“ между Великобритания и ЕС без договор, сега Юнкер и Туск изведнъж обявиха оптимистични очаквания.Шансовете за сделка по Брекзит нараснаха през последните дни. Това заяви председателят на ЕК Жан-Клод Юнкер, след продължилите със седмици опасения, че Великобритания може да напусне ЕС без споразумение. По-малко от две седмици преди решаващата среща на високо равнище в Брюксел, определяна от мнозина като „моментът на истината“ за преговорите по Брекзит, Юнкер направи оптимистична оценка на шансовете за сделка, предаде БГНЕС.Промяната в тона идва само два дни, след като председателят на Европейския съвет Доналд Туск ясно и категорично предупреди Лондон, че времето да се сключи споразумение изтича, ако Великобритания иска да напусне евроблока в края на март догодина. Крайните срокове в преговорите с ЕС са крайно разтегливо понятие, като Юнкер заяви пред австрийски медии, че ако не бъде постигнато споразумение на форума на 17 и 18 октомври, то сделка може да бъде договорена и през ноември.„Имам причина да вярвам, че е потенциалът за сближаване на позициите между двете страни в спора се е увеличил през последните дни“, заяви Юнкер. „Не е възможно обаче да се прогнозира дали ще можем да приключим изцяло преговорите през октомври. Ако това не стане, то ще направим това през ноември“, допълни той.Британският премиер Тереза Мей е поканена да изложи позицията си пред 27-те страни членки на ЕС на работната вечеря на европейските лидери на 17 октомври. Това ще й даде възможност да убеди своите колеги, че решение може да бъде постигнато по спорните точки от проточилите се преговори от споразумението за британското напускане на ЕС. Дипломати предложиха лидерите да обсъдят през нощта и да одобрят рамките на споразумението докато все още са в Брюксел за срещата на високо равнище на 18 октомври. На годишната конференция на Консервативната партия през изминалата седмица Тереза Мей призова съпартийците си, които са доста явно разделени по въпроса за Брекзит, да се обединят и да я подкрепят при преговорите с Брюксел, които по думите й са „най-тежката фаза“ от приключването на сделката.Според Юнкер ЕС е твърдо решен да постигне споразумение, за да избегне сценарий, при който Лондон излиза от ЕС без ясна сделка, което според анализатори ще хвърли в хаос и двете страни. „Вярвам, че трябва да се дистанцираме от сценария без сделка“, заяви бившият премиер на Люксембург. “Все още не сме достигнали до този етап. Но нашата воля да постигнем взаимно разбирателство с британското правителство е несломима“, категоричен бе той.Паралелно с това оптимизъм започна да се чува и от Туск. Възможно е да се постигне сделка с Великобритания за напускането на ЕС до края на годината, заяви председателят на Европейския съвет Доналд Туск, цитиран от Ройтрес, предаде БНР. В кулоарите на конференция в полския град Краков Туск е отбелязал, че ще бъде направен опит за сделка през октомври и че има шанс споразумение да бъде сключено до края на 2018 г. ", "date": "2018.10.06", "title": "Обрат в преговорите за Брекзит, Юнкер и Туск вече са оптимисти"}
{"url": "https://www.novinite.bg/articles/165552/Vazrastenmaj-e-s-opasnost-za-jivota-sled-poboj", "text": "70-годишен мъж е намерен в безпомощно състояние и с множество тежки травми по главата в стопанския двор във великотърновското село Хотница. Пострадалият е опериран от неврохирурзи в областната болница. Има опасност за живота му, съобщава БНР.Възрастният мъж е от севлиевското село Богатово и е работил в стопанския двор в село Хотница, където е намерен, съобщиха от полицията. Неврохирурзите от великотърновската болница са оперирали пострадалия. Лекарите са установили, че е ударен с брадва по главата. Настанен е в реанимацията, на апаратна вентилация. Състоянието му остава тежко, посочиха от болницата.Образувано е досъдебно производство. Работата по случая продължава под ръководството на районната прокуратура. ", "date": "2018.10.06", "title": "Възрастен мъж е с опасност за живота след побой"}
{"url": "https://www.novinite.bg/articles/165541/Osinoviha-vsichki-kuchetaot-iniciativata-PARKing-DAY", "text": "Всичките 5 кучета от Общинските приюти за безстопанствени кучета, управлявани от ОП „Екоравновесие“, които взеха участие в инициативата PARK(ing)DAY, бяха осиновени. Участието на кучетата в Международната инициатива е част от осиновителската акция „Осиновявай – не купувай!“, която екипът на Общинското предприятие провежда вече втора година. Благодарение на активната политика на ОП „Екоравновесие“ от началото на годината до момента са осиновени 420 кучета.", "date": "2018.10.06", "title": "Осиновиха всички кучета от инициативата PARK(ing) DAY"}
{"url": "https://www.novinite.bg/articles/165539/Predimno-slanchevo-s-temperaturi-do-25-gradusa", "text": " Днес в сутрешните часове на места в котловините и около водните басейни видимостта временно ще бъде намалена. През деня ще бъде предимно слънчево. Ще духа умерен вятър от източната четвърт. Максималните температури ще са предимно между 20 и 25 градуса, сочи прогнозата на НИМХ-БАН.Атмосферното налягане ще се понижи, но ще остане по-високо от средното за месеца. Над планините ще бъде предимно слънчево. Ще духа умерен, по най-високите върхове – до силен югоизточен вятър. Максималната температура на височина 1200 метра ще е около 17 градуса, на 2000 метра – около 10.Над Черноморието ще бъде предимно слънчево, но в сутрешните часове видимостта временно ще бъде намалена. Ще духа умерен вятър от източната четвърт. Максималните температури ще са 19-21 градуса. Вълнението на морето ще бъде 2-3 бала. Температурата на морската вода е 20 - 21.", "date": "2018.10.06", "title": "Предимно слънчево с температури до 25 градуса"}
{"url": "https://www.novinite.bg/articles/165544/Jertvite-v-Indoneziya-mogat-da-narasnat-do-nad-2200", "text": "Броят на загиналите от земетресението и последвалото цунами на индонезийския остров Сулавеси доближава 1650 души, други 563 се смятат за безследно изчезнали. Това съобщи новинарският портал \"Детик\", позовавайки се на правителството. В момента са погребани 1648 души, предаде БГНЕС.Земетресението стана на 28 септември, то беше с магнитуд от 7.4 по скалата на Рихтер. Впоследствие бяха регистрирани 360 вторични труса. Последвалото цунами достигна височина 5-7 метра.", "date": "2018.10.06", "title": "Жертвите в Индонезия могат да нараснат до над 2200"}
{"url": "https://www.novinite.bg/articles/165548/Dvuposochno-dvijenie-po-chast-ot-severnata-tangenta-zaradi-garancionen-remont", "text": " От 15:00 ч. днес движението от км 3 до км 6 на Северната скоростна тангента ще се осъществява двупосочно в северното платно в посока Калотина поради ремонт на фуги в южното платно в посока Ботевград. Ще има обособени две ленти в посока Калотина.Извършва се гаранционен ремонт на дилатационни фуги на ж.п естакада над гара Илиянци при 3-ти км и на моста над река Владайска при 6-ти км.При възникване на пътни инциденти или тапи движението ще се пренасочва по Северната дъга на Софийския околовръстен път. ", "date": "2018.10.06", "title": "Двупосочно движение по част от северната тангента заради гаранционен ремонт"}
{"url": "https://www.novinite.bg/articles/165558/Patriarh-Neofit-Nasha-otgovornost-e-pochitame-pametta-na-dostojnite-ni-predci", "text": "Синовен и свещен наш дълг и историческа отговорност е за светата ни Православна църква да помни и да почита паметта на всички свои достойни предци, отдали силите и живота си за нейното съграждане през вековете и за осъществяването на нейната свята и спасителна мисия. Сред всички тях особено ярко грее образът на един от достойните синове на православния български народ и заслужил архипастир на светата ни Църква – приснопаметният и многообичан от целия ни православен народ Старозагорски митрополит Методий. Това заяви Негово Светейшество Българският патриарх Неофит, който официално откри научната конференция, посветена на дядо Методий, предаде БГНЕС.В годината, когато се изпълват 180 години от неговото благословено рождение, за нас е висока чест и истинска духовна радост да открием настоящата научна конференция, посветена на неговата светла личност и епохално дело – не само за богоспасаемата Старозагорска епархия, но и за цялата ни Света Църква, отдавна оценила и признала значителната роля и заслуги на митрополит Методий. Въпреки това личността и делото му и до днес продължават да заслужават вниманието на историците и да бъдат обект на изследване и доразкриване, защото стореното и оставеното от него за бъдещите поколения е истински богато по своите мащаби и е светъл пример за ревностно църковно-обществено служение. Ето защо в този празничен ден, полагайки началото на настоящата научна конференция и на тържествата по повод годишнината на митрополит Методий, изказваме всесърдечна благодарност от наше име и от името на Св. Синод на Високопреосвещения ни събрат, Старозагорския митрополит Киприан, и на всички организатори и домакини на настоящето събитие, като благопожелаваме много сили и ревност по Божието дело и мисията на Христовата църква сред православния ни народ, защото паметта за родилите ни в Господа предци и почитта ни към тях са сигурна гаранция за напредъка и благопреуспяването ни като достойни чеда на Църквата и Родината. Божието благословение да бъде над всички Вас и над цялата ни света Православна църква!“, обърна се към присъстващите в залата патриарх Неофит.Негово Светейшество българският патриарх Неофит бе удостоен със знак за особени заслуги на община Стара Загора, а Негово Високопреосвещенство Старозагорския митрополит Киприан - с благодарствен плакет за заслуги от името на кмета Живко Тодоров и община Стара Загора. Отличията връчи председателят на Общинския съвет Таньо Брайков.В конференцията с научни доклади се включиха д-р Николай Атанасов , който замени починалия в началото на седмицата проф. Иван Тютюнджиев, проф. Петко Петков, д-р Румяна Лечева и директорът на ТД \"Държавен архив\" Галентин Караславов. Доклад изнесоха и близки на блаженопочившия Старозагорски митрополит Методий Кусев.Конференцията закри Старозагорският митрополит Киприан. Той благодари на Областна администрация и община Стара Загора за доброто и успешно партньорство в организацията на честванията, на всички участници в конференцията и на екипа, който създаде филма, в който се видя нов прочит на живота на дядо Методий и делото му, което носи българщина и вяра – добродетели така необходими за нашето младо поколение. ", "date": "2018.10.06", "title": "Патриарх Неофит: Наша отговорност е почитаме паметта на достойните ни предци"}
{"url": "https://www.novinite.bg/articles/165563/Neno-Dimov-Otoplenieto-na-tvardo-gorivo-marsi-vazduha-9-pati-poveche-otavtomobilite", "text": "Мерките за подобряване на качеството на въздуха са насочени основно към битовото отопление, което замърсява въздуха 9 пъти повече от автомобилния транспорт. Това каза в студиото на БНТ министърът на околната среда и водите Нено Димов, като цитира доклада на Световната банка. Той добави и че ще се забрани продажбата на некачествени въглища от догодина.Подмяна на уредите за отопление с алтернативен начин на отопление е един от начините в програмата за качестовото на въздуха, каза Димов. Изследването е насочено към местната власт, т.е. как ограниченият ресурс да се инвестира с максимален ефект.Той открои, че идеята е да не бъдат допускани определени въглища и брикети, които замърсяват силно въздуха.Нискокачествените въглища и брикети трябва да не може да бъдат купувани, цената на тон ще се увеличи, но не и на килокалории, те са по-ефективни при отоплението висококачествените въглища, обясни Нено Димов. Освен това държавата смята да затегне и допускането до пазара на по-неефктивни уреди за отопление на ток. ", "date": "2018.10.06", "title": "Нено Димов: Отоплението на твърдо гориво мърси въздуха 9 пъти повече от автомобилите"}
{"url": "https://www.novinite.bg/articles/165553/Smenyat-stari-koli-na-jandarmeriyata-s-novi", "text": "Жандармерията ще получи 341 нови автомобила. Това ще се случи на специална церемония, която ще се проведе в рамките на Националното съвещание на ръководството на МВР, което ще се състои утре, 7 октомври, в сградата на Дирекция „Жандармерия“. Поканени са да присъстват министър-председателят Бойко Борисов, главният прокурор Сотир Цацаров, министърът на финансите Владислав Горанов и председателят на ДАНС Димитър Георгиев.", "date": "2018.10.06", "title": "Сменят стари коли на жандармерията с нови"}
{"url": "https://www.novinite.bg/articles/165550/Atrakcionniyat-vlak-na-BDJ-shte-patuva-i-utre-no-do-drugi-destinacii", "text": "Утре (7-и октомври) „БДЖ-Пътнически превози” ЕООД организира атракционнo пътуванe по маршрут София-Септември-Пловдив-Карлово-София за любителите на железопътния транспорт и ретро подвижния състав. Пътуването е част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”.Атракционният влак ще бъде теглен от парен локомотив № 05.01, а в състава му ще бъдат включени личният вагон-салон на царица Йоанна от „Корона експрес” и вагон-ресторантът от „Витоша експрес”. Вагонът на царица Йоанна е наскоро ремонтиран и се завръща на релси след повече от десет годишно прекъсване.Ретро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях.Цените на билетите са 18.00 лв. от София до Септември или от Септември до Пловдив, от Пловдив до Карлово или от Карлово до София, 27.00 лв. от София до Пловдив или от Пловдив до София и 45.00 лв. за билети по маршрута София-Пловдив-Карлово-София. Билетите са с включени запазени места. Закупилите билети могат да започнат своето пътуване от всяка една гара по маршрута на влака, на които ще спира.За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място. Билети могат да бъдат закупени от билетните каси и бюрата във всички гари в страната.Подробно разписание на влаковете от атракционните пътувания е качено Парният локомотив № 05.01 е произведен през 1941 г. в Германия от локомотивната фабрика Frid. KRUPP AG – Essen, с фабричен № 2459 / 1941. Представител на най-бързите парни локомотиви в България, от малобройната серия 05 (само 5 единици). Освен че са най-скоростните парни локомотиви, те държат първенството в БДЖ и по други два показателя: най-голям диаметър на двигателните (сцепните) колооси по кръга на търкаляне 1850 мм, което е във връзка с конструктивната им скорост и най-голяма дължина на цилиндричния котел – разстояние между тръбните решетки 6100 мм. Парният локомотив № 05.01 е използван в БДЖ за обслужване на бързи и пътнически влакове до 1970 г. От 1979 г. е запазен като единствен оцелял локомотив от серия 05. В началото на 2010 г. е започнало неговото възстановяване за движение със собствена сила (под пара).Вагон-салонът № 051-9 от композицията \"Корона експрес” е произведен през 1938 г. в \"Linke Hoffman Werke-Breslau”, Германия и е личен вагон за пътуванията на царица Йоанна. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагонът е със запазено автентично луксозно обзавеждане от годините преди Втората световна война, като специалните ламперии и дамаски също са автентични.Вагон-ресторант № 075 е произведен през 1975 г. в заводите на \"Бауцен” и \"Гьорлиц”, Германия. Използван е за пътувания на бившия държавен глава Тодор Живков. Вагон-ресторантът представлява салон с 36 места - 6 маси 60Х60 см и 6 маси 60Х120 см. Салонът може да се разделя на два салона по 18 места (всеки с по 3 големи и 3 мaлки маси). Вагонът разполага с усилвател за магнетофон и радио, два телевизора и място за киномашина и екран. Има и офис, едно служебно купе с 2 легла едно над друго. ", "date": "2018.10.06", "title": "Атракционният влак на БДЖ ще пътува и утре, но до други дестинации"}
{"url": "https://www.novinite.bg/articles/165543/Tristrankata-shte-obsajda-korporativniya-danak-v-ponedelnik", "text": "Националният съвет за тристранно сътрудничество ще проведе заседание в понеделник, 8 октомври, от 11:00 ч. в сградата на Министерския съвет. Ще бъде обсъден проектът на Закон за изменение и допълнение на Закона за корпоративното подоходно облагане, внесен от министъра на финансите.", "date": "2018.10.06", "title": "Тристранката ще обсъжда корпоративния данък в понеделник"}
{"url": "https://www.novinite.bg/articles/165540/Atrakcionen-retro-vlak-za-130-godini-BDJ-shte-patuva-mejdu-Sofiya-i-Pleven", "text": "Утре (6-и октомври) „БДЖ-Пътнически превози” ЕООД организира атракционнo пътуванe по маршрут София - Мездра - Плевен - Мездра - София за любителите на железопътния транспорт и ретро подвижния състав. Пътуването е част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”.Атракционният влак ще бъде теглен от парен локомотив № 05.01, а в състава му ще бъдат включени личният вагон-салон на царица Йоанна от „Корона експрес” и вагон-ресторантът от „Витоша експрес”. Вагонът на царица Йоанна е наскоро ремонтиран и се завръща на релси след повече от десет годишно прекъсване.Ретро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях.Цените на билетите са 18.00 лв. от София до Мездра или от Мездра до Плевен, от Плевен до Мездра или от Мездра до София, 27.00 лв. от София до Плевен или от Плевен до София и 45.00 лв. за билети отиване и връщане по маршрута София-Плевен-София. Билетите са с включени запазени места. Закупилите билети могат да започнат своето пътуване от всяка една гара по маршрута на влака, на които ще спира.За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място. Билети могат да бъдат закупени от билетните каси и бюрата във всички гари в страната.Подробно разписание на влаковете от атракционните пътувания е качено ***Парният локомотив № 05.01 е произведен през 1941 г. в Германия от локомотивната фабрика Frid. KRUPP AG – Essen, с фабричен № 2459 / 1941. Представител на най-бързите парни локомотиви в България, от малобройната серия 05 (само 5 единици). Освен че са най-скоростните парни локомотиви, те държат първенството в БДЖ и по други два показателя: най-голям диаметър на двигателните (сцепните) колооси по кръга на търкаляне 1850 мм, което е във връзка с конструктивната им скорост и най-голяма дължина на цилиндричния котел – разстояние между тръбните решетки 6100 мм. Парният локомотив № 05.01 е използван в БДЖ за обслужване на бързи и пътнически влакове до 1970 г. От 1979 г. е запазен като единствен оцелял локомотив от серия 05. В началото на 2010 г. е започнало неговото възстановяване за движение със собствена сила (под пара).Вагон-салонът № 051-9 от композицията „Корона експрес” е произведен през 1938 г. в „Linke Hoffman Werke-Breslau”, Германия и е личен вагон за пътуванията на царица Йоанна. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагонът е със запазено автентично луксозно обзавеждане от годините преди Втората световна война, като специалните ламперии и дамаски също са автентични.Вагон-ресторант № 075 е произведен през 1975 г. в заводите на „Бауцен” и „Гьорлиц”, Германия. Използван е за пътувания на бившия държавен глава Тодор Живков. Вагон-ресторантът представлява салон с 36 места - 6 маси 60Х60 см и 6 маси 60Х120 см. Салонът може да се разделя на два салона по 18 места (всеки с по 3 големи и 3 малки маси). Вагонът разполага с усилвател за магнетофон и радио, два телевизора и място за киномашина и екран. Има и офис, едно служебно купе с 2 легла едно над друго.", "date": "2018.10.06", "title": "Атракционен ретро влак за 130 години БДЖ ще пътува между София и Плевен"}
{"url": "https://www.novinite.bg/articles/165546/Dimitar-Delchev-Parlamentat-da-izslusha-kmeta-Fandakova-za-remontite-vSofiya", "text": "Народното събрание да поиска изслушване на кмета Йорданка Фандъкова за ремонтите в София по силата на Закона за устройството и застрояването на Столичната община. Наложително е да се извърши и пълна ревизия на непрекъснатите строителни дейности в София, които носят печата на корупцията. Това заяви председателят на партия „Движение България на гражданите“ Димитър Делчев по телевизия „България On Air” по повод недоволството на столичани от качеството на ремонтите на ул. „Граф Игнатиев” и градинката пред църквата „Св.Седмочисленици”.Според Димитър Делчев софийският кмет бърза да завърши всички ремонти преди местните избори догодина, за да отчете дейност, но зад това прозира корупция, характерна за почти всички строителни проекти на ГЕРБ. Той припомни вълните на Цариградско шосе, наводнението на НДК, разбитата нова настилка на бул. „Дондуков”.Същите проблеми има в Стара Загора, в Бургас и в други областни градове, каза Делчев. Въпросът вече е не колко са взели фирмите изпълнителки, а колко са върнали на възложителите, допълни той.", "date": "2018.10.06", "title": "Димитър Делчев: Парламентът да изслуша кмета Фандъкова за ремонтите в София"}
{"url": "https://www.novinite.bg/articles/165559/BG-firmi-iskat-da-naznachat-migranti-te-otkazvat-iskat-na-Zapad", "text": "Работодатели искат да назначат бежанци на постоянна работа, съобщи пред БНР ръководителят на българското бюро на Международната организация по миграция Радослав Стаменков. Мигрантите обаче предпочитат да се устроят в западноевропейски държави и затова не остават у нас, допълни Стаменков.\"Към нас се обърнаха няколко работодатели с молба, да им осигурим бежанци за постоянна работа, като търсената бройка беше около 1000 човека за миналата година, с много прилични заплати и условия за работа. Знаете ли, колко души успяхме да осигурим? Нула.\", обясни той пред радиото.Въпреки че в Европа проблемът с бежанците и мигрантите е изключително чувствителен - политически, решението трябва да бъде намерено на общоевропейско ниво, категоричен е Радослав Стаменков:\"През 2018 беше годината, в която връщанията, било то доброволни, такива, каквито извършва Международна организация по миграция в цяла Европа, включително и в България, но и принудителните връщания, надвишават броя на хората, които са пристигнали в Европа\", казва още Стаменков.", "date": "2018.10.06", "title": "БГ фирми искат да назначат мигранти, те отказват, искат на Запад"}
{"url": "https://www.novinite.bg/articles/165560/Simeon-Slavchev-s-ostra-poziciya-sreshtu-SO-zaradi-skandalite-okolo-ul-Graf-Ignatiev", "text": "Едва ли има столичанин, който да не е наясно с лошото изпълнение на ремонтите на пътната инфраструктура в София. Когато обаче гражданите реагираха на некачествения ремонт на ул. „Граф Игнатиев”, управляващите от ГЕРБ, вместо да се извинят на софиянци, нарекоха справедливия граждански протест политическа атака и пиар. Това казва в своя позиция общинският съветник в София Симеон Славчев и съпредседател на „Политическа група 5“.Ето какво още пише в нея:„Политическа група 5” в Столичния общи съвет беше първата, която реагира на сигналите от граждани и неправителствени организации. Направихме проверка на обекта на ул. „Граф Игнатиев” и след като се убедихме, че ремонтът който се извършва е некачествен, поискахме ресорният зам.-кмет Евгени Крусев незабавно да подаде оставка. След това наше настояване управляващите започнаха да атакуват и заплашват персонално членовете на „Политическа група 5“, а действията ни бяха наречени политически пиар.Когато говорят за политически пиар ГЕРБ забравят, че само преди три седмици кметът Фандъкова заведе до Виена журналисти, и то на разноски на общината, за да видят завода за изгаряне на отпадъци, който тя иска да построи в София. Тук ще припомня, че решението, което ГЕРБ наложиха силово в Столичния общински съвет за изграждането на завод за изгаряне на отпадъци в центъра на София няма нито политически, нито обществен консенсус и съгласие. Плащането от джоба на данъкоплатеца на разноските за пътуването на журналисти до Виена (за да се оправдава сделката за завода за изгаряне на боклук) по разбиранията на ГЕРБ явно не е пиар. Но за мен, и вярвам и за много други граждани на София, това не само е пиар на Фандъкова, който е платен от всеки един данъкоплатец в столицата, но и абсолютно недопустимо действие. Може би затова толкова време кметът бави и не дава отговор на питането на „Политическа група 5“ колко струва пътуването до Виена и кой плати разходите на журналистите.ГЕРБ трябва да преосмисли и политиката си на чуваемост, защото както вече три години не се приемат предложенията на нас, от опозицията, по важни въпроси за града, така и в момента те не чуват гласа на хората, които не са съгласни да продължава порочният кръг на некачествените ремонти. А всичко е много просто -  когато става дума за публични средства, не може да си играем на глоби за лошо строителство – това не решава проблема и не е отговорно и ефективно изразходване на парите на хората.Отново призовавам управляващите да поемат своята отговорност и незабавно да поискат оставката на зам.-кмета по транспорта Евгени Крусев. Още повече, че Крусев и арх. Иво Панталеев, който направи проекта за ул. „Граф Игнатиев” и площада пред църката „Свети Седмочисленици“ си позволиха арогантно поведение спрямо столичани и цялостната ситуация с ремонтите на пътната инфраструктура в момента. Арх. Панталеев дори се осмели да каже, че това което се прави на ул. „Граф Игнатиев” на него му харесва и не го интересува мнението на столичани, защото те били хейтъри ... Ще припомня на самозабравилия се архитект, че неговият хонорар и възнаграждание се заплаща от джоба на всеки един софиянец и той не само трябва, но е задължен да се съобразява с мнението им.Не спират и спекулациите, че причината за искането на оставката на Крусев от „Политическа група 5“ е само заради ремонта на ул.”Граф Игнатиев”, който не бил завършил. Ние искаме оставката принципно, за цялостно несправяне с транспортните проблеми на София. Крусев имаше достатъчно време и възможност да покаже, че има качества да бъде зам.-кмет, но вместо това той атакуваше всеки път общинските съветници, които му казвахме къде греши и как според нас и според експерти по транспорт трябва да се реши даден проблем. Тези проблеми, грешки и неефективната работа на зам.-кмета Крусев се трупаха, а случаят с „Граф Игнатиев”  само преля чашата на търпението на столичани.И отново ще повторя, че ако кметът Йорданка Фандъкова не поиска оставката на Крусев и не го отстрани незабавно, то тя ще трябва лично да поеме отговорността за некачествените ремонти в София и неефективното изразходване на публичните средства.", "date": "2018.10.06", "title": "Симеон Славчев с остра позиция срещу СО заради скандалите около ул. „Граф Игнатиев“"}
{"url": "https://www.novinite.bg/articles/165555/Lekari-i-farmacevti-podmenyali-lekarstva-na-onkobolni-za-da-gi-iznesat-v-chujbina", "text": "Седем души, сред които двама лекари и фармацевт, са задържани след акцията на Спецпрокуратурата и ГДБОП в онкоболници в София и Благоевград вчера. Сред арестуваните е и управител на едно от лечебните заведения. Лекарствата били за пациенти в болниците „Йоан Павел” в София и „Св. Мина” Благоевград, предаде БГНЕС.Според разследващите, лекарствата за онкоболните били изнасяни през лицензирани фирми към страни от Европейския съюз. Другата схема била да се подменят медикаментите, преди да бъдат вливани в пациентите. „Резултатът от това е, че се източва Здравната каса. Търговци на смърт, търгува се с живота и бъдещето на хората и те не получават животоспасяващи лекарства... Някои лица на гърба на живота на хора, на гърба на здравната система, реализират доходи”, заяви вчера заместник-главният прокурор Иван Гешев, цитиран от бТВ. Предстои прокуратурата да реши на кои от задържаните да повдигне обвинение.Финансовият размер в случая дори не е толкова важен, колкото да се прекъсват и да се предотвратяват действия с лекарства, тъй като това засяга човешки съдби и има социално измерение, добави още вчера министърът на вътрешните работи Младен Маринов. Подмяната е ставала чрез уговорки и предоставяне на сериозни парични възнаграждения за услугите. Предстои да се анализира съдържанието и химичния състав на тези лекарства, които са подменени. Спецакцията на прокуратурата и ГДБОП:БГНЕС припомня, че акция на Специализираната прокуратура и ГДБОП се проведе след обяд на 4 октомври в СБАЛО \"Св. Мина\" ЕООД-Благоевград. Към 20 ч. същия ден директорът на онкоболницата д-р Георгиев избегна журналистите, излизайки с автомобил от подземния паркинг. От там излязоха още два автомобила със софийска регистрация. Не бе дадена никаква информация за проверката, благоевградският адвокат Албина Анева влезе за 20-на минути в Специализираната болница за активно лечение по онкология, но на излизане отказа информация какво се случва вътре. \"Питайте Специализираната прокуратура\", каза лаконично адвокат Анева. ", "date": "2018.10.06", "title": "Лекари и фармацевти подменяли лекарства на онкоболни, за да ги изнесат в чужбина"}
{"url": "https://www.novinite.bg/articles/165545/KZP-Noviyat-zakon-za-ipotechnite-krediti-zashtitava-po-dobre-potrebitelite", "text": "Действащият от две години Закон за кредитите за недвижими имоти на потребители дойде, за да систематизира разпокъсаната дотогава нормативна уредба в тази сфера и да гарантира на хората, че има ясни задължения към предоставящите такъв тип заеми финансови институции. Това коментира председателят на Комисията за защита на потребителите (КЗП) Димитър Маргаритов по телевизия Bulgaria On Air.„Новият закон урежда хипотезите, в които след тeгленето на ипотечен кредит нещо се обърква – дали поради причина, че потребителят е бил в затруднение да си погасява вноските, дали поради това, че кредиторът е бил неизряден спрямо клиента си, когато му е предоставял определени условия. Там се въвеждат и механизмите за контрол“, обясни Маргаритов. Важно е да се знае, че специално касаещите предсрочното погасяване на заема разпоредби на закона могат да бъдат приложени и по отношение на сключените преди влизането му в сила договори, а кредиторът няма право да утежнява финансово потребителя в тази хипотеза.Кредитодателите са длъжни непрекъснато и безплатно да информират за своите условия. При напредването на преговорите, още преди сключването на договора за кредит, те следва да изготвят т. нар. Стандартен европейски формуляр. В него са описани кратко и ясно за конкретния кредит, който ще бъде отпуснат на конкретния потребител, каква ще бъде главницата, какви ще са разходите за проучването на кредитоспособността на потребителя, което е изключително важно при такъв тип заеми, разясни още Маргаритов.Председателят на КЗП посочи, че новият закон за ипотечните кредити въвежда за първи път т.нар. „кредитни съветници“. „Даваме си Стандартния европейски формуляр. Макар в него сравнително ясно да е разписана информацията, поради специфичната материя не всички хора могат да я разберат. Кредитните съветници са лица, които нарочно, по занятие се занимават с това, регистрирани са в БНБ и дават съвети на потребителите, без това да представлява по никакъв начин оферта дали конкретният кредит да бъде взет или – не“, поясни той. По думите му това са гаранции, които би трябвало да препятстват възможността потребителят да бъде заблуден и принуден да плаща по-големи от договорените лихви или други такси, за които не е знаел при подписването на договора.Законът дава срок от 14 дни след представянето на обвързващата оферта от страна на кредитодателя, в който потребителят следва да вземе окончателното си решение. Този период му осигурява допълнително време, в което може да прочете отново договора, да се консултира при необходимост, да сравни и други предложения и да се увери, че в крайна сметка прави информиран избор, каза още Маргаритов. Той препоръча хората да съпоставят повече оферти и да не се впускат в първото попаднало им предложение. Според него културата на потребителите се повишава и те са все по-склонни да взимат решения след информиран избор.", "date": "2018.10.06", "title": "КЗП: Новият закон за ипотечните кредити защитава по-добре потребителите"}
