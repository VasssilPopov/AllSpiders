{"url": "https://www.novinite.bg/articles/160818/ChSI-prodava-zala-Universiada", "text": "Частен съдебен изпълнител продава зала \"Универсиада\" в столицата.Началната продажна цена, от която ще тръгне наддаването, е 15,6 милиона лева. Офертите се събират до 12 юли. Това става ясно от обявление, което е публикувано в регистъра на публичните продажби, предаде БГНЕС.Имотът е със застроена площ 4 130 кв. м. и включва три зали, десет кабинета, радиокабина, осветителна кабина, три коментаторски кабини и четири съблекални.Припомняме, че зала \"Универсиада\" беше приватизирана през 2008 г. от правителството на НДСВ. Тогава тя стана собственост на \"Велдер Билд\" ЕАД за 9,5 милиона лева, което има задължения към Корпоративна търговска банка (КТБ) за 8.5 млн. лева. Това се вижда от доклада за некоректните длъжници, публикуван в сайта на банката.Фирмите \"Велдер-БГ\", \"Велдер Пропъртис\" и \"Велдер Билд\" са имали общо 39,5 милиона лева непогасени задължения към КТБ пък показа докладът на \"Аликс Партнърс\". Одиторското дружество включи трите дружества в списък \"канали за финансиране\", или иначе казано \"бушони\".През 2017 г. фирмата \"Велдер Билд\" е била част от бизнес групата „Велдер“, която тогава се управляваше от Иван Джиджев. Той беше част от управлението на футболния клуб \"Ботев\" (Пловдив), докато собственик на клуба беше банкерът Цветан Василев.Внесеният капитал на \"Универсиада\" ЕАД е 7.34 млн. лева, показва справка в Търговския регистър. Представител на дружеството и управител на залата е треньорът на баскетболния \"Левски Лукойл\" Константин Папазов. Там неговият отбор, който стана шампион в първенството, играе домакинските си мачове. Треньорът не се притеснява от бъдещата продажба, защото залата е собственост на КТБ. Папазов е уверен, че с новия собственик ще успеят да се договорят, за да продължат да използват залата.", "date": "2018.06.11", "title": "ЧСИ продава зала \"Универсиада\""}
{"url": "https://www.novinite.bg/articles/160801/Patnik-vav-vlak-na-BDJ-postrada-ot-hvarlen-kamak", "text": "Пътник във влак на БДЖ е пострадал, след като вандали хвърлили камък по композицията. От БДЖ съобщиха, че инцидентът е станал на 10 юни около 21.50 часа, когато бързият влак от Благоевград за София е \"атакуван с камъни от неизвестни лица\" в района между гарите Горна баня и Захарна фабрика.В резултат на вандалската проява е пострадал млад мъж, който е пътувал във влака. Хвърлените камъни са счупили стъкло на странична врата на втория вагон от състава на влаковата композиция, вследствие на което пътникът е получил наранявания в областта на главата. Превозната бригада на влака е реагирала незабавно, като е подала сигнал до Спешна медицинска помощ и пострадалият мъж е откаран в болница.Подобни вандалски прояви нанасят значителни материални щети за „БДЖ–Пътнически превози” ЕООД, като фактически саботират всички усилия на ръководството на националния железопътен превозвач за предлагане на по-добро и по-качествено обслужване на клиентите, уточняват от пресцентъра на железниците. Най-важното измерение на тези посегателства обаче, е застрашаването на сигурността на движението на влаковете, както и живота и здравето на клиентите и служителите на националния железопътен превозвач.От началото на 2018 г. това е 19-ият случай, при който влакове на „БДЖ-Пътнически превози” ЕООД са замеряни с камъни. За същия период на 2017 г. са регистрирани 42 случая, а за цялата изминала година са 76, от които е пострадал един пътник.", "date": "2018.06.11", "title": "Пътник във влак на БДЖ пострада от хвърлен камък"}
{"url": "https://www.novinite.bg/articles/160802/Osvobodiha-shofora-kojto-tragna-piyan-i-drogiran-na-uchenicheska-ekskurziya", "text": "Шофьорът, превозвал деца пиян и дрогиран във Варна, вече е освободен. Това съобщават от Районната прокуратура в града. 41-годишният мъж бе хванат през почивните дни да кара автобус с ученици с 1.27 промила алкохол и наркотични вещества в кръвта. 35-те деца от 1 до 3 клас на училище \"Васил Априлов\" отивали на екскурзия в Лясковец, а задържаният се оказва с две присъди за шофиране в нетрезво състояние. Книжката му е била отнемана. Има общо 14 регистрирани нарушения на пътните правила. От туроператорската фирма-организатор на пътуването „Алина тур” съобщиха, че ползвали собствени и наети автобуси, и че проверявали защо и как е допуснато този шофьор да превозва деца в такова състояние. От училището и преди са ползвали услугите на тази фирма. „Ние можем да контролираме само документално нещата. Имаме лиценза на туроператора, лиценза на транспортна фирма, знаем документално годините на автобуса, който превозва децата и правоспособността на шофьора. Дотук се свеждат нашите компетенции”, обясни Албена Комитова, директор на Оснвно училище „Васил Априлов”. ", "date": "2018.06.11", "title": "Освободиха шофьора, който тръгна пиян и дрогиран на ученическа екскурзия"}
{"url": "https://www.novinite.bg/articles/160803/167-000-hora-u-nas-mejdu-15-i-24-godishna-vazrast-nito-uchat-nito-rabotyat", "text": "167 000 млади хора у нас между 15 и 24-годишна възраст нито учат, нито работят. Тези данни цитира вицепремиерът Томислав Дончев на образователен форум, организиран от бизнеса и в. „24 часа”. По данни на образователното министерство, в България не стигат техническите кадри.Не стигат учителите по математика, физика и химия, отчете образователният министър, въпреки че това са най-добре платените области, след като се завърши висше образование.Образователният министър отчете още, че има и проблемни области в българското образование, като една от тях е да се задържат децата в училище.От следващата учебна година в една от столичните гимназии ще се разкрие паралелка по каменоделство. Идеята е учениците, придобили този занаят, да помагат в поддържането на паметниците в София.", "date": "2018.06.11", "title": "167 000 хора у нас между 15 и 24-годишна възраст нито учат, нито работят"}
{"url": "https://www.novinite.bg/articles/160800/Kraj-na-dramata-Kravata-Penka-shte-jivee-vrashtat-ya-na-sobstvenika", "text": "Кравата Пенка ще живее. Това стана ясно след последните изследвания на животното, които показаха, че то е в отлично здраве.От Българската агенция по безопасност на храните уточниха, че лабораторните анализи на кравата, пребивавала 15 дни в Сърбия и преминала обратно границата, са отрицателни за изследваните болести. „Предстои изготвяне на протоколите от изпитванията, като животното остава на този етап възбранено в с. Копиловци. Очаква се към края на седмицата животното да бъде върнато за отглеждане в обекта в с. Мазарачево. Продължат срещите на изпълнителния директор на агенцията д-р Дамян Илиев с колеги от Сърбия по трансграничното сътрудничество в областта на ветеринарната дейност”, се казва още в официалното съобщение на сайта на БАБХ.Това означава, че кравата беглец няма да бъде евтаназирана и до края на седмицата ще бъде върната на собственика си Иван Харалампиев. Случаят с кравата Пенка придоби световна извесност.Тя прекоси границата ни със Сърбия и прекара 15 дни на територията на западната ни съседка, след което се върна у дома.  Заради това от агенцията по храните искаха да я умъртвят с мотива, че това е изискване на европейското законодателство. Стопанинът на кравата обаче направи медийно достояние казуса, а кравата стана световно известна и започна кампания за нейното спасяване.И сър Пол Маккартни – бившият член на легендарните „Бийтълс”, се включи с коментар за съдбата на кравата Пенка. „Мисля, че би било наистина чудесно, ако тази бременна крава получи помилване. Тя не е направила нищо лошо”, написа сър Пол във „Фейсбук” и посочи линк към петицията за спасяването на кравата Пенка. Информацията на музикантът обаче е стара, тъй като преди дни стана ясно, че Пенка не е бременна.", "date": "2018.06.11", "title": "Край на драмата: Кравата Пенка ще живее, връщат я на собственика"}
{"url": "https://www.novinite.bg/articles/160805/Stadion-Yunak-se-prevrashta-vav-fenzona-kato-za-svetovno-za-machovete-ot-Mondial-2018", "text": "Стадион „Юнак“ между националния стадион „Васил Левски“ и метростанция „Стадион Васил Левски“ се превръща в специална и изцяло модернизирана фензона по време на световното първенство по футбол между 14 юни и 15 юли, когато най-добрите отбори ще се борят за най- желания трофей по стадионите в Русия. Българските фенове ще имат възможност да наблюдават битките от Мондиал 2018 на огромен LED екран от 100 квадратни метра. Фензоната на стадион „Юнак“ разполага с трибуни с 1600 седящи места. Отделно родните запалянковци ще могат да използват множество столове, маси и шезлонги непосредствено пред огромния екран. За приятното изкарване са осигурени зони за храна и напитки, а удоволствието ще се подсилва от естествената зеленина на Борисовата градина. Входът за фензоната е безплатен. Работното време е от 12:00 до 00:30 часа. Може да се използват местата за паркиране около националния стадион „Васил Левски“, както и метрото, което се намира в непосредствена близост. Има и специален паркинг за велосипеди. В зоната ще има и безплатен Wi-Fi. „Стадион Юнак“ е първата в България фензона по европейски стандарти, която предлага на феновете на футбола да изживеят невероятни емоции и да се забавляват, докато гледат любимата си игра на голям екран. След незабравимите моменти, които българските запалянковци преживяха във футболния парк по време на Евро 2016, тази година фензоната е като за световно. След модернизирането на стадион „Юнак“, освен с фензоната, от тази година паркът разполага и със зона за плаж, игрища за плажен волейбол, детска площадка и зона за релакс. Локацията е подходяща за фенове на спорта от всякакви възрасти – младежи, семейства с деца и възрастни. Във фензоната са организирани редица развлекателни футболни игри и ще бъдат раздадени множество награди.", "date": "2018.06.11", "title": "Стадион „Юнак“ се превръща във фензона като за световно  за мачовете от Мондиал 2018"}
{"url": "https://www.novinite.bg/articles/160789/Maj-razmaha-pistolet-na-shofor-na-avtobus-na-Trakiya", "text": "Водач на лек автомобил е заплашил с пистолет шофьор на автобус по време на изпреварване на автомагистрала „Тракия“. Извършителят е задържан за 24 часа за хулиганство на пътя в РУ „Полиция“ - Чирпан, съобщи директорът на Областната дирекция на МВР в Стара Загора старши комисар Георги Хаджиев, цитиран от БНР.Инцидентът е станал малко след Чирпан в посока София, където заради ремонт на магистралата трафикът е затруднен и често се образуват километрични колони от автомобили. Конфликтът възникнал при изпреварване на варненски автобус пълен с пътници.По данни на пътниците в автобуса шофьорът на бяла „Шкода“ размахал пистолет на колегата си. При разпитите извършителят, който е от София, обяснил, че е бил провокиран от другия шофьор, който по-рано го засякъл на пътя, уточни старши комисар Хаджиев.След сигнал на тел.112 на място е пристигнал наряд от полицейския участък в Чирпан, който задържал шофьора на лекия автомобил.Пистолетът на шофьора, който е ловец и има и други оръжия, е законно притежаван, но разрешителното му да носене ще бъде отнето. По данни на полицията той е с чисто криминално досие.", "date": "2018.06.11", "title": "Мъж размаха пистолет на шофьор на автобус на Тракия"}
{"url": "https://www.novinite.bg/articles/160806/Mazilka-padna-varhu-glavata-na-dete-v-Pernik", "text": "Мазилка от рушащата се сграда на бившия битов комбинат в Перник падна върху главата на дете, информира БНР. В общината многократно са подавани сигнали за състоянието на сградата.13-годишното момче минавало покрай сградата, когато мазилката се откъртила, разбила се в козирката на първия етаж и парче от нея го ударило по главата. За щастие детето не е пострадало тежко.Сградата обаче не се поддържа, руши се и е опасна. При всеки по-силен вятър падат стъкла и мазилка, на високите етажи има циментови греди, които са счупени на две и е въпрос на време да паднат, притесняват се перничани.Сигнали в общината са подавани многократно. От общинския пресцентър днес съобщиха, че са издирени собствениците - шест фирми и четири физически лица, а кметът Вяра Церовска е издала заповед за обстоен оглед на сградата и е назначила комисия.Проверката е насрочена за 3 юли.", "date": "2018.06.11", "title": "Мазилка падна върху главата на дете в Перник"}
{"url": "https://www.novinite.bg/articles/160812/Ot-utre-mladejite-mogat-da-kandidatstvat-za-bezplatno-patuvane-s-vlak-v-ES", "text": "Считано от вторник, 12 юни (13:00 българско време) до 26 юни (13:00 ч. българско време) български младежи могат да кандидатстват за специален билет за обиколка в Европа, съобщиха от пресслужбата на ЕК.Кандидатите по новата инициатива на Европейския съюз DiscoverEU трябва да бъдат на възраст 18 години към 1 юли 2018 г., да са граждани на ЕС и да са готови да пътуват през това лято - в периода от юли 2018 г. до края на октомври 2018 г. Младите хора ще могат да пътуват поотделно или в група от максимум пет души. Като общо правило те ще пътуват с влак. Повече подробности за процедурата - С бюджет от 12 милиона евро през 2018 г., се очаква чрез DiscoverEU поне 20 000 пълнолетни европейци да могат да опознаят неоткривани досега кътчета от Стария континент. На всяка държава — членка на ЕС, бяха разпределени определен брой билети за пътуване, въз основа на дела от населението на страната в сравнение с общото население на Европейския съюз. Първият кръг от процеса на кандидатстване, който започва утре, ще даде възможност на поне 15 000 получатели да открият красотите на Европа. Втори кръг на кандидатстване с поне 5 000 билета ще се проведе през есента на 2018 г.", "date": "2018.06.11", "title": "От утре младежите могат да кандидатстват за безплатно пътуване с влак в ЕС"}
{"url": "https://www.novinite.bg/articles/160795/Simeon-Sakskoburggotski-shte-otpraznuva-81-viya-si-rojden-den-v-Madrid", "text": "Симеон Сакскобургготски ще отпразнува 81-вия си рожден ден в Мадрид. Празникът ще се състои на 16 юни 2018 г.След като миналата година отпразнува своя 80-ти юбилей в София, сега по изричното настояване на негови дългогодишни приятели, които тогава не успяха да дойдат в България, Сакскобургготски ще прекара рождения си ден в Испания с тях и със семейството си, съобщиха от прессекретариата му. ", "date": "2018.06.11", "title": "Симеон Сакскобургготски ще отпразнува 81-вия си рожден ден в Мадрид"}
{"url": "https://www.novinite.bg/articles/160814/Maya-Manolova-tarsi-pomosht-ot-NS-za-sakratenite-minori", "text": "Омбудсманът Мая Манолова ще изпрати писмо, с апел към председателя на НС Цвета Караянчева и председателите на парламентарни групи, да разгледат внесения от нея законопроект през януари тази година, който касае пенсионирането на съкратените миньори от Въгледобив-Бобов дол, съобщи \"Дарик\".Целта е миньорите да могат да се пенсионират при старите условия на закона, променен от депутатите през декември миналата година. Промените касаят около 80 души от 400 души, които ще бъдат поетапно съкратени от последния работещ подземен рудник в Бобов дол. \"При сегашните условия, миньорите трябва да чакат още 12 години за пенсия\", каза Мая Манолова. Днес тя се срещна в Бобов дол с миньори, ръководството на фирмата, в присъствието на експерти на НОИ и Агенцията по заетостта.Омбудсманът ще настоява за среща по темата с председателя на Парламента. От Агенцията по заетостта декларираха, че има интерес от фирми от Кюстендил и Дупница да наемат на работа около 300 миньори.“Може да стане така, че миньорите да си избират работодател”, коментира Манолова.", "date": "2018.06.11", "title": "Мая Манолова търси помощ от НС за съкратените миньори"}
{"url": "https://www.novinite.bg/articles/160810/Avtomobilnite-goriva-poskapnaha-rekordno", "text": "Цените на автомобилните горива у нас поскъпнаха рекордно само в рамките на месец. По традиция те се увеличават в началото на летния сезон, но разликата спрямо същия период на миналата година и при бензина, и при дизела е значителна - с 20 до 30 стотинки за литър. Спрямо средата на май в първите две седмици на юни нарастването е със 7 - 8 стотинки за литър.В края на миналата седмица средната цена в страната за масовия бензин А 95 бе 2.23 лв. за литър, а за дизеловото гориво - 2.25 лв. за литър. На някои бензиностанции цените на бензина достигнаха 2.34 лв., а на дизела подгониха 2.40 лв. В началото на миналия юни основните горива са се продавали между 2.02 - 2.06 лв. за литър, показва справка в данните за средните цени на горивата в България в информационната платформа \"Fuelo\".Между 2.08 - 2.09 лв. за литър варираше средната цена на горивата у нас от началото на януари до средата на април. Покачването започна да се забелязва в края на април, когато имаше движение нагоре от 2-3 стотинки за литър. Както в. \"Сега\" писа тогава, освен традиционното за страната увеличение в началото на летния сезон заради по-голямо потребление, причина за скока в цените бяха и нарасналите котировки на цените на петрола на международните пазари. В началото на май цените на петрола достигнаха до 74.44 долара за барел, а месец по-рано един барел се търгуваше средно за 62 долара. В края на миналата седмица средната цена на петрола се понижи до около 73 долара за барел.Най-високите цени на горивата у нас поддържа област Шумен. Така например една от големите бензиностанции там предлага масовия бензин А 95 за 2.34 лв. за литър, а дизела - за 2.38 лв./литър. В този регион трудно могат да се открият цени под 2.30 лв. за литър, показва справка в платформата \"Fuelo\". Друга област с рекордни цени e Благоевград. Там основните горива се търгуват на цени между 2.25 - 2.30 лв./литър.Като цяло най-високи са цените в Западна България. Областите Монтана, Враца и Ловеч са сред първенците по най-скъп бензин и дизел. В област Монтана например дизелът се намира на средна цена от 2.37 лв./литър.В област Русе цената е с 18 стотинки по-ниска от средната за страната. Това обаче е субективна оценка, тъй като там също има рекордни цени. Една от големите вериги бензиностанции в областта предлага бензина за 2.27лв./литър, а дизела за 2.32 лв./литър. По-малките бензиностанции в Русенско обаче държат доста ниски цени - от около 2.04 лв. за бензина и 2.08 лв. за литър за дизела. В областите Варна, Добрич, Силистра и Ямбол също цените са по-ниски в сравнение с тези в Западна България.Любопитно е да се отбележи, че при веригата бензиностанции на Веселин Марешки, които по традиция предлагаха най-ниските цени - дори и под 2 лв. за литър, също има увеличение. В София, например в края на миналата седмица бензинът в тази бензиностанция се продаваше на 2.06 лв./литър, а дизелът - за 2.08 лв./литър.В Софийска област все още могат да се намерят и цени от 2.18 - 2.19 лв. на литър за основните горива, но като цяло поскъпването е доста осезаемо.", "date": "2018.06.11", "title": "Автомобилните горива поскъпнаха рекорднo"}
{"url": "https://www.novinite.bg/articles/160793/5-godishno-dete-padna-ot-terasa-v-Ravda", "text": "Петгодишно дете е паднало от тераса на втория етаж в блок в село Равда.Инцидентът е станал в неделя около 17.40 часа. Тогава в Районното управление - Несебър е получено съобщение за инцидент в комплекс \"Лайфстайл 3\".Според сигнала от терасата на апартамент на втория етаж на блок 2 е паднало дете - руски турист. То е настанено за лечение в в реанимацията на УМБАЛ – Бургас.Детето е с фрактури на краката, таза и травма на белия дроб, но няма опасност за живота.Констатирано е, че малчуганът е останал без надзор в апартамента, докато 55 годишната му баба – Л.Т. отишла да пазарува.По случая е образувано досъдебно производство.", "date": "2018.06.11", "title": "5-годишно дете падна от тераса в Равда"}
{"url": "https://www.novinite.bg/articles/160796/Signalizirame-za-lipsvashti-v-aptekite-lekarstva-v-specialna-platforma", "text": "Първата интернет платформа, в която пациенти могат да сигнализират за липсващи лекарства, вече е факт. Тя ще е достъпна 24 часа в денонощието на страницата на Асоциацията за развитие на паралелната търговия с лекарства.Идеята е да се подават сигнали за липсващи лекарства на територията на цялата страна докато Изпълнителната агенция по лекарствата не обяви своя електронна система.От асоциацията подписаха декларация с Федерация Български пациентски форум за общи действия по отношение на гарантиран достъп до терапии.Целта на сътрудничеството е да осигури бърз достъп до медикамент при доказване на липсата му у нас.", "date": "2018.06.11", "title": "Сигнализираме за липсващи в аптеките лекарства в специална платформа"}
{"url": "https://www.novinite.bg/articles/160783/Top-sledovatel-za-izbyagaliya-zatvornik-Radoslav-Kolev-Nishto-nyama-da-go-spre-da-ubie", "text": "„Нищо няма да го спре да убие някой”. Това заяви бившият следовател Андрей Цветанов за избягалия от Софийския затвор Радослав Колев.„Способен е на всичко, за да защити живота си. Най-вероятно ще направи това, което направи и другият избягал – да лиши от живот някого. За тях това е най-лесното, те са хора убийци”, коментира Цветанов.„Бягат двама и убиват човек. Не работим добре и вината не е само на МВР, а и на прокуратура и следствие”, заяви още бившият следовател.По думите му е задължително Колев да е сменил външния си вид.Що се отнася до  престрелката, при която беше убит Владимир Пелов, а след това на мястото бяха открити 3 оръжия, бившият следовател коментира, че може да са били и трима души на мястото, но ДНК експертизата ще го установява.", "date": "2018.06.11", "title": "Топ следовател за избягалия затворник Радослав Колев: Нищо няма да го спре да убие"}
{"url": "https://www.novinite.bg/articles/160790/Tonove-drehi-s-opasni-boi-sa-zaloveni-ot-kontrolnite-organi", "text": "Тонове дрехи с опасни канцерогенни вещества в боите над нормата заловиха контролните органи на Агенция „Митници\". Стоката менте е била разпределена в над 900 пратки с блузи, рокли, панталони, тениски и дори бельо.Близо 4 тона дрехи със силно токсични химикали спряха властите при проверки от февруари до март. Опасните стоки са открити в контейнери с текстилни изделия и облекла, които е трябвало да бъдат внесени у нас и да достигнат до пазарите в страната.„Най-често задържаните стоки са текстилни изделия – дрехи, трикотаж, мъжко и дамско бельо, спално бельо, детски стоки. Най-често идват от Китай, Индия, Бангладеш”, обясни Тамара Влайкова – Агенция „Митници”.„Фалшивите обувки не винаги са опасни, но основният проблем при всички стоки менте е заниженото качество”, обясни още Влайкова.", "date": "2018.06.11", "title": "Тонове дрехи с опасни бои са заловени от контролните органи"}
{"url": "https://www.novinite.bg/articles/160820/Arestuvaha-anglichani-na-festival-skrili-amfeti-v-smolyanska-carkva", "text": "Полицията в Смолян арестува англичанин за притежание на амфетамини по време на музикален фестивал в смолянското село Полковник Серафимово.Британският гражданин е задържан за 24 часа за притежание на доза амфетамин, укрит в църковната постройка. Общо двама англичани и четирима българи са задържани заради притежание на дрога в дните на музикалния фестивал, организиран от англичани в местност край с. Полковник Серафимово.Срещу 31-годишния англичанин, който укрил дрогата на втория етаж на храма в селото, е образувано досъдебно производство. Вторият задържан британски гражданин е от Кеймбридж. Срещу него са заведени две досъдебни производства – за шофиране под въздействието на кокаин и за притежание на канабис.При полицейските проверки в Полковник Серафамово във фестивалните дни от четирима българи са иззети кокаин, екстази, канабис. Арестуваните с дрогата са гости на английския фестивал Meadows in the Mountain, който се провежда ежегодно край селото. ", "date": "2018.06.11", "title": "Арестуваха англичани на фестивал, скрили амфети в смолянска църква"}
{"url": "https://www.novinite.bg/articles/160808/Atentat-pred-ministerstvo-v-Kabul", "text": "12 души бяха убити, а други 31 – ранени, при самоубийствен атентат пред министерство в Кабул. Това съобщиха афганистанските власти, предадоха Ройтерс и Асошиейтед прес.Експлозията стана днес край сградата на министерството на развитието на селските райони, докато служителите се отправяха по домовете си по-рано от обичайното във връзка с рамазана.Сред жертвите има жени, деца и служители на министерството.До момента никоя групировка не е поела отговорност за атентата.", "date": "2018.06.11", "title": "Атентат пред министерство в Кабул"}
{"url": "https://www.novinite.bg/articles/160782/Blizo-200-balgari-blokirani-na-letishte-v-Berlin", "text": "Българи останаха блокирани на летище в Берлин. Полетът на нискотарифната авиокомпания „Ryanair” към София за близо 200 наши сънародници е бил отменен вчера, в късния следобед.Компанията е осигурила хотел за през нощта и се е ангажирала с алтернативни маршрути към България, тъй като следващият й директен полет до София е едва в четвъртък.Въпреки че правата им формално са спазени, сънародниците ни не са удовлетворени от отношението на летището. Смятат, че са ощетени – защото имало вариант да се приберат през Румъния, но от „Ryanair” били готови да платят само полета до Букурещ.", "date": "2018.06.11", "title": "Близо 200 българи блокирани на летище в Берлин"}
{"url": "https://www.novinite.bg/articles/160797/Vandali-atakuvaha-s-kamani-vlak-postrada-mlad-maj", "text": "Мъж пострада от хвърлен камък по влак. Инцидентът е станал на 10 юни около 21:50 ч. Тогава бързият влак от Благоевград за София е бил атакуван с камъни от неизвестни лица в района между гарите Горна баня и Захарна фабрика.В резултат на вандалската проява е пострадал млад мъж, който е пътувал във влака. Хвърлените камъни са счупили стъкло на странична врата на втория вагон от състава на влаковата композиция, вследствие на което пътникът е получил наранявания в областта на главата.Превозната бригада на влака е реагирала незабавно, като е подала сигнал до Спешна медицинска помощ и пострадалият мъж е откаран в болница, съобщиха от БДЖ.От началото на годината това е 19-ият случай, при който влакове са замеряни с камъни.", "date": "2018.06.11", "title": "Вандали атакуваха с камъни влак, пострада млад мъж"}
{"url": "https://www.novinite.bg/articles/160780/Malta-i-Italiya-otkazaha-da-priemat-korab-s-migranti", "text": "Малта и Италия отказаха да приемат кораб, превозващ мигранти.\"От днес Италия също ще започне да казва \"не\" на трафика на хора, \"не\" на бизнеса на незаконната имиграция\", написа във Фейсбук новият италиански вътрешен министър Матео Салвини. С този ход новият италиански вътрешен министър, който е лидер на крайнодясната партия \"Лига\", прави стъпка към изпълнение на своите предизборни обещания да спре потока от мигранти към Италия, предаде БТА.Италия поиска от Малта да приеме кораба, но тя също отказа да го допусне до свое пристанище. Аргументът е, че операциите са били проведени в либийската зона за издирване и за тях отговаря центърът за координиране на спасителните операции в Рим.Кораб на френска неправителствена организация събра 629 мигранти при шест спасителни операции в Средиземно море в нощта срещу неделя. Мигрантите са основно африканци от страни на юг от Сахара. Те са качени при шест различни спасителни операции край бреговете на Либия. Сред тях има повече от 100 непълнолетни без придружител.", "date": "2018.06.11", "title": "Малта и Италия отказаха да приемат кораб с мигранти"}
{"url": "https://www.novinite.bg/articles/160787/V-Ispaniya-arestuvaha-24-dushi-za-detska-pornografiya", "text": "\r\nВ Испания бяха арестувани 24 души по подозрение за разпространение на порнографски изображения на деца в интернет. Сред задържаните са граждани на Великобритания, Гана, Пакистан и Еквадор.\r\nПолицията откри хиляди снимки на сексуални злоупотреби с малолетни лица по време на ареста на един от британците. Идентифицирани са още 8 души, за които се предполага, че са свързани с група, разпространяваща незаконни материали чрез Фейсбук и Скайп.\r\nСред тях има евангелистки свещеник и бивш член на банда, който е работел в училищно кафене. Арестите са извършени в цяла Испания, както и на Канарските и Балеарските острови.\r\n  ", "date": "2018.06.11", "title": "В Испания арестуваха 24 души за детска порнография"}
{"url": "https://www.novinite.bg/articles/160798/Merkel-poe-otgovornost-za-skandala-v-Slujbata-po-migraciya-i-bejanci", "text": "Канцлерът на Германия Ангела Меркел пое отговорност за скандала във Федералната служба по миграция и бежанци, предава \"Deutsche Welle\", цитирана от Агенция \"Фокус\".„Не търся лесен път. Нося политическа отговорност за това“, заяви Меркел в предаване на телевизионния канал ARD, излъчено в неделя.Съгласно думите й, в ситуация на безпрецедентен наплив на бежанци през 2015 г. тя се е намесила в службата, за да облекчи работата й. Въпреки това германският лидер категорично отхвърли обвиненията, че се е ръководила от принципа „скоростта на разглеждането на молбите за убежище е по-важна от качеството на проверките“.По-рано германските социалдемократи, партньори на Съюза (ХДС/ХСС) в коалицията в Берлин, обвиниха Меркел в открита намеса в работата на Федералната служба по миграция и бежанци.„Меркел се опитва да избегне своята отговорност“, заяви зам.-председателят на ГСДП Рафл Щегнер, като същевременно настоя за „незабавно разследване“ на действията на канцлера. И до този момент Меркел остава убедена в правилността на решението да отвори границите.„Знам, че именно на канцлера лежи политическата отговорност за повечето събития, случващи се в страната, и аз поемам тази отговорност“, увери Меркел.", "date": "2018.06.11", "title": "Меркел пое отговорност за скандала в Службата по миграция и бежанци"}
{"url": "https://www.novinite.bg/articles/160784/Konna-policiya-jandarmeriya-i-patruli-pazyat-Sofiya-prajd", "text": "Над 1 500 полицаи от СДВР, подпомагани от ГД \"Национална полиция\" са ангажирани в обезпечаването на сигурността и охраната на обществения ред във връзка с провеждането на шествието на \"София Прайд\".Конна полиция, жандармерия, патрули, оградителни ленти и съоръжения покриват целия периметър на \"Паметника на Съветската армия\" в столицата.Освен това мерките за сигурност, предприети от СДВР, включват и проверка за притежанието на оръжия и забранени предмети. Пияни и дрогирани хора също няма да бъдат допускани.Очаква се успоредно с гей-парада, да започне и шествието \"Да запазим децата от разврата\" на организацията \"Национална съпротива\". Във връзка с това от СДВР са изградили буферни зони между двете мероприятия - шествието \"Да запазим децата от разврата\" ще се проведе пред НДК, а \"София Прайд 2018\" - пред Паметника на Съветската армия.", "date": "2018.06.11", "title": "Конна полиция, жандармерия и патрули пазят \"София прайд\""}
{"url": "https://www.novinite.bg/articles/160778/30-avtomobila-pazyat-Tramp-v-Singapur-Kim-Chen-un-idva-sas-sestra-si", "text": "Часове остават до историческата среща между американския президент Доналд Тръмп и севернокорейския лидер Ким Чен-ун. Тя е насрочена за 12 юни и ще се проведе в Сингапур, където двамата лидери вече пристигнаха, съобщава БНТ.Постоянен и устойчив механизъм за опазване на мира и премахване на ядрените оръжия на Корейския полуостров ще са основните теми, по които двамата ще разговарят. Очаква се Доналд Тръмп да предложи американски инвестиции в севернокорейската икономика, а в замяна да поиска прекратяване на ядрената програма на Пхенян. Очакванията обаче са да не бъде постигната договорка.В информацията на Корейската централна телеграфна агенция, цитирана от Ройтерс, се посочва още, ще се обсъждат и други въпроси от общ интерес, съобщава БНР.Мерките за сигурност в Сингапур са изключително строги. Двамата президенти са настанени в хотели на около километър разстояние един от друг.Срещата между двамата ще се проведе на остров Сентоса, в хотел \"Капела\", който и преди е бил домакин на срещи на високо равнище. Мястото е оградено плътно, а пропускателният режим е затегнат от няколко дни.\r\nПръв в Сингапур пристигна Ким Чен-ун. Севернокорейската държавна телевизия разпространи кадри от пътуването и срещата му със сингапурския премиер Ли Сиен Лун, който ще разговаря днес и с Доналд Тръмп.\r\nСъщевременно конвоят на американския президент също бе внушителен с около 30 автомобила. Организирането посещението в Сингапур се оценява на близо 20 милиона долара. Тръмп е придружаван от държавния секретар Майк Помпейо и съветникът по националната сигурност Джон Болтън, Ким Чен-ун - от сестра си Ким Йо-чен и вторият човек в режима в Пхенян - заместник-председателят на управляващата Корейска трудова партия Ким Йон-чхол. Запитан, как мисли, че ще протече срещата, Тръмп отговори, че ще узнае още през първата минута, в която види Ким Чен-ун:Двамата лидери си разменяха остри нападки през последната година, като имаше и закани за война.  Коментаторите се надяват, че срещата между Тръмп и Ким ще мине по-гладко от срещата на страните от Г-7, където съюзниците на САЩ изразиха недоволството си от наложените американски мита на износа на алуминий и стомана, съобщава БНР.  Докато севернокорейският лидер Ким Чен-ун е в Сингапур, в Пхенян пристигна иранска делегация, водена от заместник генералния секретар по външните работи. Целта на посещението засега не е ясна.  Междувременно, членове на израелския кабинет изразиха надежда, че ядрено разоръжаване от страна на Северна Корея може да доведе до подобна стъпка и от страна на Иран.Папа Франциск изрази надеждата си предстоящата среща на високо равнище в Сингапур между американския президент Доналд Тръмп и севернокорейския лидер Ким Чен-ун да донесе мир на Корейския полуостров: \"Скъпи братя и сестри, искам да се обърна към обичните ни корейци със специална мисъл на приятелство и молитва. Надявам се разговорите, които предстоят в Сингапур, да допринесат за развитие по положителна пътека, която ще осигури мирно бъдеще на Корейския полуостров и целия свят. Нека се молим на Господ за това\", каза светият отец.", "date": "2018.06.11", "title": "30 автомобила пазят Тръмп в Сингапур, Ким Чен-ун идва със сестра си"}
{"url": "https://www.novinite.bg/articles/160816/12-ubiti-i-desetki-raneni-pri-atentat-v-Kabul", "text": "ерористичната групировка „Ислямска държава“ пое отговорност за самоубийствения атентат на входа на министерството на развитието на селските райони, съобщи информационната агенция на ИД \"Амак\", цитирана от Ройтерс и Франс прес.При нападението загинаха 12 души и 31 са ранени, между които има жени и деца, съобщи говорител на министерството на здравеопазването.Полицейският говорител Хашмат Станикзай каза, че атентаторът е взривил своята жилетка с експлозиви около 13 ч. местно време, когато служителите се били събрали пред сградата. Те очаквали автобуси да ги откарат по домовете им, тъй като в свещения мюсюлмаскки месец работното време е съкратено.Атентатът беше извършен ден преди едноседмичното прекратяване на огъня, обявено от властите във връзка с края на Рамазана в петък.Талибаните обявиха прекратяване на бойните действия през първите три дни след Рамазана.", "date": "2018.06.11", "title": "12 убити и десетки ранени при атентат в Кабул"}
{"url": "https://www.novinite.bg/articles/160785/Makedonskiyat-premier-i-gracki-ministar-skrepiha-drujbata-si-s-ATB-ta", "text": "Премиерът на Македония и министърът на външните работи на Гърция \"скрепиха дружбата\" между двете страни по нетрадиционен начин. Двамата прекараха уикенда в Струмица на общ обяд със съпругите си и публикуваха снимки в социалните мрежи как карат АТВ-та.\r\n \r\n\"Семейна неделна среща в Струмица със Зорица и Зоран Заеви. Търсим пътя заедно!\", написа външният министър.\r\n\r\n\r\n   ", "date": "2018.06.11", "title": "Македонският премиер и гръцки министър скрепиха дружбата си с ATB-та"}
{"url": "https://www.novinite.bg/articles/160777/Vremeto-shte-bade-slanchevo-temperaturi-dostigat-34", "text": "Времето днес ще бъде предимно слънчево. След обяд над планинските райони в Западна България с временни увеличения на облачността. Там на отделни места ще превали и прегърми.Ще духа слаб, в Източна България до умерен вятър от изток-югоизток.Максималните температури ще са между 29° и 34°.Ще духа слаб до умерен вятър от изток-югоизток. Максимални температури на въздуха: 23°-26°. Температурата на морската вода е 21-25°. Вълнението на морето ще е 1-2 бала. Над планините ще преобладава слънчево време.След обяд на места в масивите от Западна България ще се развива купеста облачност и там на отделни места ще превали и прегърми. Ще духа слаб до умерен вятър от изток-югоизток.Максималната температура на височина 1200 метра ще е около 23°, на 2000 метра – около 15°.", "date": "2018.06.11", "title": "Времето ще бъде слънчево, температури достигат 34°"}
{"url": "https://www.novinite.bg/articles/160815/Jiteli-na-Mladost-zapochvat-novi-protesti-sreshtu-prezastroyavaneto", "text": "Гражданите от бл. 320 в \"Младост\" 3 излизат на протест срещу проекта на инвеститора Димитър Логофетов на мястото на детската площадка зад блока им. Въпросният проект за 7-етажна сграда има много пороци, които са в ущърб на обществения интерес:1. Имотът на г-н Логофетов е реституиран при съществени нарушения на закона, за което ще представим конкретни доказателства.2. Не достигат поне 21 реални паркоместа, за да бъде този проект законосъобразен. Карето, в което ще се строи е едно от най-натоварените и с най-малко паркоместа в района. Постоянно възникват конфликти между живущите, вдигат се чистачки и се пукат гуми. За жителите на 16-етажния бл. 321А, който е в непосредствена близост до строежа няма проектирано нито едно паркомясто и те са принудени да паркират по тротоарите и чуждите паркинги.3. Детската площадка зад блок 320 ще бъде унищожена. Три алеи, които се използват от живущите също ще бъдат унищожени.4. Има сериозни съмнения за фалшификации на документацията на проекта, които са потвърдени от хора с голям опит в графологичните експертизи. Изпратен е сигнал до Прокуратурата, която вече трети месец мълчи по случая.5. Уличната регулация е направена в услуга на проекта на г-н Логофетов, защото предвижда сериозно стесняване на кръстовището на ул. \"Св. Преображение\" и ул. \"Ат. Москов\". Стеснението е поне 3-4 метра и ще затрудни сериозно преминаването на автомобилите и рейсовете през кръстовището. Видимостта ще бъде силно ограничена.6. Не на последно място новопредвидената сграда се намира изключително близо до бл. 320 и ще хвърля голяма сянка върху блока през зимата, което ще доведе до увеличение на разходите за отопление на живущите.Протестът ще се състои в градинката зад бл. 320 в \"Младост\" 3, близо до кръстовището на ул. \"Св. Преображение\" и ул. \"Ат. Москов\". Има създадено събитие във Фейсбук на следния линк - Очаквайте скоро още информация за предстоящите строежи в Младост и още гражданско недоволство срещу съсипването на квартала ни.", "date": "2018.06.11", "title": "Жители на Младост започват нови протести срещу презастрояването"}
{"url": "https://www.novinite.bg/articles/160799/Naj-malko-sedem-dushi-postradaha-pri-pojar-v-londonska-bolnica", "text": "Най-малко 7 души са пострадали от отравяне с дим в резултат на пожар в болница, разположена в северната част на Лондон, информират TACC и Агенция \"Фокус\", позовавайки се на градските противопожарни служби. Огънят е избухнал във вечерните часове в неделя. Пламъците са обхванали част от първия етаж на болницата. От сградата са евакуирани 45 души. На пострадалите е оказана помощ на място. Причините за пожара се изясняват.  ", "date": "2018.06.11", "title": "Най-малко седем души пострадаха при пожар в лондонска болница"}
{"url": "https://www.novinite.bg/articles/160817/Ispaniya-shte-prieme-koraba-s-629-migranti", "text": "Испанското правителство обяви, че ще приеме кораба с 629 мигранти, спасени край бреговете на Либия, на който Италия и Малта отказаха достъп, предаде Франс прес.\"Наш дълг е да помогнем да се избегне хуманитарна катастрофа и да предложим сигурен пристан на тези хора\", се казва в комюнике от канцеларията на премиера Педро Санчес.Правителството уточни, че корабът \"Акуариус\" ще може да акостира в пристанището на град Валенсия.", "date": "2018.06.11", "title": "Испания ще приеме кораба с 629 мигранти"}
{"url": "https://www.novinite.bg/articles/160792/Startovata-zaplata-za-uchiteli-stava-920-leva", "text": "\r\nМинистерството на образованието и социалните му партньори подписаха новия колективен трудов договор, който има за цел да разпише по-благоприятни условия за заетите в системата на училищното и предучилищното образование. Новите параметри на договора предвиждат стартовата заплата за учители и други педагогически специалисти, която в момента е 760 лева, да стане 920 лева. Възнаграждението за старши учителите и старши възпитателите ще бъде повишено на 955 лева, а за главен учител – 1005 лева.\r\n \r\n  ", "date": "2018.06.11", "title": "Стартовата заплата за учители става 920 лева"}
{"url": "https://www.novinite.bg/articles/160779/Borisov-zaminava-za-Turciya-shte-obsajda-energijni-vaprosi-s-Binali-Jaldaram", "text": "Премиерът Бойко Борисов ще посети Турция на 12 юни, когато ще се срещне с колегата си Бинали Йълдъръм. Това съобщи Анадолската агенция, като се позова на съобщение от правителствената пресслужба в Анкара. В него се посочва, че двамата министър-председатели ще обсъдят сътрудничеството в сферата на икономиката, енергетиката и културата, както и проблеми на турския етнос в България, и други регионални теми. Датата на визитата на Борисов в Турция съвпада с въвеждането в експлоатация на Трансанадолския газопровод /TANAP - ТАНАП/, по който азербайджанският газ през Турция ще бъде доставян в Европа. Очаква се, че в церемонията на 12 юни ще участват президентите на Турция, Азербайджан и Грузия.Проектът ТАНАП получи названието „Енергийният път на коприната“, той ще допринесе особено много за енергийната сигурност на Турция, припомня БГНЕС.Планирано е той да доставя 6 млрд. куб. метра газ в Турция, а в Европа – 10 млрд. куб. метра. Турският участък започва от Ардахан и минава през Карс, Ерзурум, Ерзинджан, Байбурт, Гюмюшхане, Гиресун, Сивас, Йозгат, Кършехир, Къръккале, Анкара, Ескишехир, Биледжик, Кютахия, Бурса, Балъкесир, Чаканаккале, Текирдаг и стига до района Ипсала на Одрин, граничен на България и Гърция вилает.Общата дължина на газопровода е 1 850 км, пропускателният му капацитет е 16 млрд. куб. метра, а общата стойност на проекта е в размер на 8 млрд. долара.На 24 декември 2011 г. Азербайджан и Турция подписаха меморандум за взаимно сътрудничество и разбирателство, на 26 юни 2012 г. – споразумение за правно сътрудничество, на 10 септември 2014 г. парламентът в Турция утвърди два възлови документа за проекта ТАНАП. На 17 март 2015 г. в Карс се състоя церемония по полагането на основите, а на 23 януари т.г. – тестови доставки на газ. Очаква се, че в церемонията на 12 юни ще участват президентите на Турция Реджеп Тайип Ердоган, на Азербайджан Илхам Алиев, на Грузия Георгий Маргелашвили и министрите на енергетиката на страните-участнички в проекта.Междувременно на пресконференция в Москва стана известно, че дейностите по изграждането на \"Турски поток\" ще бъдат ускорени. Седмица по-рано „Газпром“ и турската компания „Боташ“ подписаха протокол за сухопътния участък от транзитната тръба на този газопровод за доставките за ЕС, след като Русия се съгласи да плати около 1 млрд. долара на Турция като компенсация на цената на газа. Все още се решава въпросът откъде ще мине маршрутът на транзитната връзка – през Гърция или през България, посочи представителката на компанията „Турски поток“ Аслъ Есен. Когато Бойко Борисов бе на посещение в Москва на 30 май, Владимир Путин заяви подкрепа входната точка да бъде именно България. За това Путин и Реджеп Ердоган се споразумяха в телефонен разговор ден преди визитата на българския премиер.", "date": "2018.06.11", "title": "Борисов заминава за Турция, ще обсъжда енергийни въпроси с Бинали Йълдъръм"}
{"url": "https://www.novinite.bg/articles/160794/MVR-Nyamame-otnoshenie-kam-vazstanovyavaneto-na-ogradata-po-granicata-s-Turciya", "text": "\"МВР и \"Гранична полиция\" нямат отношение към отстраняването на скъсвания и пропадане на оградата по границата с Турция\". Това стана ясно от отговор на вътрешния министър Валентин Радев на депутатски въпрос, информира БГНЕС. Министърът се аргументира с постановление на Министерски съвет, с което е възложено проектирането и изграждането на временно възпрепятстващо съоръжение и прилежащия път към него на българо-турската граница на областните управители на Област Хасково, Област Ямбол и Област Бургас, чиито територии граничат с Република Турция. \"Областните управители са бенефициент на средствата, отпускани от Министерския съвет, необходими за проектирането и изграждането на въпросната ограда. Отчитайки това обстоятелство, контролът по осъществяване на споменатите дейности и евентуални причинени щети върху вече изградената инфраструктура вследствие на строителството, следва да се осъществяват от областните управители, които са страна по сключените договори за изграждане на ВВС\", добавя министърът.", "date": "2018.06.11", "title": "МВР: Нямаме отношение към възстановяването на оградата по границата с Турция"}
{"url": "https://www.novinite.bg/articles/160807/Bojko-Borisov-zaminava-na-rabotni-poseshteniya-v-Izrael", "text": "Премиерът Бойко Борисов ще бъде на работни посещения в Държавата Израел и в Палестина от 12 до 14 юни. В Ерусалим премиерът Борисов ще проведе срещи с израелския министър-председател Бенямин Нетаняху, с президента Реувен Ривлин и с лидера на опозицията Исаак Херцог. На тях ще бъде направен преглед на двустранните отношения в областите от взаимен интерес, включително в сферата на сигурността и борбата с тероризма, и ще бъдат обменени мнения по международни и регионални теми, съобщават ор пресслужбата на Министерския съвет. В годината, в която отбелязваме 75-ата годишнина от спасяването на българските евреи, министър-председателят ще участва в пленарната сесия на Глобалната конференция на Американския еврейски конгрес и ще разговаря с президента на Световния еврейски конгрес Роналд Лаудер. Бойко Борисов и българската делегация, в която са включени вицепремиерът Томислав Дончев, министърът на образованието и науката Красимир Вълчев, зам.-министърът на външните работи и национален координатор по антисемитизма Георг Георгиев и кметът на София Йорданка Фандъкова, ще бъдат приети от Патриарха на Ерусалим Теофилос Трети. Те ще имат среща и с българската общност в Тел Авив, за която концерт ще изнесе ансамбълът на Николина Чакърдъкова. В Рамала делегацията, водена от министър-председателя Бойко Борисов, ще разговаря с премиера на Палестина Рами Хамдала за възможностите за разширяване на двустранното сътрудничество и за Близкоизточния мирен процес. При посещението си в Израел премиерът ще бъде придружаван и от представители на Българската православна църква и на еврейската общност в България.", "date": "2018.06.11", "title": "Бойко Борисов заминава на работни посещения в Израел"}
{"url": "https://www.novinite.bg/articles/160811/Gabriel-Medijnata-gramotnost-i-kachestvoto-na-informaciyata-sa-klyuchove-za-ustojchivostta-ni-sreshtu-onlajn-dezinformaciyata", "text": "Качеството на информацията е от съществено значение за способността на гражданите да правят информиран избор за собствения си живот и за обществата, в които живеят. Плурализмът изисква медиите да бъдат свободни, разнообразни, независими, за да могат да изпълняват ценната си роля на пазители на демокрацията. Свободата на медиите и плурализмът са изложени на риск днес и споделена отговорност е да увеличим усилията си запазване на нашите демокрации. Това заяви българският комисар по цифровата икономика и общество Мария Габриел при откриването на Глобалния медиен форум в Бон, организиран от Дойче Веле. Форумът обедини десетки водещи фигури от областта на журналистиката, цифровите медии, политиката, бизнеса, гражданското общество и академичните среди. Пред участниците във форума тя очерта водещите действия, които Европейската комисия предприема за борба с разпространението на онлайн дезинформация, за подкрепа на качествената журналистика и за повишаване на медийната грамотност, както и оставащите предизвикателства. Мария Габриел наблегна силно на това, че новите технологии са ускорили информационните потоци, което доведе до увеличаване обема на съдържанието, но не непременно на неговото качество. Някои платформи са възприели функциите на медии и създават и разпространяват съдържание, но понякога без да възприемат и редакционните рамки на медиите. Тази трансформация е допринесла за влошаване на начина, по който се възприема журналистиката в държавите-членки. Българският еврокомисар подчерта и положителната страна на цифровата трансформация, като например появата на съвместната разследваща журналистическа общност, често с високо качество, и на журналистически мрежи. Тази година ще бъдат стартирани три пилотни проекта за качествена журналистика с общ бюджет от 2,2 милиона евро. Новата програма \"Цифрова Европа\", която Мария Габриел предложи, също ще включва редица дейности в подкрепа на медийния сектор. По отношение на дезинформацията онлайн, тя представи европейската стратегия за борба с явлението, която се основава на широко сътрудничество между държавите членки, онлайн платформите, рекламодателите, журналисти, медийни групи, проверители на факти. \"Онлайн платформите могат да бъдат използвани за разпространение на дезинформацията в такъв мащаб, скорост и прецизност, че нашите демокрации са изправени пред безпрецедентен феномен. Да се подобри прозрачността по отношение на произхода на информацията и начина, по който тя се създава, спонсорира и разпространява, да се насърчава разнообразието на информация и нейната надеждност са задължителни за успеха на стратегията ни елементи. Нашият европейски подход се състои в деликатния баланс между технологичния път напред и необходимата защита на гражданите\", заяви българският еврокомисар. В по-дългосрочен план, но като ефективен антидот срещу дезинформацията онлайн, Мария Габриел отбеляза и повишаването на медийната грамотност. Според нея това може да засили устойчивостта на обществата към дезинформация, като позволи на читателите, слушателите и зрителите да разграничат надеждни от несигурни източници на информация. В тази връзка комисарят насърчи държавите членки да въведат в образователните си програми дейности за медийна грамотност. По нейна инициатива ще бъде организирана също Европейска седмица на медийната грамотност. \"Изправени сме пред предизвикателства, които могат да бъдат преодолени само чрез мултидисциплинарен подход. Публичните органи имат основното задължение да осигурят благоприятна среда за приобщаващи и плуралистични обществени дебати. Медийните компании трябва да увеличат усилията си за иновации и да продължат да се конкурират. Академиците могат да ни помогнат да разберем нововъзникващите алгоритми и медийни екосистеми. Нямаме друг избор, освен да работим заедно, да се измъкнем от нашата зона за комфорт и да изградим най- добрите решения в общ интерес\", заключи българският еврокомисар по цифровата икономика и общество Мария Габриел.", "date": "2018.06.11", "title": "Габриел: Медийната грамотност и качеството на информацията са ключове за устойчивостта ни срещу онлайн  дезинформацията"}
{"url": "https://www.novinite.bg/articles/160804/Avtobusnite-prevozvachi-izlizat-na-protest", "text": "Автобусните превозвачи ще протестират на 14 юни, акоЗаконопроектът за автомобилна камара не бъде изтеглен.Законопроектът е лобистики и това, което се случва, е скандално, заяви за Дарик Магдалена Милтенова, председател на Браншовия съюз за стопанска инициатива в транспорта.\"Планираме на 14 юни за няколко часа да преустановим превозите, там, където имаме структури, навсякъде. Това са големите градове, София, Варна, Бургас, Поморие, Ахелой, Пловдив, Пазарджик, Асеновград, Хасково, Ямбол\", изброи Милтенова. \"Възражението е, че законопроектът е изцяло лобистки, той не отговаря на нуждите на бранша. Всъщност това, което се цели, въобще не е това, което е изложено в мотивите на законопроекта\", поясни още тя. \"Такъв компетентен орган, по смисъла на регламент 1071, е Изпълнителна агенция Автомобилна администрация (ДАИ), респективно Министерството на транспорта. В същото време се твърди, че ние ще създаваме някакъв друг такъв компетентен орган, който трябва да изземе функциите на министерството. Въпросът е ние държавата ли ще закриваме, след като ще се предоставят функции на частни организации да издават лицензи, или какво точно ще правим\", коментира Магдалена Милтенова.", "date": "2018.06.11", "title": "Автобусните превозвачи излизат на протест"}
{"url": "https://www.novinite.bg/articles/160786/Polina-Karastoyanova-Turizmat-e-pole-na-ikonomicheska-diplomaciya", "text": "„Безусловно подкрепяме спазването на законите и правилата, но контролът трябва да се провежда по интелигентен начин”, заяви в студиото на „Здравей, България” Полина Карастоянова, изпълнителен директор на Националния борд по туризъм.„Туризмът е много чувствителен сектор и се влияе от геополитическите процеси, така и то стила на говорене и поведение на представителите на правителството ни”, добави Полина Карастоянова.И бе категорична, че туризмът е поле на икономическа дипломация.„Това, което туристическата индустрия има нужда да види в управлението на своето правителство, е една дългосрочна и предвидима политика, един сериозен ресурс за национална туристическа реклама”, каза още добави Полина Карастоянова, изпълнителен директор на Националния борд по туризъм.Във вторник ще се проведе петата годишна среща на Националния борд по туризъм, на която всички институции ще имат възможност да се срещнат с всички инвеститори и туристически организации, и да обсъдят всички теми, които са важни за туризма. ", "date": "2018.06.11", "title": "Полина Карастоянова: Туризмът е поле на икономическа дипломация"}
{"url": "https://www.novinite.bg/articles/160813/TIR-zatisna-mikrobus-ima-raneni", "text": "Тир затисна микробус с 8 човека в района на Ришки проход. Микробусът е с турска регистрация и сигналът е подаден малко след 14 часа след село Камчия. Извадени са 6 от микробуса и са в болница. Седми човек е без наранявания, а шофьорът е все още в буса. Движението е затворено. Тирът все още не е вдигнат, пътува техника. ", "date": "2018.06.11", "title": "ТИР затисна микробус, има ранени"}
{"url": "https://www.novinite.bg/articles/160781/Minori-na-sreshta-s-ombudsmana", "text": "Омбудсманът Мая Манолова на среща с миньорите от рудник „Бобов дол”, който предстои да бъде закрит.Заедно с Манолова в срещата ще участват експерти от социалното министерство, НОИ и Агенцията по заетостта.400 работници остават без работа заради поетапното закриване на рудника, което предизвика тревога сред тях и техните семейства.Много от миньорите са в пенсионна възраст, но поради законодателни промени, няма да могат да се пенсионират. Други имат нужда от преквалификация и нови работни места и възможностите ще бъдат обсъдени на срещата с омбудсмана.", "date": "2018.06.11", "title": "Миньори на среща с омбудсмана"}
{"url": "https://www.novinite.bg/articles/160809/Manolev-Svarzvame-pazara-na-truda-i-specializiranoto-obrazovanie-s-interaktivna-karta", "text": "Разработена е карта на отраслите в България, върху която предстоят да се нанесат специализираните училища, с което ще се подобри връзката между пазара на труда и образователната система. Това съобщи заместник-министърът на икономиката Александър Манолев по време на конференцията Образование и труд – локални проблеми, глобални решения”, организирана от Конфедерацията на работодателите и индустриалците в България (КРИБ), списание „Икономика”, вестник „24 часа“ и „КМЕТА.bg“. „Политиката на Министерство на икономиката е насочена към активното въвеждане и функциониране на дуалното обучение в България“, подчерта зам.- министър Манолев и съобщи, че вече е разработен образец на трудов договор между ученик и работодател. По този начин още в периода на своето обучение ученикът установява дългосрочен контакт със своя работодател. В съответното предприятие той преминава практиката си и при завършването си е напълно готов да се включи в неговото производство. „Това дава на работодателя достъп до кадри, в чието израстване участва активно, а на ученика – сигурност за неговата реализация, в специалността, която е избрал“, допълни икономическият заместник-министър. Министерството на икономиката, съвместно с Министерството на образованието и науката и Министерството на труда и социалната политика изпълнява пилотен проект \"Швейцарска подкрепа за въвеждане на принципите на дуалното обучение в българската образователна система\". По него са включени 1 134 ученици в обучение чрез работа, 32 професионални училища и 170 предприятия, стана ясно от неговото изказване. „Друга тема, която не трябва да подценяваме, когато говорим за заетостта на младите хора е насърчаването на предприемачеството“, посочи Александър Манолев. Той допълни, че съществен инструмент за изпълнението на тази цел е обучението по предприемачество в училищата и акцентира, че в икономическото министерство се изпълняват няколко проекта в подкрепа на предприемачеството. Предстои да стартира и процедура по Оперативна програма „Иновации и конкурентоспособност“ на стойност 67 млн. лв. в подкрепа на стартиращи предприятия, анонсира зам.-министърът. В събитието участие взеха и вицепремиерите Томислав Дончев и Екатерина Захариева, министрите Красимир Вълчев, Бисер Петков и Николина Ангелкова, кметът на Столична община Йорданка Фандъкова, както и представители на бизнеса, работодателските организации, университети, местната власт и др.", "date": "2018.06.11", "title": "Манолев: Свързваме пазара на труда и специализираното  образование с интерактивна карта"}
{"url": "https://www.novinite.bg/articles/160819/Piyan-tiradjiya-udari-bus-ima-raneni", "text": "Тежка катастрофа затвори Ришкия проход. Тир затисна микробус с турска регистрация.От смачканата машина са извадени седем души. Един е невредим, другите са откарани в болницата в Шумен.Водачът на микробуса вероятно е загинал. Шофьорът на тира е украински гражданин. Пробата за алкохол е дала резултат oт 2,81 промила.  ", "date": "2018.06.11", "title": "Пиян тираджия удари бус, има ранени"}
{"url": "https://www.novinite.bg/articles/160788/Dyankov-AEC-Belene-e-porednoto-tarsene-na-tele-pod-vola-pravitelstvoto-da-se-otkaje", "text": "Правителството да се откаже от проекта АЕЦ „Белене”. Няма сериозен инвеститор, който да се ангажира с централата без гаранции от държавата, заяви бившият финансов министър Симеон Дянков по Нова тв. Това е поредното търсене на теле под вола. Говори за китайски инвеститор, но никога по никакъв начин Европейският съюз няма да позволи на китайски инвеститор където и да е в ЕС да притежава такава стратегическа инвестиция, обясни Дянков.Шансът на България да има такъв инвеститор е нулев, категоричен бе бившият финансов министър.По думите му през следващите пет години не се задава финансова криза в Европа. От икономическа гледна точка периодът ще е добър и е време и България, и цяла Европа да помисли по-дългосрочно, коментира Дянков. Според него сега е единственият възможен момент да кандидатстваме за чакалнята на еврозоната в рамките на следващите поне 5 години. Сега е моментът да кажем: „Европа трябва да върви по законите, които самата тя е създала, заяви Дянков.Определено ще сме по-интересни за инвеститорите, ако сме в Еврозоната, заяви Дянков.", "date": "2018.06.11", "title": "Дянков: АЕЦ Белене е поредното търсене на теле под вола, правителството да се откаже"}
{"url": "https://www.novinite.bg/articles/160791/Narastva-sumata-na-neizplatenite-zaplati-v-stranata", "text": "Наблюдава се тенденция за нарастване на сумата на неизплатените заплати в страната. Това е една от констатациите, направени в годишния доклад на Конфедерацията на независимите синдикати в България (КНСБ), който ще бъде представен днес.В него се посочва и наличието на пречки пред колективното трудово договаряне.\"Картината като че ли е една и съща за последните три години. По някои от параметрите има тенденции за намаляване. В проценти не са големи, но все пак са тенденции\", коментира пред БНР вицепрезидентът на КНСБ Чавдар Христов. Намален брой нарушения се отчита по отношение на здравословните и безопасни условия на труд, посочи Христов. Същото важи и относно споровете за уволнения:\"Констатираме, че в броя на трудовите спорове, особено за уволнения, също има тенденция за намаляване в последните повече от пет години (тъй като там наблюдаваме картината по-назад във времето). Например, по отношение на неизплатените заплати, тъй като нашият доклад обхваща 2017 година, тенденцията се запазва стабилна, без промени. За нас ще бъде много интересно какво ще покажат наблюдението, проверките на ГИТ, нашите сигнали и сигнали през други информационни канали по отношение на неизплатените заплати за тази година при наличието вече на законодателни изменения и допълнения, насочени срещу това уродливо явление. Ако се окаже, че и тази година този проблем съществува, това ще бъде лоша оценка за законодателната дейност\".Синдикатът регистрира недостатъчен напредък в областта на колективното трудово договаряне. \"Опитът показва, че за 20 години правните дрешки, в които то е облечено, са отеснели. Разви се практика, развиха се нагласи в тази посока. Защо не им се дава път? Има съпротива от работодателските организации, да, знаем. Но държавата седи пасивна\", подчерта Чавдар Христов.Очаква се днес президентът на КНСБ Пламен Димитров да представи конкретни случаи на работници с нарушени права. Подобни сигнали постъпват в синдиката от цялата страна. Сред тях са казус като този на работничка, която е била уволнена ден след като е съобщила на работодателя си, че е бременна. На друга, наскоро родила жена, е отказан натрупан платен отпуск. ", "date": "2018.06.11", "title": "Нараства сумата на неизплатените заплати в страната"}
