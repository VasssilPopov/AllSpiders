{"url": "https://www.novinite.bg/articles/166828/ES-i-Velikobritaniya-gotovi-na-otstapki-za-Brekzit-kazva-irlanskiya-parvi-diplomat", "text": "Има сигнали от страна на британското и ирландското правителство, че сделката по Брекзит е много близо. Това става ясно след серия от срещи от двете страни на ирландската граница и положително изявление от страна на Демократичната юнионистка партия, предаде БНР.Ирландският външен министър Саймън Ковъни и британският вицепремиер Дейвид Лидингтън обявиха в един глас, че постигнатият напоследък напредък в преговорите за Брекзит може да доведе до решаване на проблема с ирландската граница. Повод за оптимизъм им дава и изявлението на лидера на северноирландската Демократична юнионистка партия Арлийн Фостър, която също намекна, че сделката е все по-близо.Фостър направи изявлението след среща с министъра за Брекзит Доминик Рааб в Белфаст. Съвсем наскоро партията заплаши да гласува против бюджета и изобщо да спре подкрепата си за Тереза Мей, ако премиерът  не се съобрази с искането ѝ Северна Ирландия да няма по-различен статут  от останалите части на Обединеното кралство.Подробности по напредъка не са известни, но Саймън Ковъни каза, че главният европейски преговарящ Мишел Барние е готов да обърне по-голямо внимание на някои от британските тревоги при положение обаче, че Лондон прояви повече гъвкавост.", "date": "2018.11.03", "title": "ЕС и Великобритания готови на отстъпки за Брекзит, казва ирланския първи дипломат"}
{"url": "https://www.novinite.bg/articles/166825/Dneshna-Sarbiya-strah-korupciya-i-natisk-kazva-evrodeputat", "text": "През последните една-две години положението в Сърбия рязко се е влошило. На практика не съществува ефективен контрол над изпълнителната власт. Няма напредък и в областта на правосъдието. Това е категоричното заключение на евродепутата Таня Файон след двудневната й визита в Сърбия, предаде БГНЕС. Файон очаква властите в \"Белград да направят повече за нормализацията на отношенията с Косово\".Пред вестник \"Данас\" евродепутът казва, че \"Сърбия върви доста бавно по пътя на реформите и, че не е направена нито една крачка в борбата срещу корупцията\". \"Медиите се намират в много драматична и тежка ситуация\", предупреждава словенският евродепутат. \"След двудневните ми срещи със сръбските представители, гражданското общество и медиите, оставам с отрицателни чувства - риториката е много опасна. Чух как хората се страхуват да критикуват. Има ограничения, силов контрол. Все още има нападения над журналисти, а правосъдието е под огромен натиск. Съществува голям страх от това, което може да се случи\", каза още Таня Файон.\"Не е достатъчно само да се говори за отваряне и затваряне на преговорни глави с Европейския съюз /ЕС/. Не е нормално да се приемат закони, а на практика нищо да не се променя\", предупради Файон. \"Бих искала Сърбия да бъде фактор на стабилност в региона. Да води разумна политика, но по всичко личи, че подобна политика не съществува. В момента се намираме в позицията да си зададем въпроса - какво става с демокрацията и свободите в Сърбия\", заяви още Таня Файон.", "date": "2018.11.03", "title": "Днешна Сърбия - страх, корупция и натиск, казва евродепутат"}
{"url": "https://www.novinite.bg/articles/166826/Valna-ot-migranti-tragna-ot-Honduras-kam-SASht", "text": "Нов керван мигранти потегли от Централна Америка към САЩ. Колоните от хора се превърнаха във водеща тема в навечерието на изборите. Движението на мигрантите се следи от всички големи медии в Щатите, а политиците говорят за него на всеки предизборен митинг.Новият керван потегли от Хондурас, предаде Нова ТВ. Имено там миналия месец се формира най-голямата колона хора, която накара Доналд Тръмп да изпрати хиляди войници на границата между Съединените щати и Мексико.От Демократическата партия обвиняват президента, че умишлено плаши гражданите и скъпата военна операция е безсмислена. Тръмп опроверга информация, споделяна в социалните мрежи, че се е заканил да разпореди войската да стреля срещу керваните.“Няма да се стреля по хората, които ги замерят с камъни. Ще ги арестуваме. Всичко ще бъде законно“, заяви Доналд Тръмп“Най-голямата заплаха срещу САЩ били някакви бедни хора, които ходят пеша на 1500 км от границата и носят децата си с тях. Пратиха хиляди войници на границата. По закон те нямат право да изпълняват ролята на граничари. Вместо да са при семействата си, те участват в някакъв политически театър“, каза бившият президент на САЩ Барак Обама. ", "date": "2018.11.03", "title": "Вълна от мигранти тръгна от Хондурас към САЩ"}
{"url": "https://www.novinite.bg/articles/166827/Razbiha-grupa-za-falshivi-kreditni-karti-v-Ispaniya-shefat-j-imal-prisada-za-11-septemvri", "text": "Испанската полиция разби престъпна групировка, изработвала фалшиви кредитни карти под ръководството на алжирец, излежавал присъда за съфинансиране на атентата от 11 септември 2001 г. в САЩ, предаде бТВ, позовавайки се на Франс прес и ТАСС.В Мадрид са арестувани 19 души, произвеждали фалшификатите, вграждайки в тях събрани от \"Тъмната мрежа\" (Darknet – анонимният сегмент от интернет) данни на потребители, включително пинкодове. Така измамниците получавали възможност да теглят суми от банкомати и да пазаруват в магазини, съобщи полицията.Арестуваните се опитали да извършат с \"клонираните\" карти измами за над 5 милиона евро, но банките и други финансови учреждения блокирали много от техните трансфери. Според оценки реалните щети достигат 500 хил. евро, отбелязва ТАСС.Главатарят на престъпната групировка – 49-годишен алжирец, чиято самоличност не се съобщава,  използвал същия процес, за да подпомогне финансирането на атентата от 11 септември 2001 г. в САЩ, при който загинаха близо 3000 души.Говорителка на полицията съобщи, че мъжът е бил осъден и излежавал присъда в Испания, но не бе в състояние да посочи кога е бил освободен. Този път е действал за собствена облага, допълни тя. ", "date": "2018.11.03", "title": "Разбиха група за фалшиви кредитни карти в Испания, шефът й имал присъда за 11 септември"}
{"url": "https://www.novinite.bg/articles/166817/Vse-poveche-balgari-ne-iskat-da-lekuvat-decata-si-u-nas", "text": "Увеличава се броят на родителите на болни деца, които желаят те да се лекуват в чужбина. Причините за това са няколко, но една от основните е липсата на доверие у българския лекар. Коментарът направи в ефира на “Дарик” един от най-добрите лекари в специалност ортопедия и травматология у нас доц. Атанас Кацаров. В предаването \"Най-добрите лекари\" специалистът подчерта, че родната ортопедия отстъпва на европейската единствено в три категории - отношение, обслужване и организация.Доц. Атанас Кацаров: \"За абсолютната липса на доверие в българските лекари сме си виновни ние лекарите, обществото и част от журналистите. Причината не е една, комплексно е. Но е тъжно, защото с колегите, с които сме били на курсове в трета държава, сме били задно и те се учат при същите хора, при които и аз се уча. За което аз си плащам, а техните болници го правят с много по-големи заплати, отколкото са в България. Но за мен и за колегите, които го правят, знанието е най-важното и това да помагат на хората и го правят до ден днешен. В момента пациентите получават висококвалифицирана европейска и американска помощ на това ниво - на български цени със сравнителни човешко отношение\".  ", "date": "2018.11.03", "title": "Все повече българи не искат да лекуват децата си у нас"}
{"url": "https://www.novinite.bg/articles/166808/Vsyako-deseto-dete-u-nas-pie-po-5-energijni-napitki-na-den", "text": "10% от българските деца пият поне по пет енергийни напитки седмично. Данните са от последното национално проучване, предаде БНТ. У нас няма закон, който да забранява продажбата на егергийни напитки на деца. Според експерти, младите хора не осъзнават вредите от честата им консумация.Ако изпиете това, ще се чувствате освежени и окрилени. Или поне така ни обещават водещи брандове за енергийни напитки. На първо четене звучи добре. Смущаващото се крие в етикета - високо съдържание на кофеин, таурин и захар. И ако за възрастни употребата им е допустима, то за децата и учениците, които често посягат към тези напитки, има сериозни здравни рискове, убедени са специалистите.В няколко медии се появи информация, че здравното министерство обмисля контрол върху продажбата на енергийни напитки на деца. От ведомството обаче не откликнаха на молбата ни за писмен отговор дали в действителност се планират такива мерки.“Консумацията на енергийни напитки, когато е по-честа, категорично води до по-голяма раздразнителност, до тревожност, до сърцебиене”, коментира пред националната телевизия проф.Стефка Петрова - експерт по хранене и диететика. ", "date": "2018.11.03", "title": "Всяко десето дете у нас пие по 5 енергийни напитки на ден"}
{"url": "https://www.novinite.bg/articles/166805/Pravoslavnite-hristiyani-otbelyazvat-Arhangelova-zadushnica", "text": "Днес е Архангелова задушница. На този ден отдаваме почит към паметта на мъртвите, както и признателност към загиналите в редовете на Българската армия, заради което се нарича още Мъжка задушница, припомня БНТ.Архангелова задушница се отбелязва в съботата преди Архангеловден - на 8 ноември, и е една от големи задушници в годината. Във Военния мавзолей-костница на Централните софийски гробища ще бъде отслужена панихида, на ритуала ще присъстват президентът Румен Радев, военният министър Красимир Каракачанов и висши военни. Столичната община е осигурила допълнителни автобуси и трамваи до гробищните паркове в София.", "date": "2018.11.03", "title": "Православните християни отбелязват Архангелова задушница"}
{"url": "https://www.novinite.bg/articles/166821/Opasnite-buri-v-Italiya-dostignaha-i-golemite-ostrovi-jertvite-veche-sa-20", "text": "Най-високо ниво за опасност от лошо време – код червено, бе издаден за островите Сицилия и Сардиния, съобщава ТАСС, предаде БГНЕС. В Сардиния, в петък немска туристка почина, след като бе ударена от мълния. В северния град Тренто пък в болница почина младеж, който получил тежки наранявания от паднало дърво. Така броят на жертвите на стихиите в Италия достигна близо 20 души.През последните дни Апенинският полуостров бе засегнат от поройни дъждове и бурни ветрове, които причиниха сериозни наводнения и активизираха свлачища. Множество малки селища в северната част на Италия и крайбрежието на Лигурия остават откъснати от света. Спряно е и движението на влаковете заради пропадане на релси и паднали дървета.", "date": "2018.11.03", "title": "Опасните бури в Италия достигнаха и големите острови, жертвите вече са 20"}
{"url": "https://www.novinite.bg/articles/166809/Mladej-s-knijka-ot-mesec-pregazi-dve-jeni-na-trotoar-ednata-zagina", "text": "На 03.11.т.г. около 08.02 ч. в Районно управление – Карнобат е получено съобщение за тежък пътен инцидент, възникнал на карнобатската улица «Петър Берон» № 33 А, при който 18 годишния карнобатлия А.Д. / с едномесечен шофьорски стаж/, управляващ л.а. «Мерцедес», с бургаска регистрация, вероятно поради движение с несъобразена скорост и загуба на контрол, се качва с автомобила на тротоара и блъска намиращи се там две възрастни жени. При инцидента едната загива на място, а втората – К.Г., 84 годишна от Карнобат е откарана в кома в УМБАЛ – Бургас / в момента здравословното й състояние се уточнява/.Своевременно водачът на автомобила е задържан от служителите на Районно управление – Карнобат и тестван за употреба на алкохол, като дрегера е отчел отрицателен резултат. Предстои тестването му за употреба на наркотици. Работата по установяване самоличността на загиналата жена продължава. По случая е образувано досъдебно производство.В тази връзка, а и за популяризиране на трите етапа на стартиралата акция «Зима» в понеделник – на 05.11.т.г. от 14.00 ч. в залата на ОДМВР – Бургас, разположена на ул. «Христо Ботев» № 46, ще се проведе брифинг с участието на началника на «Охранителна полиция и КАТ» при ОДМВР – Бургас – комисар Неделчо Рачев, директора на СБА – Бургас – г-н Михалев, директора на БЧК – Бургас - Виолета Радева, директора на общинско предприятие «Транспорт» - Андрей Рунчев, ежегодния организатор на рали «Бургас» - Радко Петров и автомобилния състезател и председател на спортен клуб «Елена Тийм» - Бургас – Павлина Апостолова.При желание от ваша страна можете да отразите мероприятието! Моля Ви бъдете точни!  ", "date": "2018.11.03", "title": "Младеж с книжка от месец прегази две жени на тротоар, едната загина"}
{"url": "https://www.novinite.bg/articles/166816/Shofor-se-zabi-v-darvo-na-patya-Varna-Burgas-spatnikat-mu-zagina", "text": "Мъж загина при катастрофа на пътя Варна-Бургас в района на с. Старо Оряхово. Инцидентът е станала около 2:00 часа през нощта в събота, предаде Нова ТВ.22-годишен младеж е загибул контрол над автомобила. Излязъл извън платното и се блъснал в крайпътно дърво. На място е загинал неговият спътник - на 37 години.Шофорът е настанен за лечение в болница с опасност за живота. В автомобила е пътувало непълнолетно момиче, което е получило фрактура на таза. Няма опасност за живота му. По случая е образувано досъдебно производство.", "date": "2018.11.03", "title": "Шофьор се заби в дърво на пътя Варна-Бургас, спътникът му загина"}
{"url": "https://www.novinite.bg/articles/166812/Otvaryat-novi-300-rabotni-mesta-v-uchilishtata-dogodina", "text": " 300 нови работни места за педагогически специалисти, ресурсни учители и психолози ще разкрие през следващата година Министерството на образованието и науката. Това съобщи заместник -министърът на образованието Деница Сачева на конференция в София, посветена на приобщаващото образование, предаде БНР.\"През миналата учебна година в общообразователните детски градини и училища в България учеха 22 000 деца и ученици. От друга страна броят на педагогическите специалисти и ресурсните учители, психолозите, които трябваше да работят с тях, беше едва 3700. Основно предизвикателство продължава да бъде именно това - човешкият ресурс и възможностите на министерството и на държавата да осигурява необходимия брой специалисти\", каза Сачева. ", "date": "2018.11.03", "title": "Отварят нови 300 работни места в училищата догодина"}
{"url": "https://www.novinite.bg/articles/166806/Dneven-horoskop-za-3-noemvri", "text": "Днес е един от онези дни, които ви се струват много дълги. Сякаш времето не минава и не можете да свършите нищо качествено. Опитайте да се усмихвате, въпреки всичко.Днес се чувствате малко по-сигурни, но това не означава, че трябва да спирате да се движите напред. Опитайте да гледате на малкото объркване в отношенията ви като на нещо добро.Днес се чувствате повече от страхотно. Всичко около вас са тъжни, напрегнати и отчаяни, а вие греете от щастие. Не спирайте да се усмихвате, защото положителната енергия се предава.Представителите на останалите зодии могат да намерят дневния си хороскоп ", "date": "2018.11.03", "title": "Дневен хороскоп за 3 ноември"}
{"url": "https://www.novinite.bg/articles/166820/Avtoshestvie-v-Dobriya-sreshtu-cenite-na-gorivata", "text": " Втори пореден протест срещу високата цена на горивата се проведе днес в Добрич. Десетки автомобили и мотори се включиха в шествие по улиците на града в знак на недоволството на гражданите и от лошото качество на горивата, съобщава БНР.С развети знамена, форсиране на двигатели и надписи „Не на високите цени на горивата“ стотици граждани на Добрич се включиха в протестното автошествие. По този начин те изразиха своето недоволство от непрекъснатото покачване на цената на горивата в България „без затова да има реална причина“ според тях. „Най-големите вериги правят каквото си искат“, „Горивата да отговарят на цените, които трябва да са, а не да е пълно с вода и отпадък“, „Качество и количество. Щом една услуга се предлага на пазара, трябва да отговаря на стандарта“, „Цените са много високи. Мисля, че е редно да са по ниски цените“, бяха сред коментарите на демонстрантите.Протестиращите споделиха още, че е нормално във всеки град цената на един и същи вид гориво да е различна. Според тях през последните дни цените са спаднали навсякъде, което им дава надежда, че протестите им не остава нечути. ", "date": "2018.11.03", "title": "Автошествие в Добрия срещу цените на горивата"}
{"url": "https://www.novinite.bg/articles/166823/Pelenache-na-16-dni-pochina-v-Haskovo", "text": "Бебе на 16 дни е починало в петък след обяд в отделението за недоносени деца на болницата в Хасково. Момченцето е било докарано по спешност в критично състояние. Сигнал е бил подаден на телефон 112 от бащата, който го е предал на екип с линейка на бензиностанция в Харманли. На път за хасковската болница детето е било реанимирано, предаде БГНЕС.Според медиците то е починало от лошо гледане - било е инфектирано, охладено и най-вероятно задавено. Оказва се, че момченцето не е имало личен лекар заради откази от джипита в града да го приемат в листите си, а семейството има още едно починало дете. Случаят отново повдига въпроса с липсата на достатъчно общопрактикуващи лекари, особено педиатри.Пред последните 10 години в Хасковска област няма нито една новоразкрита практика.", "date": "2018.11.03", "title": "Пеленаче на 16 дни почина в Хасково"}
{"url": "https://www.novinite.bg/articles/166818/Prezidentatpochete-pametta-na-zaginalite-balgarski-vojnici", "text": "На Архангелова Задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време.Пред Военния мавзолей-костница на Централните софийски гробища Румен Радев положи венец пред мемориала на загиналите герои. Заупокойна панихида отслужи Негово Преосвещенство Белоградчишкият епископ Поликарп.Пред Военния мавзолей-костница присъстваха и началникът на отбраната генерал-лейтенант Андрей Боцев, висши военнослужещи от всички родове войски, членове на военнопатриотичните съюзи и роднини на загинали военни.Ритуалът с военни почести се провежда от 1924 година. Традицията е прекъсната през 1946 г. и е възстановена през 1992 г. от Министерството на отбраната и Съюза на военноинвалидите и военнопострадалите.  ", "date": "2018.11.03", "title": "Президентът почете паметта на загиналите български войници"}
{"url": "https://www.novinite.bg/articles/166810/Avtobus-vmesto-metro-mejdu-stanciite-Serdika-i-Vasil-Levski", "text": "Метрото ще се движи между станция „Васил Левски“ и станция „Сердика“ до полунощ. Двете спирки стават крайни през почивните дни, но между тях е предвиден наземен транспорт, който е безплатен за носещите своя билет за метро или карта.„Движението до \"Младост\" от стадион „Васил Левски“ ще бъде обезпечено, до летището, до Бизнес парка, както си е по график и движението от „Сердика“ в посока „Сливница“, „Обеля“ и оттам до станция „Витоша“ по втората линия ще бъде същото, както е в съботно-неделния график“. Това каза пред БНР директорът на столичния \"Метрополитен\" инж. Стоян Братоев по повод съобщенията, че мотрисите няма да се придвижват между двете станции на 3 и 4 ноември заради дейностите по изграждане на третия метродиаметър, предадае БГНЕС.„В неделя вечерта, от 12 часа, ще бъде подавано вече напрежение и в понеделник ще си тръгне метрото. Нарочно сме направили така, че машината да премине в събота и неделя, когато има по-малко натоварване на метрото. Тя от няколко дни се подготвя за тръгването“. Строителните дейности няма да се усещат на повърхността. Това е единствена точка по трасето, на която има подобно преминаване и Братоев се надява спирането да е единствено в дейността на метрото.", "date": "2018.11.03", "title": "Автобус вместо метро между станциите \"Сердика\" и \"Васил Левски\""}
{"url": "https://www.novinite.bg/articles/166807/Ikonata-na-Sv-Georgi-Zografskipristiga-v-sofijski-hram", "text": "Днес, с благословиението на Негово Светейшество Неофит, митрополит Софийски и патриарх Български, в столичния храм „Св. Кирил и Методий“ в кв. „Красно село“ ще бъде тържествено посрещната икона на св. Георги Зографски. Иконата е изписана като точно копие на главната светиня на българския светогорски манастир „Св. Георги Зограф“ – т. нар. Фануилска икона на св. Георги, отбелвзва БГНЕС. Иконата е изписана от светогорски брат и е с размерите на оригинала (134 х 83 см.), с красив релефен златен обков.Тя вече повече месец пребивава в Зографската св. обител. В 17:00 часа тя ще бъде внесена с лития в църквата „Св. Кирил и Методий“, след което там ще започне празнична вечерня по атонски устав. Богослужението ще продължи до 23 ч., с певци на двата клироса, а към радостта на енорията ще се присъединят и столични свещеници. Църковното предание свързва Фануилската икона на св. Георги със самото основаване на Зографската св. обител. Тя се появява по чудодеен начин в храма след молитва на монасите, основатели на обителта, и така Бог открива волята Си кой да бъде покровителят на новия манастир в градината на св. Богородица.Оригиналът на тази древна икона се е съхранявал няколко века в манастира Фануил, близо до Лида, родното място на св. Георги. Местното предание разказва, че една нощ образът на светеца върху главната им икона се заличил и изчезнал, а на игумена Евстратий било открито, че иконата е била пренесена на Атон. Фануилската неръкотворна икона на св. Георги днес е една от най-големите светини на Света гора. ", "date": "2018.11.03", "title": "Иконата на Св. Георги Зографски пристига в софийски храм"}
{"url": "https://www.novinite.bg/articles/166815/Ubijstvoto-na-Hashogi-e-porachano-ot-naj-visoko-nivo-v-Riyad-zayavi-Erdogan", "text": "Анкара директно обвини Рияд за убийството на саудитския журналист Джамал Хашоги. В статия, публикувана във вестник \"Вашингтон поуст\", президентътна Турция Реджеп Ердоган пише, че заповедта за действие е дошла от най-високо ниво. Ердоган написа още, че турското приятелство с Рияд не означава, че Турция може да си затвори очите за убийството на журналиста, предаде БНТ.В статията на Реджеп Ердоган пише, че запoведта за убийството на Джамал Хашоги е дошла от \"най-висшите нива на саудитското правителство\", подчертава приятелските отношения между Турция и Саудитска Арабия и допълва, че не вярва саудитския крал Салман да е знаел за подготвяното покушение. Ние знаем, че извършителите са сред 18-те заподозрени, задържани в Саудитска Арабия, пише още турският държавен глава. По думите му журналистът, един от критиците на властта в Саудитска Арабия, е бил убит \"хладнокръвно от ескадрон на смъртта\". Кукловодът, който стои за убийството, трябва да бъде разкрит, пише Ердоган.Според него през последния месец Турция е направила всичко възможно, за да осветли случилото се в дипломатическата мисия на Кралството в Истанбул. Джамал Хашоги изчезна от консулството на 2 октомври. Първоначално прикритото убийство обтегна отношенията между Рияд и международната общност. Тленните останки на Хашоги все още не са намерени. Според представител на турските власти след като е било разчленено, тялото на журналиста е било залято с киселина. Във Вашингтон се състоя възпоменателна церемония в памет на саудитския журналист. А наблюдатели посочват, че статията на Ердоган е публикувана във \"Вашингтон поуст\", изданието, където Хашоги имаше собствена колонка.", "date": "2018.11.03", "title": "Убийството на Хашоги е поръчано от най-високо ниво в Рияд, заяви Ердоган"}
{"url": "https://www.novinite.bg/articles/166804/BABH-sabira-speshno-pticevadite-zaradi-ptichiya-grip", "text": "Във връзка с епизоотичната обстановка със заболяването Инфлуенца по птиците, в началото на тази седмица, БАБХ изпрати покани към представителите на птицевъдния сектор за участие в работна група по темата. Тя ще се проведе на 5 ноември, понеделник, в сградата на Централно управление на БАБХ – София.В програмата на инициираната среща са включени въпроси с висок приоритет като епизоотичината ситуация в страната и ЕС по отношение на Инфлуенца по птиците, предприетите и планираните бъдещи мерки за превенция и контрол на заболяването в страната и др.БАБХ напомня, че по-рано тази седмица със  Заповед на изпълнителния директор на Българската агенция по безопасност на храните (30.10.2018г.)  (БАБХ) д-р Дамян Илиев се въведе програма за засилен надзор на птицевъдните обекти относно неблагоприятната епизоотична обстановка в страната, свързана със заболяването Инфлуенца по птиците. В нея са разписани мерките, които трябва стриктно да се прилагат и изпълняват, за да не се допуска разпространение на заболяването. Те включват биосигурност във фермите, по-висока честота на лабораторен контрол за доказване липса на инфекция с вируса и превенция в цялата страна, както и изискването птиците да бъдат транспортирани само след като са предварително лабораторно изследвани за наличие на вируса.Във връзка с обявените нови две огнища на заболяването в областите Пловдив и Хасково, Агенцията припомня, че с цел превенция и намаляване на риска от разпространение на инфекцията около огнищата със заболяването Инфлуенца по птиците, се създават предпазни зони и зони на наблюдение, в които се забранява движението и търговията с птици и яйца за разплод с изключение на птици за незабавно клане, чието движение е под официален контрол.  Птицевъдната индустрия е запозната с епизоотичната ситуация в страната и наложените предпазни мерки. По този повод се организират регулярни срещи между БАБХ и представителите на птицевъдния сектор, каквато ще бъде и предстоящата на 5 ноември работна група.", "date": "2018.11.03", "title": "БАБХ събира спешно птицевъдите заради птичия грип"}
{"url": "https://www.novinite.bg/articles/166822/Pticevadi-na-protest-v-Sofiya-v-ponedelnik", "text": "Собствениците на птицеферми излизат на масов протест в София в понеделник. Причина е умъртвяването на десетки хиляди животни заради огнища на птичи грип. Вълната от недоволство тръгна от Хасково, където вече има няколко ферми с евтаназирани птици, съобщава Нова ТВ. В една от фермите е край хасковското село Гарваново през последните дни бяха евтаназирани 13 000 патици след обявяването й за огнище на птичи грип. Най-рано след два месеца ще може да бъде възстановено производството на патици. Заради всичко, което се случва в сектора, браншът излиза на протест.Всичко започва с излюпването на малките патета. Те трябва веднага да бъдат преместени във фермата. Това обаче в част от люпилните в момента не може да се случи заради забраната за движение на птици в зоните със зараза.Фермерите твърдят, че държавата не е с тях, а срещу тях. Така било още от момента на изследванията за зарази. Случващото се носи огромни загуби и може да остави хиляди на улицата.От Агенцията по храните вече заявиха, че действат по правилата и припомниха, че са инициирани нова среща с фермерите в понеделник. ", "date": "2018.11.03", "title": "Птицевъди на протест в София в понеделник"}
{"url": "https://www.novinite.bg/articles/166803/Predimno-slanchevo-samo-na-iztok-shte-e-oblachno", "text": "Днес в Източна България и равнините ще има ниска слоеста облачност или мъгла, временни разкъсвания и подобрения на видимостта ще има в следобедните часове. Над останалата част от страната ще бъде предимно слънчево. Ще духа слаб източен вятър. Максималните температури ще са между 17 и 22 градуса, сочи прогнозата на НИМХ.Атмосферното налягане е и ще се задържи по-високо от средното за ноември.Над планините облачността ще е променлива, в отделни райони ще има слаби валежи. Сутринта на места в ниските части ще е мъгливо, а през деня над масивите от Западна България ще е предимно слънчево. Ще духа слаб до умерен източен вятър. Максимална температура на височина 1200 метра – около 19 градуса, на 2000 метра – около 13.Над Черноморието облачността ще е значителна, предимно ниска слоеста. На места ще има ръмежи. Ще духа слаб до умерен източен вятър. Максимални температури на въздуха 16-18 градуса, близки до температурата на морската вода. Вълнението на морето ще е 3 бала.", "date": "2018.11.03", "title": "Предимно слънчево, само на изток ще е облачно"}
{"url": "https://www.novinite.bg/articles/166824/Vselenskiyat-patriarh-dade-na-ukrainskata-carkva-nezavisimost", "text": " Президентът на Украйна Петро Порошенко и патриархът на Константинопол Вартоломей подписаха споразумение за създаването на самостоятелна украинска църква, съобщава ТАСС. Церемонията по подписването се състоя в събота в резиденцията на патриарха в Истанбул, предаде БГНЕС.\"Днес е исторически ден. Подписахме споразумение за сътрудничество между Украйна и Вселенската патриаршия\", заяви Порошенко. \"Украинците се молеха за Господ да им изпрати една православна автокефална църква\", добави той. Според президента на Украйна \"процесът е завършен и са създадени всички условия, за да се подготви Вселенския събор \".Вартоломей отново потвърди, че има право да предоставя автокефалност и заяви, че това \"ще помогне за преодоляване на схизмата, който съществува в Украйна от 30 години\". \"Благодаря ви и за предишните посещения на Вселенската патриаршия, за красивата църква\" Свети Андрей \", която ни дадохте в Киев, и която ще бъде постоянното представителство на църквата майка в столицата на Украйна\", каза той при срещата си с Порошенко.", "date": "2018.11.03", "title": "Вселенският патриарх даде на украинската църква независимост"}
{"url": "https://www.novinite.bg/articles/166814/Do-6-mln-sankcii-grozyat-firmata-remontirashta-Grafa-ako-ne-si-svarshi-rabotata-kachestveno", "text": "\"Инвестиционната програма на Столична община през последните години върви нагоре и това се вижда\", каза в студиото на БНТ председателят на Столичния общински съвет Елен Герджиков. Той обясни, че по ремонтите в столицата е хвърлена много енергия и много работа. Това, което остава е те да бъдат свършени качествено и да се приемат от гражданите.Неслучайно срокът на ремонта на \"Графа\" е 300 дни. В представата на много хора това е просто подмяната на едни плочки, а всъщност не е така. Всъщност се подменя една инфраструктура, която не е пипана 110 години”, отбеляза Герджиков.Той обясни, че ремонтите на централната градска част са едни от най-дълго обсъжданите. Още преди 5 години е започнало обсъждането на проектите. Грешката, която отчита е, че комуникацията е трябвало да се повтори още веднъж при началото на ремонтите. Според него грешка е било и частичното отваряне на \"Графа\", защото никой не е обяснил на хората, че тази площ не е готова. Той каза, че ремонтът има гаранция 8 години.Герджиков призова за търпение и за това да се изчака да се види резултата след края на ремонта. Предсведателят на СОС е убеден, че крайният резултат ще бъде добър. Него не го притеснява намесата на прокуратурата и смята, че когато има някакво съмнение, трябва да се провери има ли някаква вина.“Подмяна на по-некачествен с по-качествен материал или обратното няма, както и да се влага по-евтин материал с по-лоши качества - това категорично не е вярно. Тези внушение бяха направени многократно, та се наложи дори представител на фирмата производител да идва от Англия, за да обяснява, че подобна виброизолационна система се влага в обекти в цяла Европа, каза още Герджиков.При условие, че качеството на ремонта не е добро, фирмите изпълнителки ще бъдат връщани. При забавяне на обекта има разписани условия в договора. При ремонта на \"Графа\" общата стойност на санкциите може да достигне около 6 милиона лева.  ", "date": "2018.11.03", "title": "До 6 млн. санкции грозят фирмата, ремонтираща \"Графа\", ако не си свърши работата качествено"}
{"url": "https://www.novinite.bg/articles/166811/Grackata-bregova-ohrana-hvana-banda-za-trafik-na-migranti-po-more", "text": "Гръцката брегова охрана задържа международна престъпна група, която се занимавала с трафик на мигранти. Бандата е арестувана при опит да прехвърли на територията на Италия голяма група от нелегални мигранти, предаде БГНЕС. Сред трафикантите има четирима гръцки граждани.Те са се опитали да прехвърлят от пристанището Катаколо в Италия 119 нелегални мигранти, съобщиха от Гръцката брегова охрана. Мигрантите са били в два автобуса. Те трябвало да бъдат качени на кораб за Италия. Според представител на бреговата охрана \"престъпната група е действала от няколко месеца\".", "date": "2018.11.03", "title": "Гръцката брегова охрана хвана банда за трафик на мигранти по море"}
{"url": "https://www.novinite.bg/articles/166813/Dvama-ubiti-i-petima-raneni-sled-strelba-v-klub-po-joga-v-SASht", "text": "Мъж уби две жени и рани 5-има души при стрелба с огнестрелно оръжие в клуб за курсове по йога в Талахаси, щата Флорида, предаде БНР, позовавайки се на Би Би Си. Скот Пол Байърли застрелял Нанси Ван Весем (61 г.) и Маура Бинкли (21 г.) След като влязъл в студиото малко след 15:30 ч местно време в петък, съобщи полицията.40-годишният стрелец след това насочил оръжието към себе си и се самоубил, съобщи началникът на местната полиция Майкъл ДеЛио, Мотивите за нападението се изясняват, добави той.Двама от ранените остават в болница, като другите, сред които човек, ударен с пистолет, са изписани след като са получили медицинска помощ.„Уликите показват, че няколко души са оказали отпор и са се опитали да спасят не само себе си, но и другите хора, което е свидетелство за смелостта им“, подчерта ДеЛио.", "date": "2018.11.03", "title": "Двама убити и петима ранени след стрелба в клуб по йога в САЩ"}
