{"url": "http://www.novinite.bg/articles/149787/Borisov-Uj-asfalt-ne-se-yade-ama-vsichki-samo-za-patishta-pitate", "text": "Работим активно за изграждането на трети мост над река Дунав при Русе, заяви в Русе премиерът Бойко Борисов. На 2 и 3 октомври ще има съвместно заседание на българското и румънското правителства, на което ще се обсъди въпросът. По думите на Борисов с въвеждането на ТОЛ системата той ще може да се самофинасира, така че изграждането може да се даде и на концесия. \"Уж асфалт не се яде, ама всички само за пътища питате\", каза премиерът пред журналисти.", "date": "2017.09.10", "title": "Борисов: Уж асфалт не се яде, ама всички само за пътища питате"}
{"url": "http://www.novinite.bg/articles/149783/Marius-Kurkinski-Dushata-mi-e-razchupena-na-parcheta", "text": "„За себе си откровено мога да кажа, че душата ми в момента е разчупена на парчета”, сподели големият български актьор Мариус Куркински в едно откровено интервю пред Мариян Станков – Мон Дьо. „През 90-те години бях доста изкривен от страстите на младостта и това нанесе поражения в отношенията ми с близките. Тези мои изпълнения от тогава стоят пред мене и е важно да си ги спомняш и  да знаеш какво имаш да изкупваш”, призна той. \"Бог стана човек, изстрада за нашето спасение, а ние много трудно ставаме хора\", каза още Мариус Куркински. ", "date": "2017.09.10", "title": "Мариус Куркински: Душата ми e разчупена на парчета"}
{"url": "http://www.novinite.bg/articles/149785/Progovori-bivshiyat-deputat-Jivko-Martinov-obvinyaem-po-Sudjukgejt", "text": "\"Няма фирма в Добрич, която да може да произведе 4 тона суджук\", коментира пред НОВАЖивко Мартинов, ексдепутатът от ГЕРБ, който е обвинен за шест престъпления. Разследването срещу Мартинов започна, след като бизнесмен от Добрич се оплака, че от него се искало да предаде 4 тона суджук. Живко Мартинов пък твърди, че човекът, подал сигнала, му дължи пари за наеми. „Аз направих постъпления, за да си искам сумата, но се оказа, че трите фирми, които имаха договори с мен, са продадени на хора в неравностойно положение”, заяви Мартинов.„Нормално е да бъда обиден. 11 години съм слугувал на ГЕРБ, като не съм искал нищо в личен план. Нормално е човек да се чувства обиден, когато е работил в полза на партията”, добави той. „Аз съм чел делото, след като му повдигнаха обвинение. В папките няма една експертиза”, коментира Христо Ботев, адвокатът на Живко Мартинов. Мартинов заяви, че не е \"добрички шейх\", а по повод коментарите, че е бил сред мълчаливите в НС, обясни, че е \"човек от бизнеса\", не е \"лице, което да говори политически фрази\". \"Ако ме питате за работа и търговия, бих ви казал...\", допълни той.", "date": "2017.09.10", "title": "Проговори бившият депутат Живко Мартинов, обвиняем по \"Суджукгейт\""}
{"url": "http://www.novinite.bg/articles/149784/Zashto-evrodeputat-obvini-balgarskite-granichari-v-korupciya", "text": "През седмицата холандският евродепутат Кати Пири съобщи, че над 200 души са й писали, за да се оплачат от корупция на границата между Турция и България.„Една от схемите е да се поставят 5 евро в паспортите, за да преминеш по-бързо границата. Освен това получихме оплаквания за големи глоби, ако автомобилите не бъдат дезинфекцирани или ако радарите засекат превишена скорост. Граничарите казвали, че глобата е 300 евро и тогава започвали да се пазарят. Ако платиш 50 евро кеш, можеш да продължиш безпроблемно, но няма да получиш документ за какво те глобяват”, заяви пред NOVA Кати Пири. Думите й разгневиха евродепутатът и заместник-председател на ВМРО Ангел Джамбазки. „Наказателната отговорност винаги е лична. Ако има митничар или граничар, който е изнудвал някого, това трябва да бъде доказано и този човек трябва да бъде осъден и наказан”, коментира в студиото на „Събуди се” Джамбазки.„Да кажеш, че българските граничари нарочно правят опашки по границата с Турция показва две неща – непознаване на географията на континента и политическата ситуация и прехвърляне на вътрешно холандските проблеми на българска територия”, смята Джамбазки.„Ако сега има избори, Веселин Марешки няма да е част от следващото Народно събрание. Според мен в момента той се опитва на някаква теория на риска да привлича внимание върху себе си”, коментира още заместник-председателят на ВМРО. ", "date": "2017.09.10", "title": "Защо евродепутат обвини българските граничари в корупция?"}
{"url": "http://www.novinite.bg/articles/149779/Partiyata-na-Merkel-vodi-ubeditelno", "text": "Две седмици преди изборите за Бундестага, блокът ХДС/ХСС, чийто лидер е германският канцлер Ангела Меркел има подкрепата на 37% от жителите на страната.Подкрепата за Германската социалдемократическа партия е 24%. Това показват данните от последното проучване на социологическия институт \"Емнид\", съобщава БТА.Третото място си поделят Лявата партия и \"Алтернатива за Германия\" - с по 9 процента. Еднакъв е и рейтингът на Зелените и Свободната демократическа партия - по 8 процента.Проучването е проведено сред 1800 германски граждани между 29 август и 6 септември.Изборите са на 24 септември. ", "date": "2017.09.10", "title": "Партията на Меркел води убедително"}
{"url": "http://www.novinite.bg/articles/149778/Uraganat-Irma-nablijava-Florida", "text": "Ураганът \"Ирма\" наближава американския щат Флорида. Властите призоваха близо 7 милиона души да се евакуират. Очаква се \"Ирма\" да достигне брега на Кийт Уест около обяд българско време. Максималната скорост на ветровете на бурята е 195 км/ч.Американският президент Доналд Тръмп призова всички \"да се махнат от пътя на урагана\" и да не се тревожат за имуществото си. \"Безопасността трябва да е на първо място\", подчерта той. Българското посолство в САЩ също призова всички наши сънародници да напуснат Флорида и да следват указанията на местните власти. В един окръг и шест града във Флорида е въведен полицейски час заради приближаването на урагана. Окръгът е Броуърд, а градовете са Коръл Спрингс, Форт Лодърдейл, Диърфилд Бийч, Хилсбъро Бийч, Маями Бийч и Маями, съобщава БТА. Над 170 000 жилища и стопански обекти във Флорида са останали без електричество в резултат на приближаването на урагана \"Ирма\". Щатският електроенергиен оператор съобщи, че очаква милиони да останат без електричество, а на някои места прекъсването на електроснабдяването ще е продължително.Над половината от бензиностанциите в Южна Флорида останаха без гориво. Причината е увеличението в продажбите на бензин и дизел, нужни за евакуацията на около една трета от населението на щата. Над 75 000 души са настанени в убежища зараду урагана. Властите във Флорида заявиха, че са разкрити над 400 настанителни центрове, предимно в училища, църкви и общински сгради. По данни на Националния център по ураганите в САЩ ураганът \"Ирма\" е отслабнал до трета степен. ", "date": "2017.09.10", "title": "Ураганът \"Ирма\" наближава Флорида"}
{"url": "http://www.novinite.bg/articles/149786/Obyaviha-pobeditelite-na-74-iya-festival-vav-Veneciya", "text": "Обявиха победителите на 74-ия кинофестивал във Венеция. Голямата награда „Златен лъв” отиде при мексиканския режисьор Гилермо дел Торо за \"Формата на водата\".„Като мексиканец искам да кажа, че това е първата награда за мексиканец и искам да я посветя и да я дам на всеки млад мексикански и латиноамерикански кинорежикьор, който мечтае да направи нещо в жанра фантастика, вълшебна приказка и който се изправя срещу хора, които казват „Не може да бъде направено”, заяви той, след като получи отличието.\"Формата на водата\" на Гилермо дел Торо е фантастичен филм за няма, самотна жена, която работи в секретна държавна лаборатория. Животът й се променя завинаги, когато открива класифициран експеримент със тайнствено същество.\"Сребърният лъв\" за най-добра режисура и голямата награда на журито отиде при младия френски режисьор Ксавие Легран и израелския Самуел Маоз.За най-добър актьор беше отличен ливанецът Камел Ел Баша - за играта си във филма \"Оскърбление\". Наградата Марчело Мастрояни за най-добър начинаещ актьор отиде при актьорът  Чарли Плъмър.", "date": "2017.09.10", "title": "Обявиха победителите на 74-ия фестивал във Венеция"}
{"url": "http://www.novinite.bg/articles/149781/Irma-izsmuka-vodata-kraj-plajovete-na-Bahamite-ochakva-gi-neshto-oshte-po-strashno", "text": "Ураганът „Ирма” е толкова силен, че е изсмукал водата край плажовете на Бахамите, пишат световните агенции.Снимки и видеоклипове, на които се вижда оголеното океанско дъно, бяха споделени в социалните мрежи.Това е изключително рядък природен феномен, който се наблюдава само при много силни бури.Причината за отдръпването на водата толкова навътре е много ниското атмосферно налягане в окото на бурята, което предизвиква „засмукващ” ефект. Това кара водата да се отдръпва от плажовете и да се насочва към центъра на стихията.Веднъж стигнала до окото на бурята, водната маса се засмуква нагоре като във фуния.Американски метеоролози предупредиха, че отдръпването на водата може да продължи часове наред, но въпреки това местните хора трябва да внимават, защото океанът ще се завърне много бързо и с много по-голяма дълбочина от преди. ", "date": "2017.09.10", "title": "„Ирма” изсмука водата край плажовете на Бахамите, очаква ги нещо още по-страшно"}
{"url": "http://www.novinite.bg/articles/149780/Svobodno-skitashti-se-lavove-budyat-bezpokojstvo-v-Yujna-Afrika", "text": "Пет лъва се разхождат свободно в селски район на около 60 км западно от Йоханесбург, съобщиха полицията и защитници на околната среда, цитирани от Ройтерс.Започната е операция за залавянето им.Имаше няколко такива инцидента тази година в Южна Африка, която за разлика от повечето африкански страни държи големите, опасни диви животни в оградени резервати, за да се предотвратят срещите с хора и добитък.Необичайно е лъвове да се скитат толкова близо до града. В района, в който са видени, има много ферми за животни и златни мини.Полицията уточни, че е получила сигнал късно в петък от ферма, където лъвовете са нападнали добитък.В съобщението от полицията се уточнява, че става дума за един голям мъжки и четири по-малки лъва.Властите не знаят откъде са дошли животните, тъй като наблизо няма резервати.Карл Торнтън, ръководител на неправителствената организация Питтрек Кей9 уточни, че природозащитниците са получили сигнал преди няколко седмици, когато шофьор е ударил лъв с превозното си средствоТорнтън уточни, че операцията по залавянето предвижда подмамване на лъвовете с леш, инжектиран с успокоително вещество.", "date": "2017.09.10", "title": "Свободно скитащи се лъвове будят безпокойство в Южна Африка"}
{"url": "http://www.novinite.bg/articles/149777/Vremeto-shte-e-predimno-slanchevo-i-pochti-tiho", "text": "Днес времето ще е предимно слънчево и почти тихо, в сутрешните часове по Черноморието - с ниска слоеста облачност. Максималните температури ще са между 28° и 33°, в София – около 28°. Това съобщи за Агенция \"Фокус\" Мартин Славчев, дежурен синоптик в Националния институт по метеорология и хидрология (НИМХ) към Българската академия на науките (БАН).По Черноморието преди обяд ще е с ниска слоеста облачност, но бързо ще се разкъса до предимно слънчево. Ще духа слаб-до умерен вятър от изток-югоизток. Максималните температури ще бъдат между 25° и 28°. Температурата на морската вода е 23°-24°, на север от н. Калиакра – около 20°. Вълнението на морето ще е 1-2 бала.Над планините ще е предимно слънчево. Ще духа слаб-до умерен югозападен вятър. Максималната температура на височина 1200 метра ще е около 24°, на 2000 метра – около 16°.Атмосферното налягане ще се задържи по-ниско от средното за месеца.", "date": "2017.09.10", "title": "Времето ще е предимно слънчево и почти тихо"}
{"url": "http://www.novinite.bg/articles/149782/Maj-e-s-opasnost-za-jivota-sled-udar-ot-avtomobil-v-stolicata", "text": "35-годишен мъж е с опасност за живота, след като е бил блъснат от джип в столичния квартал „Модерно предградие”, съобщиха от МВР.Сигналът е подаден снощи към 22:30 ч.Шофьорът на джипа е тестван за алкохол, но пробата е била отрицателна.Пострадалият е настанен в болнично заведение за лечение.По случая е образувано досъдебно производство, като причините за инцидента се разследват.", "date": "2017.09.10", "title": "Мъж е с опасност за живота след удар от автомобил в столицата"}
