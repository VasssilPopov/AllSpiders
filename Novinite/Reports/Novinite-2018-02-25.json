{"url": "http://www.novinite.bg/articles/157012/Pamporovo-posreshta-gosti-ot-32-darjavi-za-Svetovnoto-po-ski-za-jurnalisti", "text": "Пампорово ще бъде домакин на 65-ото Световно първенство по ски за журналисти, което започва днес и ще приключи на 4 март.Курортът ще посрещне повече от 180 журналисти от 32 държави – професионалисти в различни сфери на журналистиката, обединени от интереса и ентусиазма си към ски спорта и планините.Преди това участниците ще посетят Европейската столица на културата 2019 – Пловдив, където ще се запознаят с богатото културно-историческо наследство на града.В рамките на събитието ще се проведат две конференции  - едната ще бъде с президента (2012-2017) Росен Плевнелиев, а втората с алпиниста Боян Петров.", "date": "2018.02.25", "title": "Пампорово посреща гости от 32 държави за Световното по ски за журналисти"}
{"url": "http://www.novinite.bg/articles/156988/Ochakvat-se-snegovaleji-i-silen-vyatar", "text": "През следващата седмица се очакват снеговалежи и силен вятър. Влошаването на времето ще започне от неделя. Прогнозата на метеоролозите от БАН е за значително понижение на температурите от силния североизточен вятър, с което се увеличават предпоставките за заледявания. Възможни са виелици и снегонавявания, предупреждават от Агенция \"Пътна инфраструктура\". Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори, напомнят от АПИ. Областните пътни управления и снегопочистващите фирми работят на 24-часов режим и предприемат всички необходими действия за осигуряване проходимостта на републиканската мрежа при зимни условия. В готовност за поддържане на пътищата са около 3000 машини, уверяват от Пътната агенция. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.02.25", "title": "Очакват се снеговалежи и силен вятър"}
{"url": "http://www.novinite.bg/articles/157013/Dva-podgotvyani-atentata-sa-osueteni-vav-Franciya-ot-nachaloto-na-2018-g", "text": "Два подготвяни атентата са били осуетени във Франция от началото на годината - един срещу голямо спортно съоръжение, друг срещу обект на въоръжените сили. Това съобщи френският министър на вътрешните работи Жерар Колон, цитиран от \"Франс прес\" и БТА. \"Единият застрашен обект се е намирал в Южна Франция, другият - в западен регион, уточни Колон, който говори пред радио \"Европа 1\", телевизия \"Си-Нюз\" и стопанския всекидневник \"Лез Еко\". Избралите за мишена спортното съоръжение бяха решили да вземат \"на прицел младите хора\", отбеляза той.Във връзка с тези случаи има задържани, които в момента са \"в затвора\" и са били \"следени\", уточни Колон.\"Всъщност по този начин успяхме да осуетим плановете им\", посочи той и отказа да даде повече подробности.Колон обаче обърна внимание, че става дума за лица, вписани във френския регистър на личните данни, използван за превенция на радикализацията с терористична насоченост. В тази връзка френският вътрешен министър подчерта, че в момента са затворени три джамии в страната, \"защото там е бил възхваляван тероризмът\". Миналата година във Франция по официални данни са били осуетени общо 20 атентата.", "date": "2018.02.25", "title": "Два подготвяни атентата са осуетени във Франция от началото на 2018 г."}
{"url": "http://www.novinite.bg/articles/156997/V-ponedelnik-Kod-cherveno-za-opasno-studeno-vreme", "text": "Прогнозираното от синоптиците влошаване на времето вече започна.В понеделник, на територията на цялата страна, ще бъде в сила вторият по значимост оранжев предупредителен код. За областите Смолян и Кърджали кодът е червен.От Агенция „Пътна инфраструктура” предупреждават, че са възможни виелици и снегонавявания.Областните пътни управления и снегопочистващите фирми работят на денонощно. В готовност за поддържане на пътищата са около 3000 машини.", "date": "2018.02.25", "title": "В понеделник: Код „червено” за опасно студено време"}
{"url": "http://www.novinite.bg/articles/157006/Nad-600-mashini-pochistvat-patishtata-v-stranata", "text": "Над 600 машини почистват републиканските пътища в районите със снеговалеж, съобщават от Агенция \"Пътна инфраструктура\" (АПИ). Обработката на настилките продължава, за да се осигури безопасността на пътуването при зимни условия. През нощта срещу понеделник се очаква рязко влошаване на времето, усилване на валежите и понижение на температурите от силния североизточен вятър. Възможни са виелици и снегонавявания. Прогнозата на метеоролозите е за силен снеговалеж в Западна и Северна България, както и в Рило-Пиринската област. При рязко влошаване на времето ще бъде ограничавано движението на тежкотоварните превозни средства, а там където се налага заради силния вятър и снегонавяванията трафикът ще се спира изцяло до подобряване на метеорологичните условия. Агенция \"Пътна инфраструктура\" апелира шофьорите да отложат тръгването си в следващите 24 часа, ако то не е спешно. Необходимо е автомобилите им да са със заредени резервоари, течност за чистачки, подходящи гуми, да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори, допълват от пътната агенция.", "date": "2018.02.25", "title": "Над 600 машини почистват пътищата в страната"}
{"url": "http://www.novinite.bg/articles/157014/Merkel-i-Makron-poiskaha-ot-Putin-da-okaje-maksimalen-natisk-varhu-Asad", "text": "Лидерите на Германия и Франция Ангела Меркел и Еманюел Макрон призоваха Русия да упражни „максимален натиск” върху Сирия за „незабавно” прилагане на одобреното от ООН примирие в опустошената от война арабска държава, информира \"Франс прес\", цитирана от БГНЕС.В телефонен разговор с руския президент Владимир Путин Меркел и Макрон са подчертали, че „че е от решаващо значение резолюцията на ООН да бъде изпълнена бързо и изчерпателно”, съобщиха от канцеларията на канцлера.„Те призовават Русия в този контекст да упражни максимален натиск върху сирийския режим, за да се постигне незабавно прекратяване на въздушните удари и сраженията”, каза говорителят на Меркел Щефен Зайберт. \"Обсъдена бе сирийската проблематика в контекста на развитието на обстановката в Източна Гута и осигуряването на хуманитарен достъп в този и други региони на Сирия. Изразено бе удовлетворение от това, че благодарение на съвместната конструктивна работа на 24 февруари бе успешно съгласувана и приета резолюция 2401 на Съвета за сигурност на ООН. Отбелязана бе важността от продължаване на общите усилия в интерес на пълното и най-бързо изпълнение на предвиденото в резолюцията\", се казва в съобщението на Кремъл. Путин информирал събеседниците си за практическите стъпки, предприети от руската страна, за евакуацията на мирните жители, доставката на хуманитарни стоки и оказването на медицинска помощ на пострадалото население в Сирия. При това било обърнато особено внимание, че спирането на военните действия не включва операциите срещу терористичните групировки. Според пресслужбата на Кремъл между трите страни \"е постигната договореност да се активизира обменът на информация по различни канали за ситуацията в Сирия\". ", "date": "2018.02.25", "title": "Меркел и Макрон поискаха от Путин да окаже \"максимален натиск\" върху Асад"}
{"url": "http://www.novinite.bg/articles/157011/Momiche-zagina-pri-katastrofa-kraj-Dragichevo", "text": "19-годишно момиче загина при катастрофа край Драгичево, съобщиха от МВР.Сигнал за тежък пътен инцидент е подаден малко след 14.00 часа. По първоначални данни в района на Драгичево, при бензиностанцията, са се ударили коли. 19-годишно момиче е загинало, а друга жена е транспортирана в болница. На място се извърша оглед. Движението се регулира от пътни полицаи. От Пътна полиция препоръчват на водачите, пътуващи към София, да използват автомагистрала “Люлин“.", "date": "2018.02.25", "title": "Момиче загина при катастрофа край Драгичево"}
{"url": "http://www.novinite.bg/articles/156998/Zapochva-debatat-za-novoto-rajonirane-na-stranata", "text": "Министерството на регионалното развитие и благоустройството (МРРБ) започва дискусия за новото райониране на страната.Началото й ще бъде поставено от министъра на регионалното развитие и благоустройството Николай Нанков на форум с участието на депутати, представители на държавната администрация и местната власт, бизнеса и научните среди. Това съобщиха от пресцентъра на министерството.В момента България е разделена на шест райони от ниво 2 - Северозападен, Северен централен, Североизточен, Югозападен, Южен централен и Югоизточен. Предложението на Междуведомствената работна група с участие на експерти от различни институции е да се направят промени, като за целта се предлагат три варианта - с 6, 5 и 4 района.Всеки от тях има своите плюсове и минуси, предимства и недостатъци, затова предложенията ще бъдат обект на широко обществено обсъждане през следващите месеци и едва когато се чуят всички мнения, всички позиции и аргументи, ще бъде взето решение.В края на 2018 г. ще бъде избран най-добрият модел за България.Целта на промяната е да бъдат създадени силни и жизнени райони, които да са добре географски обособени и стабилни по отношение броя на населението. Промените трябва да създадат и по-добри условия за европейско финансиране в предстоящия програмен период.", "date": "2018.02.25", "title": "Започва дебатът за новото райониране на страната"}
{"url": "http://www.novinite.bg/articles/156999/Spored-Mareshki-sdelkata-s-ChEZ-tryabva-da-se-razsledva", "text": "Ако съмненията се окажат верни само с една оставка няма да стане, защото тук говорим за сделка за стотици милиони левове и за предприятие, което е от националната сигурност, от значение за националната сигурност на България, така че по-добре Теменужка Петкова да си е на мястото, но сделката да се развали, отколкото Теменужка Петкова да си подаде оставката, но сделката да остане.Това коментира пред БНТ лидерът на \"Воля\" Веселин Марешки. Той е на мнение, че трябва да се разследва сделката по закупуването на ЧЕЗ и мисли, че има задкулисие в нея. \"Въпросът е дали тези 700 млн. лв. са чисти капитали и дали тази сделка не е станала под натиск точно тази фирма да спечели\", каза Марешки.\"Ние всички не сме приватизирали, ние не сме участвали в грабежа на България и няма какд а се наредим, аз не искам да се наредя до държавата на Корнелия Нинова и на всички останали, които са участвали в управлението на прехода. Ние сме различните, ние сме тези, които се борим срещу всички тези най-отвратителни неща, които са се случвали\", категоричен бе лидерът на \"Воля\".Относно отстраняването на Жаблянов Марешки каза, че това е щяло стане и без тях, тъй като гласовете на ГЕРБ и \"Обединени патриоти\" са били достатъчни, а \"Воля\" просто е изразила своето мнение.", "date": "2018.02.25", "title": "Според Марешки сделката с ЧЕЗ трябва да се разследва"}
{"url": "http://www.novinite.bg/articles/157001/Borisov-Nyama-osnovaniya-sdelkata-za-ChEZ-da-se-smyata-za-samnitelna", "text": "Сделката за ЧЕЗ ще бъде проверена в България. В това увери отново премиерът Бойко Борисов в неделя.Той посочи, че лично е поискал оставката на енергийния министър Теменужка Петкова, за да не се петни нейното име и това на партията.Борисов посочи още, че няма основания сделката за ЧЕЗ да се смята за съмнителна, но въпреки това, всеки детайл от нея ще бъде проверен. А познанството на вече Петкова с купувачите на електроразпределителното дружество изглеждало подозрително само за публиката отстрани, но всъщност не било така.", "date": "2018.02.25", "title": "Борисов: Няма основания сделката за ЧЕЗ да се смята за съмнителна"}
{"url": "http://www.novinite.bg/articles/156993/Trima-s-obvineniya-sled-razkrivaneto-na-mreja-za-prostituciya-v-Bansko", "text": "Три лица са с повдигнати обвинения при операцията по разкриване на мрежа за проституция в Банско. Вчера бяха задържани шестима души, от които трима - двама мъже и една жена, са с повдигнати обвинения и остават в ареста за 72 часа, останалите са освободени. Това съобщи административния ръководител на Районна прокуратура-Разлог Ружена Кондева-Елчинова. Пред съдия са били разпитани множество свидетели. Процесуално-следствените действия продължават, не е изключено да се стигне и до задържането на още лица, допълни прокурор Кондева-Елчинова.", "date": "2018.02.25", "title": "Трима с обвинения след разкриването на мрежа за проституция в Банско"}
{"url": "http://www.novinite.bg/articles/156995/Povdignaha-obvineniya-na-maja-kojto-se-barikadira-v-doma-si-vav-Velingrad", "text": "Две обвинения са повдигнати на 50-годишния Георги Табаков, който се барикадира в къщата си във Велинград, като преди това нападна сестра си и заплаши с пушка охранител.Обвиненията са за закана за убийство и за притежание на незаконно оръжие. Табаков остава в ареста за 72 часа.Снощи пиян и въоръжен мъж вдигна по тревога полицията и охранителна фирма, след като се барикадира в дома си, а преди това насочи пушка срещу сестра си и служител на охранителна фирма. След часове под полицейска блокада мъжът е задържан, съобщи говорителят на дирекцията на МВР в Пазарджик Мирослав Стоянов. 50-годишният Георги Табаков е имал и предишни конфликти с властите, но няма криминално досие.При обиска след залавянето му са намерени три пушки - бойна карабина, гладкоцевна ловна пушка и пневматична с оптически прицел, преправена да стрела с бойни патрони. На тавана в жилището са открити амонит и шнур за детонация. Тестът с дрегер на мъжа пък показал 3,65 промила алкохол.В основата на екшъна, при който са били застрашени десетки хора, е стар спор за имот между развилнелия се Георги и неговите майка и сестра. Вчера сутринта за пореден път решил да отиде и да се саморазправя с тях. Нападнал сестра си и започнал да я бие, заплашил я с оръжие. След предишни подобни изстъпления жената имала монтиран паник бутон с връзка към частна охранителна фирма и потърсила помощ първо с него, после звъннала и на 112.С него през цялото била и 11-годишната му дъщеря, която станала свидетел както на побоя над леля си, така и на целия екшън около залавянето на баща си. С детето предстои да се заемат социалните служби.Допреди около половин година Георги имал законен пистолет. Той обаче му бил отнет от полицията, след като вдигнал скандал и заплашил с оръжие в местна дискотека.", "date": "2018.02.25", "title": "Повдигнаха обвинения на мъжа, който се барикадира в дома си във Велинград"}
{"url": "http://www.novinite.bg/articles/156989/OON-prie-rezolyuciya-za-30-dneven-mir-v-Siriya", "text": "Съветът за сигурност на ООН прие резолюция, изискваща от страните в конфликта в Сирия да прекратят бойните действия най-малко за 30 дни а оказване на хуманитарна помощ за населението, съобщава БГНЕС.Документът беше подкрепен от всичките 15 държави-членки на Съвета. В резолюцията се настоява \"всички страни незабавно да прекратят военните действия\" и да спазват \"хуманитарната пауза за най-малко 30 дни, на цялата територия на Сирия\". Това ще създаде условия за \"незабавна доставка на хуманитарна помощ\" на населението, както и \"евакуацията на тежко болните и ранените\".Според резолюцията примирието няма да важи за операциите срещу групировката ИДИЛ и други терористични организации. ", "date": "2018.02.25", "title": "ООН прие резолюция за 30-дневен мир в Сирия"}
{"url": "http://www.novinite.bg/articles/156990/Protivnik-na-Merkel-stava-ministar-na-zdraveopazvaneto-v-novoto-pravitelstvo", "text": "Ангела Меркел реши да назначи за министър в следващото си правителство основния сивътрешнопартиен противник с надеждата да потуши засилващия се бунт в дясното крило на Християндемократическия съюз, съобщиха снощи няколко медии, цитирани от АФП. 37-годишният Йенс Спан бе държавен секретар в министерството на финансите в досегашното правителство. Той е един от поддръжниците на идеята ХДС да поеме курс към по-дясна политика, за да си върне част от избирателите, обърнали се към крайнодясната \"Алтернатива за Германия\". Сега, по информация на ДПА и вестниците \"Билд\" и \"Зюддойче цайтунг\", Меркел възнамерява да го назначи за министър на здравеопазването. Тя ще обяви официално решението си довечера на среща на партийното ръководство. Спан се отличи през последните месеци като един от критиците на миграционната политика на Меркел, заради която в Германия пристигнаха над един милион кандидати за убежище.", "date": "2018.02.25", "title": "Противник на Меркел става министър на здравеопазването в новото правителство"}
{"url": "http://www.novinite.bg/articles/156991/Amerikancite-sa-raztrevojeni-za-razvitieto-na-stranata-no-obnadejdeni-za-ikonomikata", "text": "Мнозинството американци са убедени, че цялостното състояние на страната се е влошило през последната година, като едва 28% са оптимисти, че положението ще се подобри през предстоящата година. Това сочат резултатите от нова анкета на АП и Националния център за изследване на общественото мнение.Според изследването американците имат по-добро усещане за състоянието на икономиката, но до голяма степен остават недоволни от президента Доналд Тръмп. Едва 35% от анкетираните одобряват действията на Тръмп, а 64% - не.Все пак 45% посочват, че са доволни от подхода на президента към икономиката. Това е повече от подкрепящите външната му политика (34 процента) и имиграционната му политика (37%).", "date": "2018.02.25", "title": "Американците са разтревожени за развитието на страната, но обнадеждени за икономиката"}
{"url": "http://www.novinite.bg/articles/156992/Otkriha-dreven-grad-pod-Solun", "text": "По време на строителството на метрото в Солун са извадени стотици хиляди археологически находки и е открит цял древен град.Изграждането на метрото в Солун започна през 2006 г., но се забави заради огромните по обем археологически работи. През това време са открити около 300 000 артефакта, а последният е статуя на Афродита.\r\n\r\n\r\n\r\n", "date": "2018.02.25", "title": "Откриха древен град под Солун"}
{"url": "http://www.novinite.bg/articles/157002/Ucheni-shte-diagnosticirat-autizam-chrez-kraven-analiz", "text": "Учени от университета в Уорик, Англия, разработиха бърз тест, който открива сериозни разстройства на главния мозък, като аутизъм, съобщи Лайф. По думите им кръвният анализ с цел да се открият увредени плазмени протеини може да допринесе за ранно лечение на различни разстройства. Учените смятат, че нивото на окислителния маркер дитирозин може да окаже директно въздействие върху развитието на главния мозък на детето. При това, значителна част от данните е възможно да се получат въз основа на анализ на урината. Авторите на изследването отбелязват, че някои скрити дефекти могат да се открият с помощта на специални маркери, като се прибегне до лабораторен анализ. Тестовете на метода с контролна група деца показали, че данните, получени въз основа на образци от кръвна плазма и урина и обработени от изкуствена невронна мрежа по предварително зададени параметри, са надеждни и могат да се използват за по-нататъшно лечение на деца с различни отклонения.", "date": "2018.02.25", "title": "Учени ще диагностицират аутизъм чрез кръвен анализ"}
{"url": "http://www.novinite.bg/articles/157000/Roditeli-ot-Ruse-na-protest-sreshtu-nasilieto-v-detski-gradini-i-uchilishta", "text": "Протестите срещу насилието в училищата и детските градини продължават.В неделя на демонстрация излизат родители от Русе. Инициативният комитет, който организира протестите, кани учители и директори да се присъединят.От организацията подчертават, че недоволството не е насочено срещу педагогическия персонал, а срещу липсата на ясни правила в системата.", "date": "2018.02.25", "title": "Родители от Русе на протест срещу насилието в детски градини и училища"}
{"url": "http://www.novinite.bg/articles/156996/Zakrivat-Igrite-v-PongChang", "text": "Днес е последният ден на Зимните олимпийски игри в Пьонгчанг. Пищната церемония ще започне в 13.00 ч. българско време. Преди това ще бъдат разпределени четири комплекта медали, като с най-голям интерес се очаква финалът по хокей на лед при мъжете между Германия и Русия. Денят ще мине без българско участие.Игрите бяха открити на 9 февруари от президентът на Република Корея Мун Дже-ин. Олимпийският огън беше запален от голямата звезда на домакините - фигуристката Ю-На Ким, която е олимпийска шампионка от Ванкувър 2010 и сребърна медалистка от Сочи 2014.Церемонията по откриването продължи повече от два часа на олимпийския стадион в Пьонгчан и включваше 14 отделни фрагментиПо време на парада на спортистите знаменосец на българската делегация беше звездата на сноуборда Радослав Янков, а на стадиона дефилираха още Александра Жекова, Зорница Пенчева, Владимир Зографски и други български спортисти. В знак на мир и обединение на Корейския полуостров отборите на Република Корея и КНДРдефилираха под общ флаг. Обединеното знаме носеха бобслеистът Вон Юн Джон (Република Корея) и състезателката по хокей на лед от КНДР Хван Чун Гум. В Игрите участваха рекордните 2952 спортисти от 92 държави. Най-многобройна беше делегацията на САЩ - 242 спортисти. За Русия със статут \"Олимпийски спортисти от Русия\", участваха 168 състезатели.", "date": "2018.02.25", "title": "Закриват Игрите в ПьонгЧанг"}
{"url": "http://www.novinite.bg/articles/157003/BSP-pita-Chehiya-za-sdelkata-za-ChEZ", "text": "БСП ще отправи запитване към чешката държава за сделката с ЧЕЗ. Ще поискаме среща с чешкия посланик у нас и ще връчим документи чрез него на чешкото правителство, за да разберем повече за сделката с ЧЕЗ - искаме информация, истината и дали държавата ни е ангажирана, както и една банка във финансирането й в частен интерес очевидно, заяви днес пред медиите лидерът на партията Корнелия Нинова, която участва в кръгла маса за идейните, политически и организационни предизвикателства пред столетницата.Тя поясни, че питането ще е отправено към Чехия, тъй като чешкото правителство стои зад държавната компания ЧЕЗ.\"Интересува ни по време на посещението на чешкия премиер у нас дали той и Борисов са разговаряли за сделката и поемал ли е нашият министър-председател ангажименти от страна на България и българското правителство, продължи с въпросите, на които чака отговор Нинова и партията, която оглавява. На трето място - дали са спазени при тази сделка европейските закони и директивите, касаещи енергетиката. Към Борисов водят нещата, там е главният бушон, не е надолу вече към малките бушончета\", смята Нинова.\"Касае се за национална сигурност и очакваме реакцията на президента и на омбудсмана, посочи тя. Бойко Борисов да не се прави, че не знае за сделката с ЧЕЗ, че сега научава за нея, че тепърва ще я проверява - не сме чак толкова наивни, че да повярваме на това, че той онзи ден е разбрал за нея. Г-н Борисов си представи за пореден път, че ако даде една жертва в лицето, този път на г-жа Петкова, проблемът ще бъде забравен. Не, няма, категорична бе Нинова. Бойко Борисов излъга за Истанбулската конвенция, тя не е изтеглена и е в комисиите на НС за разглеждане\", коментира Нинова.", "date": "2018.02.25", "title": "БСП пита Чехия за сделката за ЧЕЗ"}
{"url": "http://www.novinite.bg/articles/157004/BSP-pita-Chehiya-za-sdelkata-za-ChEZ", "text": "БСП ще отправи запитване към чешката държава за сделката с ЧЕЗ. Ще поискаме среща с чешкия посланик у нас и ще връчим документи чрез него на чешкото правителство, за да разберем повече за сделката с ЧЕЗ - искаме информация, истината и дали държавата ни е ангажирана, както и една банка във финансирането й в частен интерес очевидно, заяви днес пред медиите лидерът на партията Корнелия Нинова, която участва в кръгла маса за идейните, политически и организационни предизвикателства пред столетницата.Тя поясни, че питането ще е отправено към Чехия, тъй като чешкото правителство стои зад държавната компания ЧЕЗ.\"Интересува ни по време на посещението на чешкия премиер у нас дали той и Борисов са разговаряли за сделката и поемал ли е нашият министър-председател ангажименти от страна на България и българското правителство, продължи с въпросите, на които чака отговор Нинова и партията, която оглавява. На трето място - дали са спазени при тази сделка европейските закони и директивите, касаещи енергетиката. Към Борисов водят нещата, там е главният бушон, не е надолу вече към малките бушончета\", смята Нинова.\"Касае се за национална сигурност и очакваме реакцията на президента и на омбудсмана, посочи тя. Бойко Борисов да не се прави, че не знае за сделката с ЧЕЗ, че сега научава за нея, че тепърва ще я проверява - не сме чак толкова наивни, че да повярваме на това, че той онзи ден е разбрал за нея. Г-н Борисов си представи за пореден път, че ако даде една жертва в лицето, този път на г-жа Петкова, проблемът ще бъде забравен. Не, няма, категорична бе Нинова. Бойко Борисов излъга за Истанбулската конвенция, тя не е изтеглена и е в комисиите на НС за разглеждане\", коментира Нинова.", "date": "2018.02.25", "title": "БСП пита Чехия за сделката за ЧЕЗ"}
{"url": "http://www.novinite.bg/articles/157008/Premierat-Borisov-shte-otkrie-Investicionen-forum-za-Zapadnite-Balkani-v-London", "text": "Министър-председателят Бойко Борисов ще открие Инвестиционен форум за Западните Балкани, който се организира от Европейската банка за възстановяване и развитие /ЕБВР/ в Лондон на 26 февруари, съобщиха от пресслужбата на кабинета. В конференцията ще участват лидери от всички страни от региона - премиерът на Сърбия Ана Бърнабич, на Черна гора Душко Маркович, на Албания Еди Рама, на Република Македония Зоран Заев, на Косово Рамуш Харадинай, на Босна и Херцеговина Денис Звиздич.Основна цел на Инвестиционния форум е да събере лидерите от региона с потенциални инвеститори от цял свят и да бъдат обсъдени възможностите за привличане на повече подкрепа от частния, финансовия и публичния сектор за реализацията на стратегически инфраструктурни проекти в Западните Балкани. Инициативата е част от поредицата срещи на върха, посветени на развитието и европейската перспектива на страните.В рамките на форума са планирани и двустранни срещи на министър-председателя Бойко Борисов. В делегацията на премиера са още министърът на транспорта, информационните технологии и съобщенията Ивайло Московски и председателят на Парламентарната комисия по енергетика Делян Добрев, се посочва още в съобщението. ", "date": "2018.02.25", "title": "Премиерът Борисов ще открие Инвестиционен форум за Западните Балкани в Лондон"}
{"url": "http://www.novinite.bg/articles/157005/Ovcharov-Yasno-e-koj-stoi-zad-sdelkata-za-ChEZ", "text": "Сделката за продажбата на ЧЕЗ на Гинка Върбакова няма как да е станала без знанието на министър-председателя Бойко Борисов. Това обяви пред Дарик Румен Овчаров от БСП. Случката с продажбата на ЧЕЗ е логичното развитие на цялата професионално некомпетентно, политически и личностно корумпирана политика на ГЕРБ в енергетиката. Този случай не става без участието на държавата, не става без знанието на Теменужка Петкова и Бойко Борисов. Г-жа Петкова в момента играе ролята на \"мюре\", което бива отстрелвано, за да хвърли малко прах в очите на публиката колко справедливи са ГЕРБ и правителството, а всъщност да прикрие истинските нови собственици на ЧЕЗ\", заяви Овчаров пред Дарик. Кой стои зад Гинка и Слави от Пазарджик е ясно, каза още Овчаров, но отказа да бъде конкретен. \"Като кажа нещо, после ме викат в прокуратурата и започвам да получавам обвинения\", обясни той. Вчера министър-председателят Бойко Борисов възложи на Държавната агенция \"Национална сигурност\" (ДАНС) и Националната агенция по приходите (НАП) да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\".\"Какво ще проверява Борисов сделката, при положение, че той е съвсем наясно с това, което се случва с тази сделка. Наистина ли мислите, че чешката държава и чешката държавна компания ще направи подобна продажба на такава фирма без да е консултирала това с българската държава\", коментира още Овчаров.", "date": "2018.02.25", "title": "Овчаров: Ясно е кой стои зад сделката за ЧЕЗ"}
{"url": "http://www.novinite.bg/articles/156994/Prezidentat-na-Meksiko-otlaga-vizitata-si-v-SASht", "text": "Мексиканският президент Енрике Пеня Нието е отложил плановете си да посети Вашингтон след напрегнат телефонен разговор с американския си колега Доналд Тръмп, съобщи в. \"Вашингтон пост\", позовавайки се на длъжностни лица и от двете страни, предаде ТАСС.Пеня Нието планираше да направи първото си посещение в Белия дом, за да се срещне с президента Тръмп този месец или през март. Но в проведения на 20 февруари 50-минутен телефонен разговор Пеня Нието е поискал от Тръмп по време на преговорите в Белия дом да не настоява публично южната съседка на САЩ да плати за построяването на стена по общата им граница. Тръмп обаче не е обещал, че няма да повдига трънливия въпрос и затова двете страни са се споразумели, че е по-добре плановете за визитата да бъдат отложени. ", "date": "2018.02.25", "title": "Президентът на Мексико отлага визитата си в САЩ"}
{"url": "http://www.novinite.bg/articles/157010/Borisov-Napalno-gotovi-sme-za-Shengen", "text": "За Шенген не представляваме никакъв риск. По въздух и вода могат да ни приемат още сега. Това заяви председателят на ГЕРБ и министър-председател Бойко Борисов пред над 120 младежи от цялата страна в рамките на 9-ия Зимен университет на Младежи ГЕРБ, съобщиха от партията.Форумът е в Сандански, а организатори са Младежи ГЕРБ, Фондация \"Ханс Зайдел\" и Сдружение \"Граждани за европейско развитие на България\".\"Всички казват, че сме готови да влезем в Шенген по вода и въздух. Репутационни проблеми в това отношения нямаме. Някои европейски държави обаче се притесняват, че ако се присъединим и по суша, голяма вълна от мигранти ще се насочи към тях. Затова ги разбирам\", е обяснил още премиерът, цитиран в съобщението. По думите на Борисов е от изключително значение европейски коридори номер 4, 8 и 10 да бъдат напълно завършени, защото това би дало тласък както на бизнес отношенията, така и на културния обмен между страните. \"През последните 10 години започнахме строителството на 6 магистрали. Някои и ги завършихме. Когато дойдохме на власт, пътищата бяха в много тежко състояние. Веднага се сещам за \"Дунав мост 2\". Вижте как изглежда сега\", е отбелязал още Бойко Борисов.Министър-председателят е коментирал, че България и Балканите са изключително стратегическо място, в което се преплитат редица геополитически интереси. \"Дали районът ще просперира зависи от мира и спокойствието в него. В същото време този мир е невъзможен, ако не поддържаме добри отношения с Турция и Русия. Никой не може да ме убеди, че без да са налични нормални отношения с тези две страни, Балканите могат да се развиват\", е отбелязал Борисов. Той е допълнил, че друг важен аспект от поддържането на спокойствието на Балканите е въздържането от даването на съвети и оценки. Борисов е подчертал, че Атина и Скопие трябва да си стиснат ръцете, но не трябва ние да сме тези, които да посредничат за намирането на компромис. \"Нека историята си остане за историците\", е заявил Бойко Борисов. Според Бойко Борисов БСП не иска да има успешно председателство . \"Разбирам, че Корнелия Нинова е настоявала да се върна в България между \"две вечери\". Яд я е. Аз на нейно място бих се радвал, че българският премиер е канен на такива събития\", е посочил министър-председателят и е допълнил, че вечерите са били с цел европейските лидери да обсъдят какви са основните проблеми пред техните страни и какви са пътищата за решаването им.Министър-председателят е коментирал и сделката за ЧЕЗ. \"Тя е направена в Чехия между частни субекти. Ние като дясна партия оставаме верни на философията си, че трябва да насърчаваме частния бизнес. Държавата е лош стопанин, не е добра идея да одържавяваме фирмите\", е подчертал Борисов. Той е бил категоричен, че поддържането на свободен пазар и частен бизнес е обвързано с наличието и на силен регулатор.Председателят на ГЕРБ е уверил, че ще бъдат проверени всички участници в сделката. \"Колегите от БСП ни попитаха защо не извадим 380 млн., за да купим активите на ЧЕЗ. Защо само на ЧЕЗ, а EVN и \"Енерго про\"? Защо да не вземем и \"Лукойл Нефтохим\", е допълнил той. Борисов е посочил, че Западът не работи по този модел и ние, като проевропейска държава, трябва да следваме техния пример.Той е обяснил, че е казал на Теменужка Петкова да подаде оставка, защото на пръв поглед много хора са повярвали, че в тази сделка има следи от корупция. \"Това обаче е абсолютна лъжа. Нямаше как да оставя нейната репутация и тази на правителството под заплаха\", е допълнил премиерът Борисов.", "date": "2018.02.25", "title": "Борисов: Напълно готови сме за Шенген"}
{"url": "http://www.novinite.bg/articles/157016/Dobrev-oproverga-Ninova-za-sdelkata-na-ChEZ-i-kredita-ot-BBR", "text": "\"Корнелия Нинова изрече откровена лъжа, че Българската банка за развитие ще финансира сделката с ЧЕЗ\"- това каза депутатът от ГЕРБ и бивш енергиен министър Делян Добрев на извънреден брифинг на партията. Поводът - пресконференцията на БСП от по-рано днес.„Пресконференцията е в отговор на изявления на лидера на БСП Корнелия Нинова по-рано през деня. Нещото, което ни възмути бе една изказана лъжа, откровена лъжа, на която трябва да реагираме и една теза, която изключително много ни притесни. Изречената лъжа е, по отношение на това, че Българска банка за развитие ще финансира сделката с ЧЕЗ. Това е нагла лъжа, не само защото не е вярно, а защото публична информация, затова че не е вярно, че Българската банка за развитие не участва в сделката, е публикувана още на 15 февруари 2018 г.“, каза Добрев.По думите му няма как лидерът на БСП да не е знаела тази публична информация, която знаят всички. „Днес се наложи Българската банка за развитие отново официално на своята страница да публикува такова съобщение. Това е публично известно от преди 10 дни. За нас е необяснимо защо се пускат в обществото такива плоски лъжи. Това е плоска лъжа и е много лесна за опровергаване“, коментира той.„Това, което ни разтревожи е тезата, че институциите на България трябва да бъдат подчинявани на изпълнителната власт. Тревожи ни, защото всеки политик, който вижда институциите като подчинени на изпълнителната власт, не е за тази работа. Затова са институциите, те изграждат държавността в България“, поясни Добрев.Той попита дали, когато Корнелия Нинова е била заместник-министър се е държала по този начин с тях. „Днес тя казва, че институциите в България ги знаем, те ще направят това, което им нареди премиерът. Това е опасна мисъл за политик. Това означава, че този политик не знае как функционира държавата или си мисли, че държавата трябва да функционира по определен начин. Скандално е това, което е казала Корнелия Нинова. Дали тя смята, че институциите трябва да бъдат подчинявани на премиера, който и да е той. Това е обида за самите институции“, коментира Добрев. Той заяви, че от ГЕРБ вярват в институциите и са се постарали да ги направят във времето, колкото се може по-независими.", "date": "2018.02.25", "title": "Добрев опроверга Нинова за сделката на ЧЕЗ и кредита от ББР"}
{"url": "http://www.novinite.bg/articles/157009/Zimnite-olimpijski-igri-v-Pongchang-byaha-zakriti", "text": "Президентът на Международния олимпийски комитет (МОК) Томас Бах официално обяви за закрити 23-е зимни олимпийски игри в Пьонгчанг. Церемония продължи повече от два часа. \"Обявявам зимните олимпийски игри за закрити и призовавам младежта от света след четири години да се събере отново в Пекин\", каза Бах. Ефектната художествена програма включваше представяне на корейската култура, презентация на следващия домакин на зимните игри - Пекин 2022, парад на спортистите, предаване на олимпийския флаг и загасяване на олимпийския огън.По време на церемонията бяха наградени призьорите в последните стартове по ски-бягане - Иво Нисканен (Финландия) на 50 км масов старт класически стил за мъже и Марит Бьорген (Норвегия) в масовия старт на 30 км класически стил за жени.Знаменосец на България на церемонията беше състезателят по ски бягане Йордан Чучуганов.\"През последните 17 дни ние преживяхме едни Олимпийски игри, които показаха традицията, но и пътят към бъдещето. Те доказаха думите на Пиер де Кубертен, когато каза, че Олимпийските игри са почит към миналото и вяра в бъдещето. На тези игра видяхме исторически обединен отбор на Корея, дебютираха нови дисциплини, които се харесват на младото поколение\", добави Бах.\"На организаторите на зимните олимпийски игри искам да кажа: Благодаря ви от цялото си сърце. Поздравявам ви, че ни показахте нови хоризонти. Доброволци, благодаря Ви за вашата отдаденост. На нашите любезни домакини, на народа на Република Корея, казвам огромно благодаря\", заяви Бах.Спортисти от петте континента на света и бъдещите домакини на олимпийските се присъединиха към тази благодарност. Сред тях бяха трикратният олимпийски шампион по биатлон Мартен Фуркад (Франция), звездата на американските алпийски ски Линдзи Вон, носителката на два медала от Пьончан в турнира по бързо пързаляне с кънки Нао Кодайра (Япония), знаменосецът на Тонга и единствен представител на страната Пита Тауфатофуа и други. Всички те си направиха снимка за спомен с Томас Бах на стадиона.Президентът на МОК връчи тържествено олимпийското знаме на кмета на Пекин Цзинин Чън. Именно китайската столица ще приеме Игрите след четири години.След това се проведе церемония, която представи Пекин. Това е първият град в историята, който ще бъде домакин на лятна и зимна олимпиада. Летните игри се проведоха в Пекин през 2008 година.На церемонията присъстваха редица официални лица, сред които бяха президентът на Република Корея Мун Дже-ин, Иванка Тръмп, най-голямата дъщеря и съветничка на американския президент Доналд Тръмп, и други.Следващата зимна олимпиада е след четири години в Пекин.  ", "date": "2018.02.25", "title": "Зимните олимпийски игри в Пьонгчанг бяха закрити"}
{"url": "http://www.novinite.bg/articles/157007/70-dushi-postradaha-pri-pojar-v-diskoteka-v-Severna-Italiya", "text": "70 души пострадаха при пожар в дискотека в Северна Италия. Инцидентът е станал в съботната нощ в северния италиански град Дезенцано дел Гарда. На място са изпратени пожарникари и шест линейки и медицински хеликоптер. Пострадалите са откарани в болница с признаци на тежко отравяне с дим. Това съобщиха от управлението за Спешна медицинска помощ в област Ломбардия, цитирана от РИА Новости и БГНЕС.По данни на медиците, състоянието на пострадалите не е критично и няма опасност за живота им.Други 52 души, които при избухването на пожара са били в дискотеката, са потърсили медицинска помощ в спешни отделения на местни болници.В сградата е имало няколко стотин души, които са били евакуирани с автобуси, предоставени от местните власти. ", "date": "2018.02.25", "title": "70 души пострадаха при пожар в дискотека в Северна Италия"}
{"url": "http://www.novinite.bg/articles/156987/Snegat-obhvashta-cyalata-strana-temperaturite-padat", "text": "Валежите ще продължат и днес  вече и в цялата страна ще са от сняг. По-значителни ще бъдат в Западна България.Очаква се образуването на снежна покривка, като максималните температури в страната ще достигнат минус 2° - 3°, в София – около минус 1°.Ще духа до умерен, в източните райони и временно силен североизточен вятър.През нощта, с преминаването на средиземноморски циклон през Гърция и Егейско към Черно море, валежите у нас ще се усилят и обстановката още ще се усложни.Над Черноморието ще е облачно с валежи, като постепенно почти навсякъде дъждът ще премине в сняг. Ще духа умерен и временно силен североизточен вятър. Максимални температури на въздуха между минус 1° и 3°. Температурата на морската вода е 6-7°. Вълнението на морето ще бъде 3-4 бала с тенденция на усилване.Над планините ще e облачно със снеговалежи. Ще духа силен вятър - в ниските части постепенно ще се ориентира от изток-югозиток, а по билата ще е от югозапад. Ще има снежни виелици и по проходите ще се образуват навявания. Максималната температура на височина 1200 метра ще бъде около минус 7°, а на 2000 метра – около минус 10°.От Агенция \"Пътна инфраструктура\" съобщиха, че пътните настилки са мокри, а в планинските и усойни райони – частично заснежени, заледени и обработени.", "date": "2018.02.25", "title": "Снегът обхваща цялата страна, температурите падат"}
{"url": "http://www.novinite.bg/articles/157015/Jan-Klod-Yunker-e-na-sreshta-s-makedonskiya-premier-Zoran-Zaev", "text": "Председателят на Европейската комисия Жан-Клод Юнкер пристигна в сградата на правителството на Република Македония, където започна срещата му с премиера на страната Зоран Заев.Юнкер е в македонската столица заедно с еврокомисаря по разширяването Йоханес Хан. Република Македония е първата спирка от балканската обиколка на Юнкер и Хан. До 1 март те ще посетят всичките 6 държави от Западните Балкани.След срещата си със Заев, председателят на Еврокомисията и еврокомисарят ще имат среща и с президента на Македония Георге Иванов.В Европейската комисия досега отказваха да навлизат в подробности около посланията, които ще бъдат предадени на македонското правителство, особено по отношение на въпроса за името, за който натиск оказва и Германия.По-късно днес Юнкер и Хан ще заминат за Албания. ", "date": "2018.02.25", "title": "Жан-Клод Юнкер е на среща с македонския премиер Зоран Заев"}
