{"url": "https://www.novinite.bg/articles/167369/Novo-savmestno-zasedanie-na-pravitelstvata-na-Balgariya-i-Makedoniya-prez-dekemvri", "text": "В началото на декември ще има съвместно заседание на правителствата на България и Македония. Заедно ще открием участъка от магистрала „Струма“ - „Сандански-Кресна”, заяви премиерът Бойко Борисов след срещата си с премиера на Македония Зоран Заев, предаде БГНЕС.Груевски нито е искал, нито българската страна му е издавала паспорт. Това е 100% фалшива новина, каза Борисов за това, че в чужди медии излезе вчера информация, че бившият македонски премиер Никола Груевски имал български паспорт, с който избягал в Унгария. От своя страна македонският премиер Зоран Заев заяви, че са провели една близка приятелска среща с Борисов. Това беше полезна среща с конструктивни диалози. Всичко това е в резултат на подписания двустранен договор за приятелство, подчерта Заев. Македонският премиер отбеляза, че икономическите взаимоотношения между двете страни се развиват изключително добре. Търговският стокообмен се оценява на 500 млн. евро, като според Заев са си поставили за цел да стигне 1 млрд. евро. Работи се по отварянето на нови гранични пунктове, сред тях на Делчево-Невестино и при Симитли. Развива се и проектът за жп линия София- Скопие, както и за газова инфраструктура от разпределителния център в Петрич по посока Струмица. ", "date": "2018.11.15", "title": "Ново съвместно заседание на правителствата на България и Македония през декември"}
{"url": "https://www.novinite.bg/articles/167355/Stolichnite-obshtinari-na-rabota-pesha-v-Denya-za-po-chist-vazduh", "text": "Служителите на Столичната община няма да използват личните и служебните си автомобили в Деня за по-чист въздух – 16 ноември 2018 г. Очаква се примерът им да бъде последван от служители на министерства, районни администрации, Народното събрание и Министерския съвет. Покани до всички администрации за включване в инициативата, която ще се реализира за първа година в България, вече са изпратени лично от столичния кмет – Йорданка Фандъкова.„Каним всички граждани, институции, ученици, бизнеси, да се включат в този Ден за по-чист въздух чрез отказ от личните и служебните си автомобили или чрез други, избрани от тях инициативи. Целта е всички заедно да покажем, че участието на всеки един от нас в преодоляване на този характерен за зимния период проблем е много важно. Нито една мярка и нито една инициатива сама не може да се справи с предизвикателството „по-чист въздух“. Всички заедно – и институции, и граждани – можем“, коментира инициативата кметът Йорданка Фандъкова.Участие в Деня за по-чист въздух до момента са заявили над 100 училища и детски градини в столицата, които ще го отбележат с различни инициативи, включително с тематични информационни инсталации, тематичен „Час на класа“, засаждане на растителност в дворовете или писане на есета.Наред с учениците, сред заявилите участие са представители на различни компании с голям брой служители, между които комуникационни оператори, вериги бензиностанции, банки, ИТ компании. За максимално улеснение на участниците Столичната община предоставя инструментариум с възможности за участие в Деня за по-чист въздух. Повече информация за инициативата: Инициативата на Столична община се провежда с подкрепата на посолството на Великобритания в България. Идеята за отбелязване на Ден за по-чист въздух идва именно от Великобритания, където този ден се отбелязва всяка година в различни градове.", "date": "2018.11.15", "title": "Столичните общинари на работа пеша в Деня за по-чист въздух"}
{"url": "https://www.novinite.bg/articles/167358/Demokratichna-Balgariya-vnasya-v-parlamenta-alternativa-na-Zakona-za-gorivata", "text": "Утре Демократична България ще внесе в парламента предложения за изменение в законодателството, чрез които могат да се постигнат по-ниски цени на горивата и да се осигури конкуренция в сектора. Ще присъстват съпредседателите на Демократична България – Христо Иванов (Да, България!) и Атанас Атанасов (ДСБ), Владислав Панев (Зелените)  и членове от Управленската алтернатива на обединението. Предложенията предвиждат отмяна на така наречения „Закон за горивата“ и отстраняват сериозните недостатъци в изменения под лобистки натиск Закон за данък добавена стойност. Предложенията включват и изменения на Закона за акцизите и данъчните складове.Преди фактическото внасяне на законодателните предложения ще има кратки изявления на лидерите и експертите.  ", "date": "2018.11.15", "title": "Демократична България внася в парламента алтернатива на Закона за горивата"}
{"url": "https://www.novinite.bg/articles/167360/Zatvor-za-domashno-nasilie-i-psihicheski-tormoz-reshiha-deputatite", "text": "Народното събание единодушно прие на първо четене проекта за промени в Наказателния кодекс, свързани с борбата с домашното насилие. Вносители на измененията са председателят на парламента Цвета Караянчева и група народни представители.С промените се допълват квалифицираните състави на убийството и телесните повреди с цел инкриминиране на всички форми на домашно насилие, които ескалират до посегателство срещу живота или здравето на лицата. Инкриминира се психическото насилие и се предвижда системното му упражняване да се наказва с лишаване от свобода до една година или с пробация, а в случаите, когато престъплението е извършено в условията на домашно насилие, се предлага наказанието да е лишаване от свобода до пет години. Въвежда се и инкриминиране на всички форми на системно преследване.Предлага се да бъде въведено незабавно информиране на пострадалия в случаите, когато задържаният извършител на насилието избяга или бъде пуснат на свобода временно или окончателно.Парламентът прие единодушно на първо четене и два проекта за промени в Закона за културното наследство. Според този, внесен от Емилия Милкова, само след съгласието на библиотеките и архивите, в чиито фондове се съдържат движими културни ценности, ще може да се изработват техни копия, реплики и предмети с търговско предназначение. Регламентира се възпроизвеждането на културни ценности в научни издания. Сега създаването, разпространението и използването на изображения на културни ценности за лични нужди, с представителна, образователна и научна цел е свободно, а вносителят предлага това да се отнася и за научните трудове и публикации.Вторият законопроект - на депутати от различни парламентарни групи - разписва възможност колекциите от археологически ценности, заявени за регистрация в музеите, но неидентифицирани и нерегистрирани до този момент, да бъдат пренасочени за регистрация към музей с достатъчен експертен потенциал. По този начин ще се позволи на собствениците на колекции да упражняват в пълен обем правата си. ", "date": "2018.11.15", "title": "Затвор за домашно насилие и психически тормоз, решиха депутатите"}
{"url": "https://www.novinite.bg/articles/167356/Petar-Volgin-s-kniga-sreshtu-statukvoto", "text": "\"Политически /НE/коректно\" е книга срещу статуквото - политическото, икономическото и, най-вече, мисловното. Петър Волгин влиза в директен сблъсък с идеите, които господстваха в публичното пространство през последните три десетилетия. Той, например, защитава държавата. Смята, че именно тя, а не \"невидимата ръка на пазара\"  е в състояние да защити най-добре правата на работещите хора.  Пак в разрез с широко разпространеното клише Петър Волгин твърди, че популизмът съвсем не е онова чудовище, за което го представят либералите.Популизмът е  израз на желанието на хората да бъдат чути. Популизмът е логичната съпротива срещу властта на елитите, срещу изключването на нормалните граждани от процеса на вземане на решенията. От интересите на нормалните граждани никак не се вълнуват и толкова превъзнасяните политически НПО-та. Основната роля на подобни организации, убеден е Петър Волгин, съвсем не е да защитават свободите и правата на хората,  а да бъдат безкритични проводници на чужди интереси в България.\"Политически /НE/коректно\" засяга и най-важниге процеси в съвременната геополитика.  В книгата се говори за все по-силната дезинтеграция , обхванала ЕС, както и за невъзможността  на евроелита да схване дълбочината на проблема. Разликите между \"брюкселския народ\" и нормалните европейци става все повече и повече. Вместо да се стеснява, този разлом непрекъснато се разширява. Петър Волгин се спира и на залеза на американския хегемон. Съединените щати  не са \"господарите на света\", каквито бяха доскоро и, колкото и да не им се иска, вече трябва да се съобразяват с интересите на други държави. С тези на Русия, например. Петър Волгин отделя голяма място в книгата си на руското възраждане. Той дава отговор на няколко основни въпроса. Как разорената и обезверена Русия от 90-те години на миналия век се превърна в основен геополитически фактор?Какви са днешните измерения на русофобията? Защо опитите да бъде омаломощена Русия са обречени на провал? ", "date": "2018.11.15", "title": "Петър Волгин с книга срещу статуквото"}
{"url": "https://www.novinite.bg/articles/167350/Borisov-provede-dvustranni-sreshti-s-premierite-na-Cherna-gora-i-na-Sarbiya", "text": "Министър-председателят Бойко Борисов проведе двустранни срещи с премиерите на Черна гора и на Сърбия – Душко Маркович и Ана Бърнабич. По време на разговорите високо бе оценена дейността на България, която и след своето първо председателство на Съвета на ЕС активно продължава да работи за европейската перспектива и свързаност на страните от Западните Балкани.„Европейският проект няма да е завършен без държавите от Западните Балкани, а техният успех по пътя към ЕС зависи преди всичко от политическата воля на лидерите. България ще продължи да им оказва подкрепа за осъществяване на насочените към ЕС реформи и проекти“, каза премиерът Борисов. В разговора си с Бърнабич българският министър-председател посочи, че сред факторите, допринасящи за политическа стабилност и сигурност в региона, първостепенно значение има нормализирането на отношенията между Сърбия и Косово. А възобновяването на диалога между двете страни трябва да се реализира с посредничеството на ЕС.По време на двустранната среща премиерите Борисов и Маркович обсъдиха устойчивия напредък в преговорите за присъединяване на Черна гора към ЕС. Борисов подчерта, че тя остава добър пример и лидер в региона по пътя към европейското семейство.Фокус в двустранните разговори бяха също енергийната свързаност и инфраструктурните проекти, които са от ключово значение, както за Балканите, така и за Европа. ", "date": "2018.11.15", "title": "Борисов проведе двустранни срещи с премиерите на Черна гора и на Сърбия"}
{"url": "https://www.novinite.bg/articles/167336/Zoran-Zaev-pristiga-na-poseshtenie-pri-Borisov", "text": "Премиерът Бойко Борисов ще се срещне с министър-председателя на Република Македония Зоран Заев, който е на посещение в България. Двамата ще разговарят в Министерския съвет днес. Фокус на срещата ще бъде задълбочаването на двустранното сътрудничество между България и Република Македония в различни области, както и развитието на инфраструктурните проекти в региона.", "date": "2018.11.15", "title": "Зоран Заев пристига на посещение при Борисов"}
{"url": "https://www.novinite.bg/articles/167367/Predlagat-i-elektronnite-cigari-da-se-zabranyat-v-zavedeniyata", "text": "Да се забрани употребата на електронни цигари на закритите обществени места предлагат от сдружения „България без дим“ и от Коалиция за живот без тютюнев дим. За целта е необходимо да се промени Законът за здравето, предаде БНР.38% от българите пушат, 41% никога не са пушели, а 21% са бившите пушачи, сочат резултати от национално представително изследване на \"Екзакта Рисърч груп\".Според д-р Гергана Гешанова в Закона за здравето трябва да се забрани употребата на електронни цигари на закрити обществени места. \"В момента предложението на Министерство на здравеопазването е за спиране на обекти, свързани с хранене и развлечения. Нашето предложение е и други обекти, освен тези, които са свързани с хранене и развлечения, да могат да бъдат затваряни, ако там хронично не се спазва забраната за тютюнопушене. Нашето предложение е този момент, който още 2012-а година залегна в закона - на летищата да има обособени места за пушене, да отпадне. Нашите летища не са крайни и не е фатално, ако ти трябва да седиш там, да не можеш да излезеш навън да си изпушиш цигарата. Нашето предложение е да се даде право на инспекторите, които проверяват заведенията и контролират, да изискват документ за самоличност. Сега на този етап даже да ви видят, че пушите, те нямат право да ви искат личната карта и да ви съставят акт\", казва тя.57 на сто от пушачите не са съгласни децата да виждат реклама на тютюневи изделия по рафтовете в магазините, а същият процент от хората са за пълна забрана за излагане на тютюневи изделия по магазините, сочи още изследването.   ", "date": "2018.11.15", "title": "Предлагат и електронните цигари да се забранят в заведенията"}
{"url": "https://www.novinite.bg/articles/167353/Finalna-sreshta-po-proekt-Mladi-poslanici-na-sportnoto-dobrovolchestvo-se-provede-v-Sofiya", "text": "В периода 13 – 15 нoември 2018 в София България се проведе финална среща по проект „Млади посланици на спортното доброволчество“, който в последните 2 години, подготви и подкрепи изпълнението на дейности за промотиране на доброволческата дейност в сферата на спорта. Участие в срещата взеха Ивайло Здравков и Калинка Гудароваска, членове на УС на „Асоциация за развитие на българския спорт“, както и Емилия Цанова, също част от екипа на асоциацията.АРБС работи целенасочено за развитие и популяризиране на доброволчеството в сферата на спорта в България, като през годините е реализирала голям брой кампании и инициативи по темата и работи целенасочено за нормативно обезпечение на доброволческата дейност. Създаден е „Наръчник на младия доброволец в спорта”, разработвани са множество програми за доброволческа дейност в спортни организации, както и онлайн база данни с доброволци - „Бъдидоброволец!“, в която са включени хора от цялата страна, като е посочена и възможността им да се присъединят към доброволчески проекти в спорта, техния опит и лични умения. Към настоящия момент са регистрирани над 170 доброволци.По време на проект Млади посланици на спортното доброволчество бяха реализирани 3 транснационални срещи с цел да бъдат представени постигнатите резултати на всеки етап и да се осигури процес за мониторинг на качеството. През м. май 2017 в България се проведе международно обучение на млади посланици на спортното доброволчество и успя да стимулира тяхната силна ангажираност, както и участието на партньорските организации в рамките на планираните 2 основни работни потока на местно ниво.Основните фази на проекта бяха посветени на местни дейности, свързани с популяризирането на спортната култура и повишаване на осведомеността относно значението на физическата активност, както и насърчаване на доброволчеството, неговите ценности и неговите ползи за обществото. В допълнение, като краен продукт на проекта е създадена онлайн платформа, на която има събрани всички резултати и най-добри практики, за да следват същия път към популяризирането на спортната култура и доброволчеството в спорта като начини за насърчаване на равни възможности и борба със социалното изключване.Проектът е съфинансиран от Програма „Еразъм+“ на Европейската комисия - Малки съвместни партньорства и ще се реализира в рамките на 24 месеца. Партньори: Италия, България и Полша .  ", "date": "2018.11.15", "title": "Финална среща по проект Млади посланици на спортното доброволчество се проведе в София"}
{"url": "https://www.novinite.bg/articles/167365/Nova-pomosht-za-siraci-ot-dogodina-no-ako-hodyat-na-uchilishte", "text": "Ще бъде въведено условие за получаването на новата месечна помощ за деца сираци, на която те ще имат право от 1 януари догодина. Парите ще се спират, ако детето не е ходило повече от три дни в предучилищна група или е отсъствало повече от пет учебни часа от училище без уважителни причини. Това предвижда проект на правителствено постановление за промени в Правилника за прилагане на Закона за семейните помощи за деца, който е публикуван за обществено обсъждане, предаде БНР.Новата помощ ще се отпуска от догодина на деца-сираци, които нямат право на наследствена пенсия, защото починалият им родител не е имал достатъчно осигурителен стаж. За получаване на детски добавки също има изискване за редовно посещаване на детските градини и училища.За получаването на новия вид помощ няма да има подоходен критерий и размерът ѝ се определя ежегодно със закона за Държавния бюджет. За 2019-а се предвижда той да е 115 лева.Във връзка с отпускането ѝ в момента на етап обществено обсъждане са и промени в наредбата за пенсиите и осигурителния стаж. С тях се регламентира, че новата месечна помощ ще може да се получава заедно с останалите видове помощи по закона за семейните помощи за деца, но няма да може да се получава с персонална пенсия на дете.", "date": "2018.11.15", "title": "Нова помощ за сираци от догодина, но ако ходят на училище"}
{"url": "https://www.novinite.bg/articles/167357/Evropa-ni-dava-nad-293-mln-za-razvitie-na-jeleznicite", "text": "Европейският съюз инвестира 293,4 млн. евро по линия на Кохезионния фонд в по-модерни, по-бързи и по-безопасни железопътни връзки между градовете Пловдив и Бургас, свързващи някои от най-големите градове на България с едно от най-важните пристанища на Черно море.По този начин инвестициите допринасят за изграждането на високоскоростната железопътна линия по коридора Ориент/Източно Средиземноморие от трансевропейската транспортна мрежа (TEN-T), свързващ Централна с Югоизточна Европа.Комисарят по въпросите на регионалната политика Корина Крецу заяви: „Благодарение на този проект, финансиран от ЕС, българските граждани ще могат да пътуват за по-кратко време и при повишена безопасност. Те също така ще усетят и ползите от по-доброто качество на въздуха, тъй като проектът насърчава екологосъобразната мобилност в страната.“Проектът ще доведе до намаляване с 40 минути на времето за пътуване както за пътниците, така и за товарите, като влаковете ще достигат скорост между 130 и 160 км/ч по участъка с дължина 293 км. Това ще направи пътуването с влак конкурентно на автомобилния транспорт и ще насърчи по-екологосъобразна мобилност в страната.  В същото време редица мерки ще доведат до повишаване на безопасността по линията благодарение на новите системи за сигнализация и телекомуникации и заменянето на съществуващите железопътни прелези с 29 надлеза, пешеходен надлез и подлез.", "date": "2018.11.15", "title": "Европа ни дава над €293 млн. за развитие на железниците"}
{"url": "https://www.novinite.bg/articles/167368/Stolichna-obshtina-nyama-da-se-vklyuchi-v-targa-za-kashtata-na-Yavorov", "text": "Столичната община няма да участва утре в първата публична продан на къщата-музей на Пейо Яворов. Причината е в множеството неясноти, установени в правен анализ на казуса. Това обяви кметът на София Йорданка Фандъкова, предаде БНР. Става дума за висящото дело по имота, както и стоящите вписани възбрани и разминавания в документите за собственост.Намерението къщата-музей да стане общинска собственост обаче остава, подчерта кметът. „Ние сме готови след изчистване на всички тези въпроси, да участваме с финансовата подкрепа на държавата в закупуването на тази къща. Отново потвърждавам нашето желание да придобием къщата, но само при ясни условия\", обясни Фандъкова.Относно казуса с Царските конюшни, Фандъкова съобщи, че общината води преговори за ремонт и с министъра на вътрешните работи като собственик на част от изгорялата сграда. Очаква се скоро тя да бъде възобновена, а покривът ѝ - възстановен, допълни тя:\"Министерството на културата вече я обяви като паметник от местно значение. Работи се и затова да бъдат обявени тези сгради за паметник от национално значение\".", "date": "2018.11.15", "title": "Столична община няма да се включи в търга за къщата на Яворов"}
{"url": "https://www.novinite.bg/articles/167370/74-ot-balgarite-ne-vyarvat-chevtora-zdravnavnoska-shte-spre-doplashtanetoza-lechenie", "text": "Нови въпроси за качеството и ефективността на здравната система, както и идеите за подобряването им чрез готвената реформа поставят последните данни от „Индекс на болниците“*. Изводът недвусмислено се налага, както от социологическото проучване на „Галъп интернешънъл“ за нагласите на българите към готвените промени в здравната система, така и от обективните данни за състоянието на дейността на лечебните заведения в областта на ортопедията и кардиохирургията.6019 са сърдечните операции през изминалата година в България, които е финансирала НЗОК. Те са осъществени в 10 болници. Разположението им в страната обаче е крайно неравномерно. Шест от клиниките по кардиохирургия се намират в София. Останалите 4 са в Пловдив, Плевен, Варна и Бургас. Единствената болница за детски кардиохирургични операции - НКБ, отново е в столицата.Освен географските диспропорции, големи са и различията при броя на пациентите, които минават през клиниките, показва данните в „Индекс на болниците“. Основният поток от пациентите се лекува в три болници – „Св. Екатерина\", „Аджъбадем Токуда\" в София и „Св. Георги\" в Пловдив. В първата се извършват над 1300 операции годишно, във втората малко над хиляда, а в третата над 700. Или общо лекарите в тях правят 3000 от всички интервенции.В останалите 7 болници се извършват 2000 операции. Броят на интервенциите обаче е пряко свързан с качеството на тази дейност. Според медицинския стандарт за кардиохирургия, който предстои да се приеме отново от МЗ, едно отделение трябва да има минимум 250 интервенции на година, за да има право да извършва сърдечни операции. Не е ясно дали всички болници отговарят на този критерий, според дейността им по НЗОК това не е така. Друга особеност, която показват цифрите е, че в някои от болниците се правят малко на брой операции по по-евтините пътеки, а по-голям брой по по-скъпите. Този феномен се наблюдава както при частни, така и при държавни болници. Общо 77548 операции са осъществени в областта на ортопедията през миналата година, които е финансирала НЗОК у нас. Те са извършени в 95 болници в страната, показват данните от „Индекс на болниците“. Не всички обаче осъществяват пълна гама от медицинските дейности. В 42 или половината от всички болници се провеждат най-големите операции на долен крайник, а едва в 33 – се извършват най-големите операции на горен крайник.Изключително неравномерен е обемът на дейностите в отделните клиники, той варира от 1 операция по някои клинични пътеки за цяла година до над 1000. Сред тях очаквано са най-големите държавни болници с традиции от години в тази дейност като „Пирогов“ и „Св. Георги“ в Пловдив, така и нови частни структури като „Софиямед“ в столицата, „Пълмед“ и „Еврохоспитал“ в Пловдив. В същото време в някои от клиниките общият обем на дейността по НЗОК за година е под 150 операции, въпреки че толкова са заложени като изискване в медицинския стандарт на операционна маса. 74% от българите не вярват, че въвеждането на втора задължителна здрава вноска, би спряло практиката на доплащане в болниците у нас. 18% смятат, че втора вноска от 12 лв. при частен застраховател ще спре доплащанията, а 8% се колебаят.По отношение на други идеи, свързани с предложената наскоро здравна реформа, най-много одобрение получава предложението Фондът за лечение за деца да премине към Здравната каса (мнозинство от 58% подкрепя, а 27% не подкрепят), макар по това предложение да е и сравнително висок и делът на тези, които не могат да преценят – 15%. Явно, скандалите около въпросния фонд в последните години карат мнозинството българи до одобряват промяната.Най-негативно е оценена идеята всяка болница да има свои собствени цени за услугите, които ще се покриват от здравната каса, а ако лечението на пациента е по-скъпо, той да доплаща разликата – отчетливо мнозинство от 71% от интервюираните не одобряват това предложение.Прилагането на възможно най-евтина медикаментозна терапия също не е високо оценено – 54% са срещу тази идея, а 41% я харесват. Останалите се затрудняват. Тук, разбира се, не може да се очаква огромна запознатост сред респондентите, но общественият инстинкт е красноречив.Откриването на нова болница да става само с решение на парламента също не е припознато като ефективно решение по отношение на здравната реформа, като повече от половината участници в проучването не го одобряват (54% са „против“, а 41% са „за“; останалите се колебаят). В такъв тип данни обикновено се отразява и общият негативизъм на обществото към темата.Данните са от последното проучване на „Галъп интернешънъл“, проведено в периода между 26 октомври и 2 ноември сред 800 души на възраст 18+, специално за Индекса на болниците, съвместна разработка на „Галъп интернешънъл“ и специализирания здравен сайт clinica.bg. Абсолютната максимална грешка е ± 3,2 при 50% дялове. 1% от извадката е равен на около 55 хиляди души. * „Индекс на болниците\" е съвместна инициатива на  и специализирания сайт clinica.bg. Консултант на проекта е проф. Петко Салчев, ключов експерт в здравеопазването. Целта на инициативата е да даде повече прозрачност за дейността на лечебните заведения при някои социално значими диагнози. Това увеличава възможностите за извършване на по-добре информиран избор за лечение при пациентите и заостря вниманието на специалистите върху постигането на по-добри резултати при осъществяването на медицинската дейност.През месец юни бе публикуван първи етап от  - от две основни части. Първата показа обективните данни за броя лечебни заведения, които оперират в областта на неврологията, онкологията и кардиологията, както и на обема дейност, което всяко едно от тях е извършило през изминалата 2017 г. Освен количествени, в тази част са въведени и качествени показатели за всяка от трите медицински области. Данните за реализирането на тази част от индекса са предоставени от НЗОК.Втората част на индекса даде субективната нагласа на пациентите, които са претърпели лечение в болница през изминалите пет години. Тя е осъществена чрез извършването на национално представително проучване от социологическата агенция „Галъп интернешънъл\".Това са първите стъпки в осъществяването на подобен индекс у нас. През следващите месеци предстои той да бъде усъвършенстван с увеличаване, както на броя медицински области, така и на качествените показатели за всяка една от тях. Резултатите ще бъдат представяни ежегодно и ще бъдат постоянно достъпни за обществеността.", "date": "2018.11.15", "title": "74% от българите не вярват, че втора здравна вноска ще спре доплащането за лечение"}
{"url": "https://www.novinite.bg/articles/167342/Borisov-Nov-kabineta-nyama-da-pravya-predsrochni-izbori-ne-ni-tryabvat", "text": "Няма да правя нов кабинет в този мандат. Сега няма защо да има предсрочни избори, надявам се протестите да престанат, след като падат цените на горивата. Това заяви министър-председателят Бойко Борисов пред бТВ, предаде БГНЕС. За думите на Валери Симеонов за майките на деца с увреждания, премиерът заяви: „За десети път ще кажа, извиних се и от името на правителството, казах, че съжалявам. С кое да се припозная? Корнелия Нинова припознава ли се, че нейните депутати нарекоха народа дебили? Припознава ли се с това само преди две години мандатът на ДПС какво направи? Сега се крият зад Орешарски. Във всяка една сфера се повишават доходите. И когато се постави така въпросът за бедността – коя партия подписа за „Белене“ и стоят два реактора за 3 млрд. похарчени пари? Коя партия върза електромерите на хората за ТЕЦ 1 и ТЕЦ 3? БСП“. Борисов отново зададе въпрос: „В кой мандат падна КТБ и това струваше 3,7 млрд.? Съберете ги трите цифри и ще излязат близо 7 млрд. Тези 7 млрд. да ги разпределим на хората, колко ще излезе? Това е било преди две години. Тогава им казах: „Заповядайте, направете правителство“. Сега няма защо. Повтарям за хиляден път. Надявам се протестите да престанат, след като падат цените на горивата. Уважавам демокрацията и протестите са начин и форма да изразиш своето мнение“, подчерта той.Борисов неколкократно обясни, че ако Валери Симеонов е само вицепремиер, той категорично би го притиснал да напусне управлението. Но Симеонов е председател на Обединени патриоти. Не е приятно, особено за майките на деца с увреждания с уговореното с тях и предвижването на законите. Положихме толкова усилия и финансови, заедно с финансовия министър. Много грозно определение на колегата Валери Симеонов, обобщи премиерът. За извинението на вицепремиера Валери Симеонов Борисов поясни, че „имахме коалиционен съвет и всички решихме да слезе да се извини на майките. Според мен той беше искрен, защото и той има човек и трудно го понася“. „Това, което съм поел като ангажимент го изпълнявам пак заявявам, че съжалявам и се извинявам на майките. Не е в моите възможности да го направя – бе отговорът на въпрос може ли да прибере майките от улицата от протеста. Борисов отговори с „не“ и на въпроса обсъжда ли се оставката на Симеонов. Тя може да бъде поискана от неговите коалиционни партньори в рамките на Патриотичния фронт, както е според коалиционното споразумение, а не от ГЕРБ. „Оставката на Валери Симеонов стои на дневен ред при Патриотичния фронт, ако Волен Сидеров или Красимир Каракачанов я поискат. Аз имам коалиционно споразумение с Патриотичния фронт“, каза Борисов. Той отрече кабинетът да се крепи от Валери Симеонов: „Кабинетът се крепи на всеки един от нас“. Борисов напомни, че вече два пъти е подавал оставка, но сега няма защо да го прави. Цените на горивата се определят на пазарен принцип, това не зависи от нас. Тези държави, които добиват петрол и газ, те са богати държави и сега определят цените. Правителството ще настоява всички, които са на българския пазар на петролни продукти всеки ден да заявяват как формират цените си, каза той. „Увеличаването на доходите е в основата и на новия бюджет. 10% увеличение на заплатите с над 500 млн. повече за общините. Увеличение на заплатите с 380 млн. на учителите, над 5 млрд. повече в здравеопазването, със 150 млн. лв. повече за хората с увреждания, с 20 млн. повече за култура. Мога да изброявам още много. Това е увеличение на доходите“, коментира Борисов. За бонусите в Агенцията по вписванията Борисов коментира, че тече проверка на кого са раздавани. В същото време уточни, че трябва държавните служители да имат интерес да работят и да получават достойни заплати. За последните данни за електорална подкрепа, Борисов коментира, че „две години управление, с яростни атаки всеки ден, а БСП не могат да ни стигнат. Нищо различно от това, което хората са ни подредили преди две години няма. Мисля, че и Валери, и патриотите, и ние горчиво съжаляваме за това, което Симеонов каза, повтори премиерът.Аз не знам ние с какво сме предизвикали такова определение – война между институциите. Няма ден, в който президентът не е говорил срещу правителството. Това е все едно някой да ти бие шамари всеки ден и да казва ние се бием. От петък до сега всеки ден президентът ни напада, подчерта Борисов. За изявлението на президента Румен Радев премиерът коментира, че „той напада медиите. Казва атрофирали медии.“ Според него въпросът е към медиите, не към него. „Аз медия имам ли?! Оценката на президента е към медиите, медийната среда. Не ни вкарвайте нас да се обяснявам аз за медиите. Аз не си позволих нито една квалификация към президента Радев. Но прави впечатление, че той прави квалификации само за ГЕРБ, не и за БСП“, каза премиерът. Аз съм участвал, когато са ме поканили, каза Борисов, но напомни, че има медии, които пишат само срещу правителството. Според мен вашите асоциации трябва да излязат и да видят от къде излизат такива оценки. Партията държава е на президента. ГЕРБ е от 10 години. Два пъти отивам и им казвам „Заповядайте, демокрацията ми е най-мила, ето ви властта. Кой друг може да направи това”, каза Борисов. Президентът е в правото си да ни критикува. Но когато говори за партия държава, да говори и за БСП. Като коментира бедността, да коментира и времето на БСП, добави Борисов. Истински се надявам и съдебната система да доведе нещата до край. Съдебната система е независима. Бъдете сигурни, че и Баневи и другите ще ги задържа. Баневи и Митьо Очите категорично ще бъдат изправени на съд, категоричен е Борисов. Борисов е категоричен, че се действа активно срещу контрабандата. Точно увеличението на доходите, забогатяването на хората идва от капките, които се събират, коментира премиерът. Той отново изрази отношение към коментарите на президента. „На президента заплатата става 11 хил. лв. Моята е с 4 хил. по-малко. Бедността не е грях, когато взимаш 11 хил. лв. И хората заслужават, но те трябва да разберат, ако счупя сега държавата, ще се върнем назад“, каза Борисов. Новият шеф на Дирекцията на българите в чужбина е от квотата на ОП, те ще определят новия шеф на ДАБЧ, обясни Борисов. Мисля, че всеки ден трябва да убеждаваме хората, че това, което правим, е за тяхно добро, заяви министър-председателят. Този път той не се плашел от протестите, защото нямало защо. За мен е важно Македония да влезе в НАТО и ЕС. Никой не може да ни открадне историята. Не виждам с какво могат да ограбят българската история. Ако се опитат, ще срещнат много силен отпор, заяви Борисов. България е единствената държава, която успя да се справи с миграционния поток, коментира още Борисов.", "date": "2018.11.15", "title": "Борисов: Нов кабинета няма да правя, предсрочни избори не ни трябват"}
{"url": "https://www.novinite.bg/articles/167341/Podpisan-e-dogovorat-za-stroeja-na-blizo-15-km-ot-magistralata-Sofiya-Kalotina", "text": "Председателят на Управителния съвет на Агенция „Пътна инфраструктура“ инж. Светослав Глосов подписа договора за проектиране и строителство на 14,5 км от път І-8 Калотина - Софийски околовръстен път, в участъка от ГКПП „Калотина“ до пътния възел при Драгоман (от км 1+000 до км 15+500). Изпълнител на отсечката ще е „СТРАБАГ БПА“ ДЗЗД, с участници: „Щрабаг“ ЕАД, „Страбаг Сп. з.о.о., Полша“ и „Битумина ГмбХ-България“ ЕООД. Стойността на договора е 137 491 883.28 лв. без ДДС. Част от средствата за финансиране са осигурени по Механизма за свързване на Европа на ЕС, а останалите са от републиканския бюджет.Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Срокът за изпълнение на обществената поръчка е 852 календарни дни, от които 122 дни са за изработване на техническия проект.Предстои подписването и на договора за изграждането на още 17 км от път I-8 - между Драгоман и Сливница. Този участък ще се изпълнява от „ГБС Инфраструктурно строителство“ АД.Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута и е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”.Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение. ", "date": "2018.11.15", "title": "Подписан е договорът за строежа на близо 15 км от магистралата София-Калотина"}
{"url": "https://www.novinite.bg/articles/167339/Dneven-horoskop-za-chetvartak", "text": "Трябва да отделите малко внимание на кариерата си, дори да мислите, че се намирате точно там, където искате да бъдете. Има накъде да изкачвате и какво още да постигнете, така че не спирайте.Всички около вас имат какво да кажат днес и дори да не сте съгласни с мнението им, сте длъжни да ги изслушате и да покажете уважение. Умеете да комуникирате с хора, покажете го.Стойте далече от важни финансови сделки, нещата са по-сложни, отколкото си мислите. Също така мислите ви са насочени по-скоро към духовни въпроси и ще ви е трудно да се съсредоточите върху факти и цифри.Представителите на останалите зодии могат да намерят дневния си хороскоп ", "date": "2018.11.15", "title": "Дневен хороскоп за четвъртък"}
{"url": "https://www.novinite.bg/articles/167347/21-ot-balgarite-otkazali-cigarite", "text": "Пушачите в България са 38%, бившите пушачи са 21%, а тези, които никога не са пушили са 41%. Това показват резултатите от проведеното през септември проучване на „Екзакта Рисърч Груп”, предаде БГНЕС.Данните от него бяха изнесени от Сдружение „Без дим”, Коалиция за живот без тютюнев дим и маркетинговата агенция по повод Международния ден без цигари, който се отбелязва днес.Такова проучване е направено през 2017 и 2018 г. с 1000 пълнолетни граждани в 92 населени места в страната. „Данните от 2018 г. показват, че най-често пушат мъжете. И през 2017 и 2018 г. в групата на „бившите пушачи” има по-често мъже, хора на възраст над 50 г., както и жители на столицата и малките населени места”, заяви управителят на маркетинговата агенция Елена Дариева.", "date": "2018.11.15", "title": "21% от българите отказали цигарите"}
{"url": "https://www.novinite.bg/articles/167337/Otbelyazvame-Mejdunarodniya-den-bez-tyutyunopushene", "text": "Министерството на здравеопазването, Регионалните здравни инспекции (РЗИ), Националното сдружение на общините на Република България и Общинските съвети по наркотични вещества ще отбележат Международния ден без тютюнопушене на 15 ноември 2018 г. с редица прояви в страната срещу тютюневата зависимост и за мотивация на активните пушачи за отказване от нея.Този ден по традиция се отбелязва всеки трети четвъртък на месец ноември. Според данни от изготвения от Европейската комисия „Здравен профил за България“, 2017 г. //, разпространението на тютюнопушенето сред българското население е най-високо в ЕС и е с почти седем процентни пункта над средното за ЕС. Не по-малко от 28 % от възрастното население, включително повече от един на всеки трима (35 %) мъже, пушат ежедневно. Равнищата на тютюнопушене сред младежите са сходни: разпространението на тютюнопушенето сред 15-годишните момчета е второто най-високо в ЕС (21 %, след Хърватия), а при 15-годишните момичета 30 % са редовни пушачи, което е най-високото равнище в ЕС. Съгласно оценките на Световната банка цената, която плаща здравната система на дадена държава за последствията за здравето от употребата на тютюневи изделия съставлява между 0.1% и 1.1% от брутния вътрешен продукт в различните страни.Тютюнопушенето е една от водещите предотвратими причини за болестност и смъртност сред населението. Данните в България показват, че 13.5% от всички болести и 12.4% от смъртните случаи възникват вследствие употребата на тютюневи изделия. Изчислено е, че в Европейски мащаб всяка година приблизително 650 000 активни и пасивни пушачи умират преждевременно. Във връзка с това Министерството на здравеопазването определя за мото на кампанията на 15 ноември 2018 г.: „Спри сега за по-добро здраве утре”.   Основната цел на кампанията е активните пушачи да преустановят употребата на тютюневи и свързаните с тях изделия.Инициативите за популяризиране на Международния ден без тютюнопушене започнаха в цялата страна още в началото на месец ноември. Те са насочени и към младите хора, родители и деца за реализиране на ефективни превантивни дейности за ограничаване на пасивното тютюнопушене. Кампанията цели и да информира населението относно ефективните методи за отказване от поведенческа и никотинова зависимост, вследствие употребата на цигари. Министерството на здравеопазването припомня, че през цялата година в Кабинетите за консултиране и отказване от тютюнопушенето всеки пушач може да се консултира безплатно как да откаже тютюнопушенето. Тези кабинети са разположени в Регионалните здравни инспекции в областните градове.Сдружение „България без дим“ и тази година ще се присъедини към отбелязването на Международния ден без тютюнопушене, като организира Национална акция под надслов: „Да спечелим заедно: един ден без цигари!“Министерството на здравеопазването подкрепя тази инициатива. С нея Сдружението апелира всички граждани да се включат в отбелязването на Международния ден без тютюнопушене, като спрат да пушат поне на 15 ноември.", "date": "2018.11.15", "title": "Отбелязваме Международния ден без тютюнопушене"}
{"url": "https://www.novinite.bg/articles/167338/Olimpijski-legendi-i-mladi-shampioni-s-unikalno-poslanie-naspektakala-Sofiya-Evrostolica-na-sporta", "text": "Столична община и София – Европейска столица на спорта подготвят завладяващ спектакъл тази вечер в кино „Люмиер“. Под мотото „Продължаваме заедно“ ще бъде направена равносметка на извършеното през последните 4 години и ще обявена необходимостта от продължаването на инициативата в полза на столичани и гостите на града. За Галата пристигат шефовете на Асоциацията на европейските градове и столици на спорта ACES EUROPA, наскоро обявили София за постоянен носител на титлата, което се случва за първи път в историята. Сред зрителите в залата ще са представители на федерации, на неправителствени организации, спортни обединения и гилдии, посланици, всички партньори и подпомогнали проекта през последните 4 години. Специално място е отделено на олимпийските шампиони и медалисти, които застанаха зад идеята и подкрепиха града още при кандидатстването през 2014 г.Зрителите ще могат да се насладят на изпълненията на Поли Генова, Мария Илиева, Денс Академи, таекуондо мегашоу, гимнастически таланти, Фолклорен ансамбъл „Шевица“ и др. На сцената ще бъдат още лицето на кампанията олимпийската медалистка от Рио в художествената гимнастика Християна Тодорова и Дойчин Боянов с част от своя уникален филм за Витоша. Водещи на Галата са Йоанна Драгнева и Илия Илиев.Младите български шампиони ще отправят специални послания за това, което са постигнали в последно време и защо инициативата „София – Европейска столица на спорта“ трябва да бъде продължена. Спектакълът ще се излъчи пряко по БНТ 3 от 18:00 до 19:00 ч. завършва с уникално изпълнение на легендите на българския спорт.", "date": "2018.11.15", "title": "Олимпийски легенди и млади шампиони с уникално послание на спектакъла „София - Евростолица на спорта“"}
{"url": "https://www.novinite.bg/articles/167340/Akciya-Zima-veche-i-s-globi", "text": "От днес всички автомобили трябва да се движат с гуми подходящи за зимни условия. Задължително е минималната дълбочина на протектора им да бъде 4 мм, припомня Нова телевизия. От началото на този месец Пътна полиция започна акция “Зима”, а от днес е третият й етап. До края на ноермври започват засилени проверки по пътищата за това дали се спазва законът.  Ако гумите ни не отговарят на изискванията глобата е 50 лева. Също така е забранено шофирането с гуми с шипове. ", "date": "2018.11.15", "title": "Акция „Зима“ вече и с глоби"}
{"url": "https://www.novinite.bg/articles/167359/Tayani-Brekzit-tryabva-da-priklyuchi-sas-zashtiteni-prava-na-grajdanite-i-rabotnite-mesta", "text": "\"Брекзит е за правата на гражданите, запазването на крехкия мир в Северна Ирландия и гарантирането на работните места, засегнати от напускането на Обединеното кралство“, отбеляза председателят на Европейския парламент Антонио Таяни след брифинга на главния преговарящ за Брекзит Мишел Барние относно споразумението по Брекзит след Конференцията на председателите днес.„Ние вярваме в демокрацията и спазването на решението на британския народ. Приетият текст от Европейския Съюз и Обединеното кралство е първата стъпка от един дълъг път. Въпреки това, аз съм оптимист, че това ще положи основите за близки бъдещи отношения между Обединеното кралство и ЕС. Както винаги съм казвал, Обединеното кралство напуска Европейския съюз, а не Европа“, каза председателят Таяни.„Бих искал да благодаря на Мишел Барние за неговата неуморна работа и дух на сътрудничество, които укрепиха нашите отношения. Бих искал също така да призная важния принос на Ръководната група на Европейския парламент относно Брекзит.Споразумението трябва да отразява това, че всякакъв краен резултат ще бъде по-лош от пълно членство, като същевременно се защитават интересите на ЕС27 и правата на гражданите. Това показа, че ЕС символизира солидарност и единство между неговите членовете.Също така искам да уточня, че това е само началото на нова фаза. Европейският парламент ще бъде призован да одобри споразумението и следва да продължи да следи развитията, гарантирайки спазването на нашите червени линии“, заключи председателят Таяни. ", "date": "2018.11.15", "title": "Таяни: Брекзит трябва да приключи със защитени права на гражданите и работните места"}
{"url": "https://www.novinite.bg/articles/167366/Mitnichari-zadarjaha-30-000-litra-nelegalno-vino-v-Yambol", "text": "Екип на митническа мобилна група и служители от Митница Бургас иззеха близо 30 000 литра вино в стъклени бутилки и пластмасови опаковки от стопанска постройка в селище на територията на община Ямбол. Проверката в частния имот - стопанска постройка е извършена на 12.11.2018 г. В едно от помещенията митническите служители установяват наличието на голямо количество вино -  бяло, червено и розе.Най-голямо е количеството на установените бутилки от 0,75 литра - 21 369 броя. Открити са и 6255 бутилки по 0,375 литра, както и 1576 полиетиленови опаковки по 3 литра и 820 полиетиленови опаковки по 5 литра. В рамките на проверката за виното не са представени документи по Закона за акцизите и данъчните складове. Общото количество на откритата и иззета акцизна стока е  27 200,375 л. Взети са проби за лабораторен анализ.Предстои да бъде образувано административнонаказателно производство. Работата по случая продължава.", "date": "2018.11.15", "title": "Митничари задържаха 30 000 литра нелегално вино в Ямбол"}
{"url": "https://www.novinite.bg/articles/167343/Zimata-nastapva-spryaha-kamionite-prez-Troyanskiya-prohod", "text": "Пристигането на зимата у нас вече има и първите индикации по пътищата. Заради влошени метеорологични условия е налице първото за сезона частично затваряне на планински проход. Става въпрос за Троянския. Там от тази сутрин е забранено движението на камиони над 12 тона, съобщиха от АПИ.", "date": "2018.11.15", "title": "Зимата настъпва, спряха камионите през Троянския проход"}
{"url": "https://www.novinite.bg/articles/167363/Eksperti-savetvat-kak-za-sahranyavame-letnite-gumi-prez-zimata", "text": "Мястото за съхранение на летните ви гуми е от значение. Според експерти правилната температура за съхранение е най-важният фактор. Можете да удължите експлоатационния им живот също и като ги предпазвате срещу влага, химикали и ултравиолетови лъчи. Най-лесният вариант е да ползвате хотел за гуми. Къде да съхранявам гумите си: в гаража, в мазето, на балкона, или някъде навън? СпоредМартин Дражик, продуктов мениджър на Nokian Tyres, температурата на съхранение е най-важният фактор.\"Навремето някои хора съхраняваха гумите си в близост до котлите от централната отоплителна система на сградата. На това място е твърде горещо, а жегата има неблагоприятен ефект върху каучуковите съединения. Гумата ще започне да изсъхва, да се втърдява и с времето ще се появят пукнатини. Може дори да се запали\", обяснява Дражик.\"Перфектното място за съхранение на гуми би следвало да бъде хладно, с температура под 15°C, където гумите да бъдат на сухо. Тъмни пространства, защитени от слънчева светлина, са за предпочитане, понеже ултравиолетовите лъчи понижават издръжливостта на гумата\", добавя Дражик.Хотелът за гуми решава проблема със съхранениетоВсе по-често срещан подход е гумите да се съхраняват на хотел, тъй като това освобождава място за други неща. Хотелът за гуми може да бъде лесно решение и в случаите, когато например в жилищната сграда се забранява да бъдат съхранявани автомобилни гуми като противопожарна мярка. В хотела гумите се проверяват, измиват и монтират от професионалисти. \"Съхранението на гумите в подходящи условия ще удължи експлоатационния им живот\", подчертава Дражик.Внимателно поддържана висококачествена гума може да издържи до шест години. Ако гумите ви са произведени преди повече от десет години, не трябва да ги използвате изобщо. Можете да видите датата на производство изписана като четирицифрено число върху самата гума: първите две цифри показват седмицата на производство, докато последните две – годината (т.нар DOT).Място за съхранение, което подлага гумата на всички вредни влияния, само за един сезон може дотолкова да я увреди, че тя да не може повече да се ползва.Мощните пръскачки за вода могат да увредят гумитеПрепоръките за съхранение на зимни и летни гуми са много сходни. Преди да приберете гумите си, ги измийте внимателно и ги изплакнете. Махнете по-големи камъчета от жлебовете и проверете протектора и страниците за пукнатини или необичайни издутини. \"При миене оставете точката на налягане на водната струя извън гумата, тъй като тя може да прекъсне връзката на каучука с лентата под нея. Това може да доведе до скъсване на гумата при следваща употреба\", казва Мартин ДражикПреди да приберете гумите се уверете, че те са напълно сухи. Гумите не трябва да влизат в контакт с масла, разтворители или други химически смеси на мястото където се съхраняват. Ако е нужно, можете да закупите предпазни торби за допълнителна защита.Гумите не трябва да бъдат затиснати от нещо тежко и не трябва да има напрежение; с други думи, не трябва да нареждате никакви други неща върху тях. \"Когато съхранявате гумите една върху друга, бих препоръчал да увеличите малко налягането, понеже върху най-долната гума има сериозен товар.\" казва Дражик.За съхранението на гуми накратко:-Проверявайте възрастта на гумите и си закупувайте нови най-много на 6-10 години-Проверявайте състоянието на протектора и махайте по-големите камъчета от жлебовете-Измийте гумите и ги оставете да изсъхнат напълно преди да ги приберете-Съхранявайте гумите си на хладно и сухо място-Предпазвайте гумите от слънчева светлина и химикали-За повече спокойствие, оставете работата на професионалистите в хотела за гуми.Ето и основните правила:1. Температура Температурата в помещението за съхранение трябва да е под +25ºC, като за предпочитане е да е тъмно и под +15ºC. Свойствата на каучука може да се променят, което да повлияе на експлоатационния живот на гумата, ако температурата е над 25ºC и под 0ºC. Съхранението на хладно няма отрицателен ефект върху продуктите от каучук.2. Влага Условията на силна влага трябва да се избягват. Влажността в помещението за съхранение не трябва да е толкова висока, че да се образува конденз по гумите. Гумите не трябва да се съхраняват при условия, в които са изложени на дъжд, пръски и др.3. СветлинаГумите трябва да са защитени от светлина, особено от пряка слънчева светлина и силно изкуствено осветление с интензивна ултравиолетова светлина.4. Кислород и озонОзонът има много силно влошаващо въздействие върху гумите. Помещението за съхранение не трябва да съдържа оборудване, което генерира озон, например флуоресцентни лампи или живачни лампи, високоволтово електрическо оборудване, електромотори или друго електрическо оборудване, което може да генерира искри или тихи електрически разряди.5. ДеформацияАко е възможно, гумите трябва да се съхраняват свободно в тяхната естествена форма, така че да не са подложени на натоварване, натиск или усукване. Силни деформации, възникнали по време на дългосрочно съхранение, може да доведат до разкъсване при напомпването.6. Разтворители, масла, греси и топлинаГумите трябва да се пазят от контакт с разтворители, масла или греси дори ако контактът е за кратко. Гумите трябва да се пазят и от мощни източници на светлина и искри при електрическо заваряване.7. Боравене с гумите При боравене с гумите в склад те не трябва да се изпускат от височина над 1,5 m. При падане те могат да се повредят в зоната на борда. Типичното последствие е изкривен борд. Ако видите, че гумата е с изкривен борд, ние не препоръчваме да монтирате такава гума към джанта. ", "date": "2018.11.15", "title": "Експерти съветват как за съхраняваме летните гуми през зимата"}
{"url": "https://www.novinite.bg/articles/167349/Patishtata-v-Starozagorsko-v-gotovnost-da-posreshtnat-zimata", "text": "В Областна администрация днес се проведе среща на областния управител Гергана Микова с представители на пътно-поддържащите фирми в областта и на териториалните структури, имащи отношение към зимната поддръжка. В заседанието участвха и зам. областният управител Димитър Драчев, директорът на РД ПБЗН комисар Стоян Колев, директорът на Областно пътно управление Илия Златев, директорът на РУО Татяна Димитрова, ръководителите на опорни пунктове.Републиканската пътна мрежа в Старозагорска област е с дължина около 1000 км. Обединението „Пи Ес 2014“ тази зима ще отговаря за поддръжката на пътищата от първи, втори и трети клас, а „Автомагистрали“ ЕАД и Обединение „Магистрали 2014“ ще почистват участъците от магистралите „Тракия“ и „Марица“ в Старозагорска област.Първият сняг на прохода Шипка вече е факт. Снежната покривка в момента е около 3-4 см. От „Пи Ес 2014“ – фирмата, която отговаря за двата прохода, заявиха, че имат пълна готовност за зимата. Техниката и изискуемите материали са осигурени на 100%. На опорен пункт Гурково се намират 3 машини и роторен снегорин, а на опорен пункт Младежки дом в готовност за действие при снеговалеж са 5 машини плюс една товарачна машина.Отговарящите за почистването на магистралите фирми също заявиха пълната сиготовност за зимния сезон. Представителите на общините докладваха, че вече имат сключени договори с пътно-почистващи фирми и са отделили необходимите средства за зимната поддръжка.По време на срещата бе предложено пътят между върховете Шипка и Бузлуджа да бъде затворен с масивни метални прегради за целия зимен сезон. Мярката ще се вземе с цел да се избегнат инциденти като този през миналата година, когато младежи – любители на силните усещания, не се съобразиха със забраната за движение по този път и затънаха с кола в преспите.", "date": "2018.11.15", "title": "Пътищата в Старозагорско в готовност да посрещнат зимата"}
{"url": "https://www.novinite.bg/articles/167345/Zapochvat-Kolednite-posti", "text": "От днес започна постът преди празника Рождество Христово. Според Типика (Устава) на БПЦ Рождественският (Коледният) пост е втори по своята продължителност след Великия пост. Той е четиридесетдневен и не е така строг като Великия и Богородичния пост, като е подобен на Апостолския (Петровия). Постът започва от 15 ноември и завършва на 24 декември.В навечерието на поста се отбелязват Рождественски заговезни - с взаимно опрощение и заговяване (консумиране на блажна храна), с разговори и създаване на нагласа за встъпване в предстоящия пост, посветен на славното Христово Рождество.През първата седмица на Рождественския пост и от 20 до 24 декември включително се консумира само растителна храна с олио. През останалите дни на този пост (без сряда и петък) се разрешават безгръбначни животни (охлюви, миди, октоподи и др.), които също се приемат за постни храни. Традиционно на 21 ноември - Въведение Богородично, и на 6 декември - Никулден, се консумира и риба.Човек, който се готви за изповед и св. Причастие, е необходимо предварително да уточни с изповедника си начина и степента на постене. Който е болен или има хронични заболявания, непременно трябва да се посъветва с изповедника си, като му съобщи и мнението на лекаря.    ", "date": "2018.11.15", "title": "Започват Коледните пости"}
{"url": "https://www.novinite.bg/articles/167364/Evroparlamentat-iska-po-seriozna-zashtita-na-pravata-na-patnicite-vav-vlakovete", "text": "Евродепутатите подкрепиха промените в  от 2009 г., като по този начин се гарантира предоставянето на по-добра помощ на лица с намалена подвижност, по-добър достъп за велосипедисти и по-ясни процедури за разглеждане на жалби. Освен това железопътните предприятия трябва да подобрят достъпа до информация относно правата на пътниците и да увеличат равнищата на обезщетения за пътниците при закъснение.Евродепутатите увеличиха обезщетенията за закъснения над 1 час от 25% на 50% от цената на билета. Пътниците ще имат право на обезщетение в допълнение към правото да продължат да пътуват или да бъдат пренасочени.Пътниците ще имат право на 75% обезщетение от цената на билета за закъснение от 1 час и 30 минути и 100% от цената на билета за закъснение от повече от 2 часа.За да се избегне блокирането на пътници в случай на изпусната връзка от многоетапно пътуване, евродепутатите посочват, че пътниците ще имат същите права на информация, помощ и обезщетение като при директно пътуване.Евродепутатите също така отхвърлиха предложенията за освобождаване на железопътните оператори от изплащане на обезщетения в случаи на „извънредни обстоятелства“.Съдействието за хора с намалена подвижност трябва да бъде безплатно и достъпно на по-големите гари, без нужда от предизвестие.Евродепутатите също така намалиха времето за предизвестие за нужда от съдействие на по-малки железопътни гари и уточниха отговорността на железопътната компания и управителите на гарите за пълното обезщетяване на пътници, в случаите на липса и нанесени повреди върху оборудването за придвижване.Пътниците имат право да вземат велосипеди във влакове, включително високоскоростните влакове, влаковете, извършващи превози на дълги разстояния, трансгранични и местни превози, гласи приетият текст. Новите или обновени влакове трябва да разполагат с ясно обособени пространства за превоз на сглобени велосипеди.Евродепутатите също така подкрепиха по-ранното приключване на временното , използвано от някои държави членки, за прилагането само на части от правилата за пътници от 2009 г. за вътрешните железопътни услуги. Това освобождаване трябва да бъде прекратено най-късно една година след като правилата влязат в сила.Евродепутатите искат правилата да се прилагат и за крайградски железопътни услуги.Евродепутатите приеха позицията на Парламента относно преразглеждането на правата на пътниците, използващи железопътен транспорт, с 533 гласа „за“, срещу 37 гласа „против“ и 47 „въздържал се“. Преговорите за окончателния текст на законодателното предложение могат да започнат, след като Съветът на ЕС приема своята позиция. ", "date": "2018.11.15", "title": "Европарламентът иска по-сериозна защита на правата на пътниците във влаковете"}
{"url": "https://www.novinite.bg/articles/167352/Nad-600-fehtovachi-na-mejdunarodniya-turnir-Sabyata-na-Etropolski-v-Sofiya", "text": "Повече от 600 фехтовачи от 22 държави ще се включат в десетото издание на международния турнир „Сабята на Етрополски“, който ще се проведе от 16-ти до 18-ти ноември в зала „София“. Състезанието е кръг от Европейската купа на сабя – за кадети и деца до 14 години, а организатори са Българска федерация по фехтовка и Фехтовална академия „Васил Етрополски“, с подкрепата на София - Европейска столица на спорта.През последните три години то е с най-висок коефициент и се утвърди като едно от най-престижните в света. Участие в зала „София“ ще вземат световните сили във фехтовката от Русия, Унгария, САЩ, Италия, които пристигат с пълни отбори от по 40 души. Патрон на надпреварата ще бъде министърът на младежта и спорта Красен Кралев. Успоредно с турнира за кадети ще се състои и състезание за деца до 14 години.Първото издание на „Сабята на Етрополски“ беше организирано през 2009 година, като поводът беше 50-тата годишнина на именития ни фехтовач Васил Етрополски. Тогава сили мериха 21 състезатели от България,Румъния и Молдова. Първото място спечели Панчо Пасков,който седем години по-късно поднесе една от най-големите изненади на олимпиадата в Рио де Жанейро, побеждавайки световния и европейски шампион Алексей Якименко и класирайки се сред първите шестнайсет.Двама български фехтовачи, възпитаници на академия „Етрополски“, са печелили „Сабята на Етрополски“ - Любослав Бурнев и Йоана Илиева. Йоана печели първото място в три поредни години,което е безпрецедентно постижение в турнирите за Европейската купа.През 2010 година „Сабята на Етрополски“ е включена като кръг от Европейската купа за кадети. Тогава участниците са 161 от седем държави и се провежда и турнир за деца до 14 години. През 2016 надпреварата до 14 години също е включена като кръг от Европейската купа.", "date": "2018.11.15", "title": "Над 600 фехтовачи на международния турнир „Сабята на Етрополски“ в София"}
{"url": "https://www.novinite.bg/articles/167346/Zapochva-podgotovkata-za-remonta-na-dva-tunela-na-Trakiya-i-Hemus", "text": "Подписани са договорите за изработването на технически проекти при предстоящите ремонтно-възстановителни работи на тунелите „Топли дол“ на магистрала „Хемус“ и „Траянови врата“ на „Тракия“, част от трансевропейската пътна мрежа (TENT-T). Въз основа на проектите, които ще се изготвят след това ще бъдат предприети необходимите ремонтни дейности.Тунелът при 39-ти километър на АМ „Хемус“ е с дължина 883 м, а при 53-ти километър на АМ „Тракия“ е 720 м. Двете съоръжения са пуснати в експлоатация през 1985 г. Стойността на договора за проектиране на тунел „Топли дол“ на АМ „Хемус“ е 333 408 лв. с ДДС. Изпълнител ще бъде „Пътпроект“ ЕООД. Техническият проект на „Траянови врата“ на АМ „Тракия“ ще бъде изработен от Обединение „Свеко-Трансконсулт 22“, с участници „Свеко енергопроект“ АД и „Трансконсулт- 22“ ООД. Договорът е за 407 100 лв. с ДДС. Срокът за изработването и на двата проекта е 150 дни.Предвидено е на съоръженията да бъдат извършени геодезически измервания, конструктивни обследвания, при необходимост инженерно-геоложки проучвания и представянето на технически доклад с проектно предложение за ремонтно- възстановителни работи. Целта е да се предвидят всички нужни мерки и дейности, които трябва да се изпълнят на двата тунела, в съответствие с изискванията на Наредбата за технически правила и норми за проектиране на пътни тунели.   ", "date": "2018.11.15", "title": "Започва подготовката за ремонта на два тунела на „Тракия“ и „Хемус“"}
{"url": "https://www.novinite.bg/articles/167361/Inicirame-sazdavaneto-na-svetovna-turisticheska-destinaciya-Drevni-civilizacii", "text": "Ще отправим предложение към Световната организация по туризъм (СОТ) за създаване на световна дестинация „Древни цивилизации”. Такава инициатива би допринесла за по-доброто опознаване на световното културно наследство. Надявам се тази инициатива да бъде подкрепена от СОТ и за България ще е изключително важно да e неин инициатор. Това съобщи министърът на туризма Николина Ангелкова при откриването на втория Международния конгрес на древните цивилизации и историческите маршрути. Ще отправим послание към регионите с древни култури за присъединяване към идеята за подобна дестинация, която ще е отворена за много участници. Министър Ангелкова уточни, че добро начало за реализацията на тази идея е включването на обекти, които са в списъка на световното културно наследство на ЮНЕСКО.Сред официалните гости на Международния конгрес на древните цивилизации и историческите маршрути са заместник-генералният секретар на СОТ Хайме Санклементе, председателят на парламентарната комисия по култура и медии Вежди Рашидов, председателят на комисията по икономическа политика и туризъм Петър Кънев, зам-министърът на културата Амелия Гешева, министри и ръководители на туризма, представители на публичния и частния сектор в отрасъла и свързаните с него индустрии, международно признати експерти в областта на културата и опазването на културното наследство. Форумът се провежда на 15 и 16 ноември 2018 г. в София, като България е домакин за втори път на събитието от този ранг.Конгресът цели да изследва и как връзката между културата и туризма създава възможности за икономически растеж и социално развитие, посочи министър Ангелкова. И допълни, че туризмът доказа потенциала си като един от основните генератори за растеж на световната икономика и се развива с ускорени темпове през последните десетилетия. Секторът има дял от 10,4 % от световния БВП, даващ заетост на над 313 млн. души по света.В България той създава около 13 на сто от брутния вътрешен продукт и е сред водещите икономически сектори. Работим упорито страната ни да се наложи като 4-сезонна дестинация с нейните вече световноизвестни зимни и морски курорти и прекрасни плажове, информира министърът. Според нея страната предстои да бъде открита и с богатството си на минерални извори, СПА комплекси и голф игрища на световно ниво. На територията ни са регистрирани над 40 000 исторически паметници и обекти, които правят България една от най-атрактивните дестинации за хора, интересуващи се от история и култура, коментира министърът.Разбира се, трябва да продължим да работим много, за да доразвием потенциала си и тази година лансирахме инициативите за създаване на Карта на стоте европейски туристически обекта и Общ Балкански туристически продукт, каза министър Ангелкова. Министерството на туризма разработи нова интерактивна уеб-базирана платформа и мобилно приложение, наречено iLoveBulgaria, което предоставя информация за значимите български туристически обекти. В процес на създаване е и Единната система за туристическа информация.Тези и други подобни мерки доведоха до поредните рекордни резултати за български туризъм, обясни министърът. Тя уточни, че през 2017 г. общият брой туристически посещения на чужденци в България е 8 882 747, което е с над 1,8 млн. повече от населението на страната. Според последните данни за 2018 г., чуждестранните туристически посещения у нас са нараснали с 31% спрямо 2015 г., съобщи още тя. И коментира, че България, несъмнено, се превърна в конкурентна и привлекателна целогодишна дестинация.Историческите маршрути като „По пътят на коприната“, „Ориент експрес“ и други са вдъхновили много пътешественици и могат да играят огромна роля за популяризиране на регионите, каза зам.- генералният секретар на СОТ Хайме Санклементе. И допълни, че са необходими съвместни усилия и обмен на добри практики и опит. Сред приоритетите на СОТ е да се генерира допълнителна добавена стойност за всички страни, гарантиране на сигурността на пътуванията, дигитализацията и иновациите в сектора, информира още Санклементе. Той беше категоричен, че този конгрес ще повлияе на развитието на туризма на национално и международно ниво.Този форум е много важен и ние трябва да знаем, че визитната картичка на туризма у нас е неговото културно наследство, заяви Вежди Рашидов, председател на парламентарната комисия по култура и медии. И акцентира, че България има своето заслужено място в световната култура. Той благодари на министър Ангелкова за организирането на форума и последователните инициативи в популяризирането на страната и историческите й богатства. ", "date": "2018.11.15", "title": "Иницираме създаването на световна туристическа дестинация „Древни цивилизации”"}
{"url": "https://www.novinite.bg/articles/167344/Nad-200-kitajski-kompanii-sa-posetili-Balgariya-v-tarsene-na-vazmojnosti-za-biznes", "text": "Представители на повече от 200 китайски компании са посетили страната ни през 2018 г. като са проучвали възможности за инвестиции и стартиране на съвместни партньорства с български предприятия. Това съобщи заместник-министърът на икономиката Александър Манолев по време на откриването на Международна конференция на младите лидери и предприемачи в рамките на формата „16+1“, която се провежда в София.„Изминалата година бе много важна за България от гледна точка инициативата 16+1 като приехме домакинството на редица престижни форуми – нещо, което се отрази благоприятно и на връзките между бизнеса“, каза Александър Манолев. Той посочи, че през 2018 г. последователно страната ни бе домакин на Седмата среща на правителствените ръководители на Китай и държавите от Централна и Източна Европа; на Първата среща на Междубанковата асоциация на Китай и страните от Централна и Източна Европа; както и на 4-тата Среща на местните ръководители на инициативата „16+1“. „Имаме всички основания да си пожелаем, че 2019-а ще е годината, в която ще видим плодовете от това активно участие на България в рамките на инициативата и в икономическата сфера“, допълни икономическият заместник-министър.„Днес поставяме фокус върху един от, може би, най-важните аспекти на икономическото сътрудничество – на контактите между младите лидери и предприемачи“, каза още Александър Манолев. По думите му развитието на предприемачеството и стартъп общността е от изключително значение за икономиката на България и е сред приоритетите на Министерството на икономиката.Цитирана бе и статистика, според която през последните пет години в България са създадени около 2000 стартъпа. От компаниите, в които са инвестирали инвестиционни фондове, около половината все още съществуват, а 40% са получили последващо финансиране.„Това е и поредната година, през която отчитаме устойчив ръст на двустранния стокообмен между България и Китай“, акцентира зам.-министър Манолев и допълни, че през първата половина на 2018 г. сме изнесли стоки за над 366 млн. щ.д. за КНР, което е ръст от 10%, а двустранният ни стокообмен за изминалата година надхвърля 2 млрд. щ. д. „Сигурен съм, че с повече подобни събития и с тази активност на двустранните ни отношения, през следващата година не само ще запазим тези резултати, но и ще ги надградим“, подчерта Александър Манолев.В днешното събитие участие взеха и посланикът на Китайската народна република у нас Н. Пр. Джан Хайджоу, академик Стефан Воденичаров, председателят на фондация „Славяни“ професор Захари Захариев и др. В рамките на форума ще бъде даден старт на международен предприемачески – образователен център за обмяна на млади професионалисти и предприемачи. Организатори от българска страна са Национална асоциация „Един пояс, един път“ и Сдружение „Асоциация за международно обществено развитие“. Основен партньор от страна на Китай е „All-China Youth Federation“, което е най-голямото младежко обединение в страната.  ", "date": "2018.11.15", "title": "Над 200 китайски компании са посетили България в търсене на възможности за бизнес"}
{"url": "https://www.novinite.bg/articles/167354/Parvo-za-uchebnata-godina-Uchilishte-za-aviaciya-na-stolichnoto-letishte", "text": "Утре от 11:00 ч. летище „София“ ще проведе първото за тази учебна година „Училище за авиация“. Акцент на срещата с децата ще бъдат усилията, които столичната аерогара полага за намаляването на въглеродните емисии и опазването на околната среда. Темата е свързана с инициативата на Столична община за Ден с по-чист въздух. Събитието ще се проведе на Терминал 1, Клуб на авиацията.", "date": "2018.11.15", "title": "Първо за учебната година „Училище за авиация“ на столичното летище"}
{"url": "https://www.novinite.bg/articles/167362/VMZzapochva-daproizvejda-dronove-za-dostavchik-na-NATO", "text": "ВМЗ Сопот подписа договор за сътрудничество и трансфер на технологии с израелската компания Aeronautics Group, на базата на който ще започне производство на безпилотни летателни апарати /дронове/. Това стана по време на среща на министъра на икономиката Емил Караниколов с представители на израелската компанията в Министерство на икономиката. На срещата участва още заместник - министър Лъчезар Борисов, представители на Министерство на вътрешните работи и на Министерство на отбраната.Израелската компания е глобален лидер в производството и дизайн на безпилотни летателни апарати, има над 70 клиента по целия свят, в това число продава и на НАТО. Договорът за трансфер на технологии ще даде възможност на ВМЗ за собствен бранд български безпилотни летателни апарати, както и тяхното сервизиране, поддръжка и обслужване.Министър Караниколов изтъкна, че инвестициите в нови технологии са основен фактор за растеж и подчерта, че Израел е световен лидер в иновациите, които добавят висока стойност в производството. Зам.-министър Борисов отчете, че износът в сектора на продукти свързани с отбраната за миналата година отбелязва над 20% растеж, както и че съществува сериозен потенциал за развитие на военно промишления комплекс у нас.Договорът за сътрудничество бе подписан от г-н Атанас Богданов председател на Борда на директорите на ВМЗ Сопот и от г-н Ади Коен директор на бизнес развитие и маркетинг на Aeronautics. Г-н Коен посочи, че израелската компанията счита страната ни за важен хъб за стоки за въздушната авиация. „Заедно можем да навлезем на нови пазари“, допълни той. По думите му целта е да се установи в България линия за асемблиране и производство на безпилотни летателни апарати.Председателят на Борда на директорите на ВМЗ Сопот Атанас Богданов каза от своя страна, че подписването на договора е важна крачка в желанието на ВМЗ за развитие в нови високотехнологични области, което е част от стратегията на Министерство на икономиката за извеждането на дружеството в сектора на новите технологии и допълни, че ВМЗ ще бъде основен двигател и човешки ресурс по този проект.", "date": "2018.11.15", "title": "ВМЗ започва да произвежда дронове за доставчик на НАТО"}
{"url": "https://www.novinite.bg/articles/167334/Prodaljava-da-zastudyava-na-mesta-shte-ima-slab-dajd", "text": "Днес над страната облачността ще се задържи значителна, със слаби валежи от дъжд. След обяд временни разкъсвания ще има над Западна и централните райони на Южна България. Ще духа слаб до умерен вятър от север-североизток, в Източна България след обяд временно ще се усили. Ще нахлува хладен въздух и максималните температури ще са между 7 и 12 градуса, в София - около 7, сочи прогнозата на НИМХ.Атмосферното налягане ще се задържи по-високо от средното за ноември и ще остане без съществена промяна.В планините облачността ще е по-често значителна, с временни разкъсвания над масивите на Западна България. На много места ще има валежи от сняг, под 1300 метра от дъжд примесен със сняг. Ще духа умерен, по високите и открити части и временно силен вятър от север-североизток. Температурите ще се понижават и максималната на височина 1200 метра ще е около 2 градуса, на 2000 метра – около минус 4.По Черноморието ще е предимно облачно със слаби валежи от дъжд. След обяд по северното крайбрежие ще спрат и облачността временно ще се разкъса. Ще духа умерен предимно северен вятър. Максималните температури ще са между 10 и 13 градуса. Температурата на морската вода е 15-16. Вълнението на морето ще е 2-3 бала.  ", "date": "2018.11.15", "title": "Продължава да застудява, на места ще има слаб дъжд"}
{"url": "https://www.novinite.bg/articles/167335/Mejdunaroden-kongres-na-svetovnite-civilizacii-v-Sofiya", "text": "На 15 и 16 ноември 2018 г. България ще бъде домакин на втория Международен конгрес на световните цивилизации и историческите маршрути, организиран от Световната организация по туризъм (СОТ) към ООН. Той ще се проведе в столичния „София хотел Балкан“.За форума в София се очакват над 500 участници от България и други страни - министри и ръководители на туризма, представители на публичния и частния сектор в отрасъла и свързаните с него индустрии, международно признати експерти в областта на културата и опазването на културното наследство.По време на дискусиите ще бъдат обсъдени общи инициативи за развитие на културно-историческия туризъм, както и мерки за опазване и популяризиране на материалното и духовното богатство на човечеството от древността до наши дни. Ще бъдат анализирани възможностите за развитие на туристически проекти, свързани с устойчивостта на културните маршрути и транснационалното сътрудничество за тяхното осъществяване. Сред основните теми ще бъдат също добрите практики като инициативата на СОТ „Западният път на коприната“.В рамките на събитието Министерството на туризма организира и двудневно туристическо изложение в Античния културно-комуникационен комплекс „Сердика“ (зона Ларгото), на което ще бъдат представени български традиционни продукти. То ще бъде открито на 15 ноември в 14:00 часа.Първият конгрес на световните цивилизации, организиран от Световната организация за туризъм, бе проведен също в България през ноември 2016 г. ", "date": "2018.11.15", "title": "Международен конгрес на световните цивилизации в София"}
{"url": "https://www.novinite.bg/articles/167348/Minori-i-energetici-izlizat-na-miting-v-Radnevo", "text": "Миньори и енергетици от организациите на КНСБ в комплекса „Марица Изток“ излизат на митинг в защита на работните си места.  Той ще се проведе на 28 ноември в Раднево.Това гласи декларация на синдикалните организации в Мини „Марица Изток“ и ТЕЦ „Марица-Изток“, изпратена до премиера, енергийния министър, ръководствата на двете дружества и кметовете в региона.В проявата са поканени всички жители на Старозагорска област, както и градоначалниците на всички населени места, които ще бъдат засегнати от закриването на въгледобива в региона.Причината за протеста е неяснотата около бъдещето на „енергийното сърце“ на България, осигуряващо 45 на сто от електроенергията в страната и работните места в комплекса и региона.Те искат конструктивни мерки в кратък срок, придружени с анализ, които да доведат до реална перспектива за финансова стабилност на двете държавни дружества.Миньори и енергетици настояват още за позиция на държавата за осигуряване бъдещото развитие на Комплекса до изчерпване на въглищните запаси, както и за нова енергийна стратегия с хоризонт 2030 - 2050 г.", "date": "2018.11.15", "title": "Миньори и енергетици излизат на митинг в Раднево"}
{"url": "https://www.novinite.bg/articles/167351/Shesti-Sofijski-mejdunaroden-literaturen-festivalNemskoezichna-literatura-ot-vsichki-strani", "text": "Остава по малко от месец до началото на шестото издание на „Софийски международен литературен фестивал“ (11-16 декември | НДК, Мраморно фоайе). Тази година чуждестранната програма на фестивала ще е посветена изцяло на немскоезичната литература. Участници ще бъдат някои от най-известните писатели и поети в съвременната литература на Германия, Австрия, Швейцария и Лихтенщайн, като: Кристоф Хайн, Роберт Менасе, Лукас Берфус, Шерко Фатах, Илия Троянов, Йонас Люшер, Фердинанд Шмац, Марион Пошман и Забине Бохмюл.Кураторската програма на фестивала обичайно е изградена от няколко основни елемента: срещи с писатели, дискусии и детска програма. Тази година събитията ще се разширят с още три нови формата:Бързи литературни срещи, Софийски международен литературен фестивал представя и Тайно поетическо четене.На сцената на Литературния фестивал ще бъдат експонирани и две изложби: „Бухшмук“ – с илюстрации по сюжети от немскоезични автори и селекция арт книги на платформата ТИ - РЕ.В своята шеста година форумът ще включва 40 събития, които осмислят съвременни литературни процеси и събират на едно място български и немскоезични автори.  Срещи с писателиСтруктуроопределящата линия на основната програма (срещите с писатели и дискусионните панели) на Софийски международен литературен фестивал включва теми и тенденции в немскоезичната и българската литература, които имат пресечни точки, но и които е важно да бъдат анализирани по-задълбочено в различните контексти. Намерението на подобна идейна рамка е да създаде пространство за среща и диалог на литературите и културите на различните държави.Днешните неврози; социалната травма; Европа като сюжет; историческото наследство: памет и истина; поезията, представена пред скоби; проза и справедливост са само част от темите на разговорите с българските и чуждоезичните автори. Сред участниците тази година са поетите и писателите Алек Попов, Владимир Полеганов, Владислав Христов, Георги Господинов, Едвин Сугарев, Здравка Евтимова,Илиана Илиева, Кристин Димитрова, Крум Филипов, Людмила Миндова, Марин Бодаков, Мирела Иванова, Мехмед Атипов, Палми Ранчев, Петър Чухов, Румен Петров, Христо Карастоянов, Цвета Софрониеваи Яна Букова.ДискусииТемите в тазгодишното издание на Литературния фестивал формират широка картина от дискусионни блокове.Сред най-интригуващите разговори ще бъде този за „Случаят СВЕП, визуалната поезия и свободата на образите“ или как списанието, част от колекцията на МоМА и от архивите на Getty Center, участва в международните процеси на изкуството. Тазгодишният дебат за превода ще бъде посветен на неговите маршрути и преводните издания на българска литература на немски език.Международната тема в програмата на фестивала изисква и присъствието на сериозни и ангажирани дискусии, тематизиращи късия разказ, немскоезичния роман, българската и немскоезичната драматургия.Европейската мрежа за литература и книги „Традуки“ инициира мащабен дебат със заглавие: „Как се отваря архив на тайните служби?“Няколко от тематичните панели ще бъдат ангажирани с новите тенденции в издаването на книги, със социокултурната роля на издателя и с литературата, пренесена във виртуалната реалност.  Нови форматиТри нови форми на срещи с публиката ще бъдат добавени в тазгодишната програма.За първото Тайно поетическо четене може да се каже твърде малко, тъй като, както се подразбира от заглавието му, публиката няма да знае почти нищо предварително. Тайна ще бъдат имената на поетите, но и мястото, в което ще се проведе събитието. Броят на хората, които ще присъстват ще бъде ограничен, а предварителното записване ще е задължително. Това, което се знае със сигурност е, че поетите също имат поставена задача: те трябва да прочетат две свои стихотворения, едно стихотворение от немскоезичен автор, което е важно за тях и да „реагират“, както намерят за добре, на тайната.Тази година фестивалът добавя в програмата си разговор за някои значими литературни инициативи в страната. В рамките на Софийски международен литературен фестивал представя всяка година ще бъдат канени разпознаваеми, устойчиви, интересни, непознати или напълно нови  начинания. Гости през декември ще бъдат организаторите и съмишленици на Международния литературен фестивал в Русе; Прозрачният преводач на Къщата за литература и превод: събитието, в което публиката е поканена да надникне зад кулисите на преводаческия процес, да види различни преводачески версии на един и същи литературен откъс и платформата Свободно поетическо общество.Алек Попов, Елена Алексиева, Виргиния Захариева, Иван Ланджев и Соня Тодорова ще бъдат първите автори, които ще участват в Бързите литературни срещи. Тези лични срещи между читател и писател ще заимстват случайния принцип на Speed Dating-формата. Първите 50 човека, които се запишат ще имат възможността да разговарят с един от писателите в рамките на 5 минути. Авторите ще са си подготвили теми за разговор, а хората ще сядат при тях на случаен принцип.Детска програмаВсеки ден от Литературния фестивал започва със събития, свързани с детските книги, срещи с писатели или работилници. В детската програма тази година гостуват немскоезичните писателки Катя Алвес иДагмар Гайслер, като и добре познатите български автори: Юлия Спиридонова – Юлка, Радостина Николова, Сотир Гелев, Калина Мухова, Мила Попнеделева-Генова и Петя Кокудева.  Шестте дни на Софийския международен литературен фестивал 2018 се провеждат по време на 46-ия „Софийския международен панаир на книгата“. Тазгодишното му издание ще премине под мотото:Четири страни – един език, посветено на немскоезичните държави Австрия, Германия, Лихтенщайн и Швейцария, които тази година ще бъдат Почетни гости на събитието.Шестото издание на Софийския международен литературен фестивал и 46-ия Международен панаир на книгата се организират от Асоциация „Българска книга“ с подкрепата на Министерството на културата на България и Столична община. Събитията се провеждат в партньорство с Франкфуртския панаир на книгата, Гьоте-институт България и с финансовата подкрепа на Министерство на външните работи на Германия. Партньори на Почетната програма са Княжество Лихтенщайн, Посолството на Република Австрия, швейцарската културна фондация „Про Хелвеция“, Посолство на Швейцария в България, „Традуки” и Фондация „Курт Волф”.Събитията са част от Културния календар на Столична община за 2018 г.", "date": "2018.11.15", "title": "Шести Софийски международен литературен фестивал: Немскоезична литература от всички страни"}
