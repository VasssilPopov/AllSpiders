{"url": "https://www.novinite.bg/articles/177984/Vejdi-Rashidov-iska-10-pati-po-soleni-globi-za-posegatelstvo-varhu-pametnici-na-kulturata", "text": "Председателят на парламентарната Комисия по културата и медиите Вежди Рашидов ще внесе поправка в Закона за културното наследство, с която десетократно се вдигат санкциите за посегателство върху паметници на културата с национално и световно значение, които са в Индикативната листа на ЮНЕСКО, съобщиха от комисията.Предстои второ четене на поправките в Закона за културното наследство, където този текст ще бъде разгледан и гласуван. Това ще доведе до по-строги режими на опазване и управление от страна на собствениците, ползвателите и концесионерите на такива недвижими културни ценности,обясниха още от комисията.\"Посегателството върху такива паметници като пещерата \"Магурата\", на което станахме свидетели неотдавна, е посегателство и унищожаване на националната памет и трябва да се наказва строго от закона. Подобен вандализъм е престъпление към националната ни културна идентичност\", коментира Рашидов.В Индикативната листа за културно и природно наследство на България са включени обекти с много висока културна и научна стойност, които могат да кандидатстват за вписване в Списъка на световното наследство. Там присъстват пещерата \"Магурата\", гробницата край Александрово, гробниците в Казанлъшката долина и др.", "date": "2019.07.10", "title": "Вежди Рашидов иска 10 пъти по-солени глоби за посегателство върху паметници на културата"}
{"url": "https://www.novinite.bg/articles/177964/Ogranichavat-dvijenieto-v-tunel-Echemishka-v-posoka-Varna", "text": "Движението по АМ „Хемус“ ще бъде затруднено в сряда. От 09:00 до 15:00 часа спират преминаването на превозни средства в тръбата за Варна на тунел „Ечемишка“.Причината -  съвместно учение на службите. На място ще се проверява готовността за реакция при катастрофа и пожар.Движението ще се извършва двупосочно в тръбата за София.", "date": "2019.07.10", "title": "Ограничават движението в тунел \"Ечемишка\" в посока Варна"}
{"url": "https://www.novinite.bg/articles/177967/REShENO-Chestvame-zaedno-sas-Severna-Makedoniya-Sv-Sv-Kiril-i-Metodij", "text": "Македонското правителство взе решение за съвместно честване на Светите братя Кирил и Методий, Свети Климент Охридски, Свети Наум и цар Самуил. Това стана по време на правителственото заседание, ръководено лично от премиера Зоран Заев.В официалното съобщение се казва, че до края на годината Българо-македонската експертна комисия по въпросите на историята и образованието трябва да разреши въпросите от общата история свързани с Илинденското въстание, Гоце Делчев и др. Също така правителството подкрепи предложението на Комисията за преглед на учебния материал в учебниците за 6 клас в България и за 7 клас в Македония (Средновековие) до края на 2019 г.Министрите бяха информирани, че двете страни са разгледали годишния доклад на експертната комисия, в който се посочва постигнатия напредък в областта на древната история.Двете страни са съгласни да изпълнят договореното в най-кратък срок за датите за общите чествания. При всяко официално отбелязване на тези личности да се подчертава историческата истина за нашата обща история и това публично да се оповестява, призоваха от македонското правителство.", "date": "2019.07.10", "title": "РЕШЕНО: Честваме заедно със Северна Македония Св. Св. Кирил и Методий"}
{"url": "https://www.novinite.bg/articles/177969/Kuche-nahapa-dve-deca-ot-Asenovgrad", "text": "Две деца в Асеновград бяха нахапани от улично куче. В социалните мрежи жителите на Асеновград се готвят за протест, тъй като градът се напълнил с бездомни кучета, а общината не предпремала никакви мерки.8-годишното дете от Асеновград, нахапано от агресивното животно, е получило разкъсна рана на крака и наранявания в областта на ухото, разказаха близки на семейството. След двудневни грижи в Клиниката по ортопедия и травматология на УМБАЛ \"Свети Георги\", детето е изписано днес.Инцидентът се е разиграл на улица \"Отец Паисий\" тази неделя. Около 18 часа момчето, заедно със свои приятели, се прибирало вкъщи, когато внезапно пред тях изскочило кучето и нападнало децата. Хора наоколо веднага се притекли на помощ и сигнализирали и на тел. 112. На място пристигнала линейка, която откарала пострадалото момче в болница в Пловдив.\r\nЗа случая е сезирана Районната прокуратура в Асеновград, жалба ще баде подадена и до общинската администрация в града. \r\nТова е втора жалба срещу същото бездомно животно, нападнало друго друго дете няколко дни преди този инцидент. Хората в района настояват за незабавни мерки и справяне с безстопанствените кучета, които все повече се множат.", "date": "2019.07.10", "title": "Куче нахапа две деца от Асеновград"}
{"url": "https://www.novinite.bg/articles/177961/BABH-potvardi-novi-shest-ognishta-na-Afrikanska-chuma-pri-domashnite-svine-v-oblast-Pleven", "text": "Българската агенция по безопасност на храните (БАБХ) констатира днес, 9 юли, още шест огнища на Африканска чума по свинете (АЧС) при прасета в лични стопанство (тип заден двор) в селата Брест, Милковица, Долни Вит, Драгаш войвода, Санадиново, Бацова махала – област Плевен.В рамките на надзора, който се провежда от БАБХ, бяха взети проби от населените места, посочени по-горе, които при изследването потвърдиха наличие на АЧС.    БАБХ предприема необходимите мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС.Принудителното умъртвяване по хуманен начин и обезвреждането на всички домашни свине ще стартира утре, 10 юли, при спазване на изискванията на Наредба № 22 за намаляване до минимум страданията на животните по време на клане или умъртвяване. Създадени са зони на рестрикция – 3 км предпазна и наблюдавана зона. Наблюдаваната зона включва област Плевен, общините Гулянци, Белене, Плевен, Никопол, Долна Митрополия, Левски и Пордим. В двете зони са наложени мерки за контрол и ликвидиране на АЧС.Във връзка със застрашително бързото развитие на ситуацията с Африканската чума по свинете в област Плевен, Българската агенция по безопасност на храните проверява сигнали за укрити контактни домашни свине. Получени са и сигнали за нерегламентирано транспортиране на живи свине от засегнатите селища към населени места извън зоните с ограничения.  Гр. София, 1606, бул. ”Пенчо Славейков” № 15A  +359 (0) 2 915 98 20, +359 (0) 2 915 98 98, www.babh.government.bg БАБХ напомня, че транспортирането на животни може да се извършва само, ако животните са идентифицирани, произхождат от животновъден обект под ветеринарен надзор и са придружени с ветеринарномедицинско свидетелство за придвижване.Също така, животните следва да се транспортират със специализирани транспортни средство, което е одобрено от БАБХ за подобни дейности. В тази връзка БАБХ алармира населението на страната да не се поддава на изкушението да закупува животни с неясен произход. Подобни практики са изключително опасни и крият сериозен риск от бързо разпространение на заразни болести по животните, особено в епизоотична ситуация.   БАБХ отново предупреждава, че се забранява влизането и излизането на хора и автомобили без разрешение на БАБХ, в района на обектите, по време на изпълнение на мерките, разпредени със заповед на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и областната администрация и лица имащи адресна регистрация в съответното населено място. Актуална информация за местата с потвърдени случаи на Африканска чума по свинете в страната и движението на заболяването може да намерите в интерактивната карта, публикувана на сайта на БАБХ.", "date": "2019.07.10", "title": "БАБХ потвърди нови шест огнища на Африканска чума при домашните свине в област Плевен"}
{"url": "https://www.novinite.bg/articles/177970/Grandiozno-posreshtane-na-Car-Lav-na-svetovnata-galapremiera-v-Los-Andjelis", "text": "На 9 юли в американската филмова столица Лос Анджелис се състоя световната галапремиера на един от най-очакваните филми тази година. В прелестната обстановка на Dolby Theatre бе организирано грандиозно посрещане на новата игрална версия на обичания от малки и големи Цар Лъв, такова каквото само един цар заслужава.Събитието мина под знака на емблематичните декори и музика, познати още от 1994 година, когато легендарната анимация за пръв път излиза на филмовия небосклон и остава завинаги в сърцата на зрителите. Освен стотиците фенове и гости, на галапремиерата присъства и целият актьорски състав на Цар Лъв, вдъхнал нов живот на продукцията. Творческият екип на филма също бе сред специалните гости и предизвика изключителен интерес у всички, които нямаха търпение да разберат най-любопитните моменти от създаването на продукцията. Червеният килим се превърна в своеобразна звездна сцена, която посрещна феноменалния режисьор и сценарист на Цар Лъв Джон Фавро, създател и на кинохита Книга за джунглата от 2016 година.Единствена и неповторима по червения килим премина Бионсе, която озвучава вече порасналата Нала във филма. Със зашеметяваща визия и осанка на истинска кралица, Бионсе донесе много усмивки и екзалтира феновете. Доналд Глоувър, известен още като рапъра Childish Gambino, също блестеше на специалното събитие и съвсем в духа на порасналия Симба подари много внимание на гостите. Сред останалите звезди на галапремиерата бяха невероятният Джеймс Ърл Джоунс (Муфаса), Чиуетел Еджиофор (Скар), Алфре Уудард (Сараби), Били Айхнер (Тимон), Сет Роугън (Пумба), Джон Кани (Рафики), Джон Оливър (Зазу) и др. Други специални гости, уважили събитието, бяха и колежките на Бионсе от една от най- обичаните женски групи Destiny`s Child – Мишел Уилямс и Кели Роланд. Със звездното си присъствие червения килим озариха още Джейми Фокс, Тифани Хадиш, Холи Бейли, Марсаи Мартин, Меган Трейнър и други. Композиторът Ханс Цимър, възродил уникалната музика от филма и допринесъл за нейния съвсем нов заряд, също бе част от официалната вечер.Продуцентите Карън Гилхрист и Джефри Силвър, кастинг директорът Сара Фин, дизайнерът на продукцията Джеймс Чинлънд и всички останали членове на творческия екип бяха сред най-важните присъстващи на гала премиерата. Под емблематичния акомпанимент на Can You Feel The Love Tonight в нейния осъвременен аранжимент в изпълнение на Бионсе и Доналд Глоувър и сред приказната атмосфера с почерк на африканската савана, световната галапремиера на Цар Лъв остава едно от най- впечатляващите събития от света на киното за 2019 година. То бе повод на едно място да се съберат някои от най-големите световни знаменитости и да отдадат заслужена почит към едно от най-великите производения в цялата киновселена изобщо! Царят официално е приветстван с чест и почитания! Остава единствено да станем свидетели на грандиозното му завръщане в кината от 19 юли на 2D, 3D, IMAX 3D и 4DX в дублирана и субтитрирана версия и предпремиерно още от 18 юли в избрани кина.", "date": "2019.07.10", "title": "Грандиозно посрещане на \"Цар Лъв\" на световната галапремиера в Лос Анджелис"}
{"url": "https://www.novinite.bg/articles/177973/Otpuskat-37-mln-lv-za-spravyane-s-razprostranenieto-na-afrikanska-chuma-po-svinete", "text": "Правителството отпуска 3,7 млн. лв. за справяне с разпространението на африканска чума по свинете. Това стана ясно от думите на премиер Бойко Борисов в началото на днешното правителствено заседание, предаде Агенция „Фокус“.Очаквайте подробности!", "date": "2019.07.10", "title": "Отпускат 3,7 млн. лв. за справяне с разпространението на африканска чума по свинете"}
{"url": "https://www.novinite.bg/articles/177976/Evtanazirat-200-praseta-v-plevenskoto-selo-Brest", "text": "Министерският съвет гласува 3 милиона и 700 хиляди лева за предотвратяване на африканската чума по свинете.В началото на правителственото заседание министърът на земеделието Десислава Танева каза, че са взети нужните мерки за справяне с откритите вчера нови 6 огнища на заразата в плевенско:\"На шестте села има такива пунктове за дезинфекция. Единственият метод за справяне с това заболяване е на практика физическото унищожение на вирусоносители. Това са диви прасета и прасета тип \"заден двор\", където няма мерки за биосигурност и в съседна Румъния туристическият сезон е активен и тези потоци представляват също голям риск\".Днес в плевенското село Брест ще бъдат евтаназирани 200 прасета заради положителни резултати за африканска чума.В плевенското село Брест ще бъдат евтаназирани 200 прасета след положителните резултати за африканска чума.Вчера бяха потвърдени шест нови огнища на болестта в област Плевен. Днес областният управител свиква извънредно заседание на епиозоотичната комисия.Във вчерашния ден са описани и актуализирани списъците на жителите, които отглеждат прасета в село Брест, каза областният управител Мирослав Петров:“Към момента данните са около 200 прасета там. В трите населени места, които бяха от предната седмица, общо са 54 евтаназираните прасета. По данни на кмета в Брест са 200 и затова засилихме полицейското присъствие с оглед внасяне и изнасяне на такива животни“.След откритите нови огнища в Плевенско започва масирана информационна кампания във всички села.“Ще бъдат раздавани бюлетини с подробна информация за заболяването, практика на други държави и поведението на хората какво трябва да бъде. Цялостна информираност на населението с оглед това заболяване. Хората да проявят разбиране. При наличие на такава епидемия превантивната мярка е докато не отшуми тотално, да не се гледат такива животни“.", "date": "2019.07.10", "title": "Евтаназират 200 прасета в плевенското село Брест"}
{"url": "https://www.novinite.bg/articles/177965/Dneven-horoskop-za-sryada", "text": "Днес може да сте леко разочаровани, заради проблеми в работата. Това не трябва да ви отчайва и да ви кара да се отказвате. Разбира се, че е важно за вас, но опитайте да приемате нещата по-спокойно.Днес ще бъдете много развълнувани. Каквато и да е причината, трябва малко да се успокоите и да оставите вашите приятели и семейство също да се изявят. Вие се справяте страхотно, но не лишавайте останалите.Вашето семейство и приятели ще се навъртат покрай вас през целия ден. Опитайте тактично да им обясните, че трябва да уважават личното ви пространство. Днес можете да се справите страхотно и сами. Вижте повече на: ", "date": "2019.07.10", "title": "Дневен хороскоп за сряда"}
{"url": "https://www.novinite.bg/articles/177979/Koncertat-na-Maluma-v-Arena-Armeec-promenya-dvijenieto-v-stolicata", "text": "Заради концертът на Малума, който се провежда в зала \"Арена Армеец“ в столицата в сряда, се налага промяна в организацията на движение в сряда, информираха от Пресцентъра на Столична община.  От 19 ч. до 23.30 ч. ще бъде забранено движението и разрешено паркирането на автомобили в най-дясната лента на двете платна на бул. „Асен Йорданов“ в отсечката между бул. „Шипченски проход“ и \"Площад на авиацията\". Няма да се засягат спирките от градския транспорт.", "date": "2019.07.10", "title": "Концертът на Малума в \"Арена Армеец\" променя движението в столицата"}
{"url": "https://www.novinite.bg/articles/177982/Tol-sistemata-se-otlaga-za-dogodina", "text": "\r\nДепутатите подкрепиха на първо четене промените в Закона за пътищата, които предвиждат търговска експлоатация на електронната система за таксуване на тежкотоварни автомобили на база изминато разстояние да започне работа най-късно от 1 март 2020 г.\r\n\r\n\r\n\r\n\r\n\r\n\r\n\r\n\r\n\r\n ", "date": "2019.07.10", "title": "Тол системата се отлага за догодина"}
{"url": "https://www.novinite.bg/articles/177977/Dimitar-Margaritov-KZP-Ne-mogat-da-Vi-zadaljat-da-platite-za-neshto-koeto-ne-jelaete", "text": "По никакъв начин никой не може да Ви задължи да ползвате т. нар. комплект „чадър и шезлонги”. В изминалите години сме глобявали за такива случаи, и сега ще го направим, категоричен бе председателят на Комисията за защита на потребителите Димитър Маргаритов, който коментира по bTV информацията за условията при отдаване на чадъри и шезлонги по Черноморието. Маргаритов съобщи, че в момента контролният орган приключва работа по такъв казус на плажа в Черноморец, като предстои да бъде наложена санкция.„Установихме, че е посочена единичната цена на чадъра и на шезлонга, но на първа линия трябва да ползвате комплект. Т.е. тук вече има задължително условие Вие да си вземете чадър с два шезлонга”, обясни Маргаритов. „Не може да бъдете принуждавани да си купите нещо, което е извън Вашите потребности. Може да поискате само чадър или само шезлонг”, допълни той. „Въпреки че се наблюдават сериозни разлики в цените на тези услуги на отделните плажове и на фона на това, че вече има стотици хиляди хора на морето, към момента от началото на сезона при нас са постъпили не повече от 10-15 жалби относно качеството на туристическия сезон”, съобщи председателят на КЗП. Според него това означава, че хората трябва да бъдат по-бдителни и да реагират при проблем. „Ние откликваме на момента, защото нашите екипи са и на място. Хората могат да ни намерят и на денонощния телефон 0700 111 22, и чрез сайта ни в Интернет”, добави Маргаритов. През месец юли Комисията за защита на потребителите е извършила над 500 проверки в туристически обекти по Черноморието, като са съставени около 40 акта за установени нарушения. Данните са съпоставими с тези от предходни периоди, сочи статистиката на КЗП.", "date": "2019.07.10", "title": "Димитър Маргаритов, КЗП: „Не могат да Ви задължат да платите за нещо, което не желаете”"}
{"url": "https://www.novinite.bg/articles/177983/Praskaneto-sreshtu-komari-po-porechieto-na-reka-Dunav-startira-na-12-yuli-ot-grad-Kozloduj", "text": "На 12 юли 2019 г., петък, започва дезинсекционна кампания по поречието на река Дунав. Унищожаването на насекомите ще се осъществи чрез инсектицидна обработка на засегнатите площи по цялото поречие на река Дунав. Първото пръскане против комари ще бъде реализирано на територията на община Козлодуй.Кампанията ще се извърши чрез авиационно третиране с цел масовото унищожаване на комарите и предотвратяване разпространението на болести по хората и животните в тези рискови региони. Българската агенция по безопасност на храните напомня, че при пръскане срещу инсектициди е необходимо пчеларите да предприемат мерки по опазване здравето на пчелите. По отношение на предстоящото мероприятие в петък, общинската администрация в град Козлодуй организира информирането на пчеларите.", "date": "2019.07.10", "title": "Пръскането срещу комари по поречието на река Дунав стартира на 12 юли от град Козлодуй"}
{"url": "https://www.novinite.bg/articles/177985/Obuchavat-lovcite-zaradi-sluchaite-na-chuma-po-svinete", "text": "Заради новите случаи на африканска чума по свинете (АЧС) в България, експерти от Североизточното държавно предприятие започват срещи-обучения с членовете на ловните сдружения. Първите събирания ще бъдат в стопанствата, където има доказани случаи на АЧС и са обособени санитарни зони за достъп и лов. По време на обученията ще бъдат обсъдени новите случаи на чума по свинете, както и мерките за биосигурност и ограничаване разпространението на болестта. Обсъжда се и идеята на дружините да бъде предоставена безвъзмездно едра и средна строителна дървесина за изграждане на чакала, за да може да се улесни индивидуалния лов. Чрез него ще се намали запаса от дива свиня по места и щетите от заболяването ще бъдат по-малки, смятат експертите. Срещите целят още веднъж да се припомни на ловците какво трябва да се прави при отстрел на диво прасе, от кои части на тялото се вземат проби, как и къде се изпращат те. ", "date": "2019.07.10", "title": "Обучават ловците заради случаите на чума по свинете"}
{"url": "https://www.novinite.bg/articles/177966/Balgariya-otpuska-19-mln-lv-za-bejancite-v-Turciya", "text": "1,9 млн. лева за плащания към бежанците в Турция ще отпусне правителството на днешното си заседание. Те ще се изплатят на три вноски. Финансовата помощ oт всички страни членки беше договорена през 2016 г. година между Европейския съюз и Турция.Парите се дават за хуманитарната помощ, здравеопазването и образованието на сирийски бежанци, настанени в южната ни съседка. За годините от 2016 г. до 2020 г. България се е ангажирала да внесе общо почти 18 милиона лева. Според анализа на правителството, след работата по това споразумение, мигрантският натиск към българската граница е намалял значително.", "date": "2019.07.10", "title": "България отпуска 1,9 млн. лв. за бежанците в Турция"}
{"url": "https://www.novinite.bg/articles/177962/Shestvie-sreshtu-fermite-za-koji-mina-po-sofijskite-ulici", "text": "Вчера около 200 човека преминаха по софийските улици между Министерски съвет и НДК под ритъма на барабани, с плакати и скандирания в подкрепа на забрана на фермите за ценни кожи. Събитието също намери силна подкрепа сред артистичните и модните среди. Шествието бе организирано от сдружение КАЖИ, фондация \"Дивите Животни\" и Националната гражданска инициатива за забрана добива на ценни кожи в България. По средата на бул. Витоша шествието спря за няколко минути и бе направен атрактивен флашмоб. Пред НДК пък протестиращите показаха модното ревю от проекта \"ЗООТОПИЯ\" на модния дизайнер Светла Колева. Ревюто демонстративно насочи вниманието \"към несъотвествието в това страданието и убийството да се претворяват в нещо красиво или стойностно.\", коментира модната дизайнерка. Тя е сред младите българските дизайнери, които се обявяват категорично против убиването на животни – най-често норки и лисици – само заради кожите им. Петя Алтимирска, от организаторите на събитието, каза още: \"Традицията и културата не са оправдание за причиняването на ненужно насилие и смърт на други съзнателни същества. Ние не сме принудени да живеем като нашите предци, да се подчиняваме на техните традиции и социални навици. Можем да поставим под въпрос и да изберем отхвърлянето на тези абсурдни системи на насилие, каквито са фермите за кожи. Можем да се развиваме, да напредваме и да живеем по-етично като създаваме по-справедливи общества. Искаме България да върви по стъпките на цивилизованите общества, които вече не само отхвърлят, но и забраняват този жесток бизнес. Вместо това, чрез мълчанието си, нашите политици толерират развитието на жестоката кожухарска индустрия, като слагат страната ни редом до страните от третия свят.\" Преди малко над година, от кампанията входираха 51 хил. подписа в Народното събрание за забрана на фермите за ценни кожи. Оттогава, законопроектът за забраната все още не е внесен в Народното събрание нито от депутатите, нито от Министерски съвет. Затова организаторите проведоха протест на 19-ти юни и сега отново излязоха на улиците. Твърдят, че ще продължат с публичните събития, докато забраната на фермите за ценни кожи в България не бъде внесена и приета. ", "date": "2019.07.10", "title": "Шествие срещу фермите за кожи мина по софийските улици"}
{"url": "https://www.novinite.bg/articles/177994/Sled-ukaz-na-prezidenta-Chernobil-veche-e-otkrita-zona", "text": "Украинският президент Владимир Зеленски подписа указ, с който премахва редица забрани за посещение на изключващата зона, включително създаването на \"зелен коридор\" за туристите. Това съобщи самият той, цитиран от ТАСС.Трябва да покажем на света Чернобил. На учени, природозащитници, историци, туристи. Днес подписах указ, с който ще започне трансформацията на зоната на изключване в една от точките на растеж на новата Украйна. Преди всичко ще създадем \"зелен коридор\" за туристите и ще премахнем предпоставките за корупция”, заяви  Зеленски.По думите му в момента Чернобил е източник на корупция. \"За съжаление, зоната на изключване все още е символ на корупция: служители по сигурността събират подкупи от туристи, нелегално се изнася скрап и се използват природни ресурси. Скоро ще спрем всичко това\", подчерта той.Държавният глава обеща,  че Чернобил ще се превърне в научно-туристическо съоръжение, което да се превърне в символ на свободата на новата Украйна.", "date": "2019.07.10", "title": "След указ на президента: Чернобил вече е \"открита зона\""}
{"url": "https://www.novinite.bg/articles/177963/PP-MIR-iskat-cyalostno-vavejdane-na-mashinnoto-glasuvane-v-Balgariya", "text": "Отмяната на машинното гласуване е крачка назад не само в процеса по въвеждане на електронното гласуване, но и в развитието на демокрацията в България.Това се казва в позиция на ПП МИР по повод предложените от управляващата коалиция ГЕРБ Обединени патриоти и \"Воля\" промени в Избирателния кодекс, касаещи отмяна на машинното гласуване. От ПП МИР категорично се противопоставят на отмяната на машинното гласуване на местните и парламентарните избори и считат, че българските граждани нееднозначно са показали непримиримостта си към всеки опит за изборни манипулации. \"Не е коректно към българските граждани в 12 без 5 да се правят промени в Изборния кодекс чрез които не само, че не се оптимизира и модернизира Изборния процес, а напротив, отнема се възможността за провеждането на честни избори\", каза председателят на ПП МИР инж.Симеон Славчев. Според ПП МИР основните проблеми, довели до ниската активност на машинно гласувалите на Европейските избори са недостатъчната разяснителна кампания на ЦИК, късното приемане на методическите указания, неудачният образец на протокола за отчитане на резултатите от машинните секции, както и слабото обучение и мотивация на секционните избирателни комисии.„Несъстоятелни са твърденията на управляващата партия ГЕРБ и нейните коалиционни партньори, че броят на избирателите гласували машинно на последните избори е малък и е икономически неизгодно да се осигурят машини”, коментираха още от ПП МИР и подчертаха, че избирателната активност на изборите за Европейски парламент традиционно е ниска и няма как да бъде показател за ефективността на машинното гласуване. Поради лошата организация на машинното гласуване от страна на управляващите по време на Европейските избори гласоподавателите очаквано предпочетоха не машинното, а традиционното гласуване.Самото отчитане на изборните резултати също затрудни изключително много комисиите и им създаде двойна работа. Не може да се счита че изборът на традиционно гласуване е отказ от машинното гласуване поради неговото непознаване и новост, се казва още в позицията на ПП МИР. За да се реши проблемът и да се въведе успешно машинното гласуване в България от ПП МИР предлагат ЦИК да адаптират разяснителната си кампания според различните нагласи на българските граждани спрямо машинното гласуване.Именно на предстоящите местни избори машинното гласуване би могло да улесни и опрости изборния процес и най-вече да ограничи порочната практика с поправката на ръка на избирателните протоколи от страна на изборните комисии, се подчертава в позицията на ПП МИР.Липсата на институционална подкрепа и твърда и устойчива позиция на държавата за методиката на машинното гласуване и лицензирането на машините за гласуване е съзнателно водена от ГЕРБ политика за забава на развитието на европейските ни ценности, се казва още в позицията на най-младата българска партия. Според ПП МИР машинното гласуване е стъпка към утвърждаване на изборна система, която дава гаранции за ограничаване на манипулациите и фалшификациите на изборния резултат и всяко посегателство върху него е посегателство върху конституционното право на всеки български гражданин, а именно правото му на избор, се посочва в позицията на партията.\"Не само, че не трябва да се премахва машинното гласуване, а трябва да се премине към цялостен процес и въвеждане изцяло на машинно и електронно гласуване. За това призоваваме управляващите от ГЕРБ, Обединени патриоти и \"Воля\" да не отменят машинното гласуване за предстоящите местни избори, а напротив, да го разширят като следваща стъпка от подготовката за цялостното въвеждане на машинното гласуване на всички видове избори в България\", каза председателя на ПП МИР инж. Симеон Славчев. За да има ефективност на машинното гласуване трябва традиционното да отпадне, твърдят от ПП МИР, които имат сериозна експертиза и ще се включат активно в публичните дебати по така готвените промени в Изборния кодекс.Също така от ПП МИР призовават за публичност на достъпните на ЦИК данни и доклади на ключови участници в машинното гласуване, които да се ползват при предстоящия обществен дебат по основните въпроси на машинното гласуване и реална им организационно-техническа подготовка. ПП МИР са категорични, че машинното гласуване е стъпка в правилната посока и всяко отлагане на въвеждането му е в ущърб на демокрацията в България и сериозен сигнал за опит за манипулиране на едни от най-важните избори в България, чрез които могат да бъдат решени голяма част на българите по места. Ако управляващите не се вслушат в гласа на народа и отменят машинното гласуване, то ПП МИР ще предприеме всички законови мерки, чрез които да защитят гражданските права на българските избиратели", "date": "2019.07.10", "title": "ПП МИР искат цялостно въвеждане на машинното гласуване в България"}
{"url": "https://www.novinite.bg/articles/177978/ODMVR-Sliven-500-narusheniya-na-skorostta-za-edna-sedmica-v-oblast-Sliven", "text": "От 1 до 7 юли на територията на ОДМВР-Сливен са проведени специализирани операции по контрол и пътна безопасност, разпоредени от ГДНП и директора на ОДМВР-Сливен старши комисар Димитър Величков. Осъществява се контрол по национални кампании „Лято” и „Ваканция! Да пазим децата на пътя!” Екипи, сформирани от служители на Пътна полиция, Териториална полиция и районните управления в Сливен, Нова Загора, Твърдица и Котел са проверили 1702 моторни превозни средства, и 1819 лица. Констатирани са 672 нарушения на Закона за движение по пътищата и Кодекса за застраховане. За една седмица на територията на ОДМВР-Сливен с мобилни и стационарни камери са констатирани 500 нарушения на скоростта.Издадени са 301 електронни фиша за скорост и 1 електронен фиш за автомобил без застраховка. В поделенията на Пътна полиция и при проверки на пътя са връчени 124 фиша и са отнети 5 шофьорски книжки за неплатени глоби. За други нарушения са съставени 576 фиша, актове са 77. Установени са 4 неправоспособни водачи. Един водач е хванат да управляват след употреба на алкохол. Един водач е отказал да бъде изпробван с техническо средство. Общо отнетите свидетелства за управление на МПС са 8. В Сливен, Котел и Нова Загора са съставени общо 118 фиша за неправилно паркиране.Завишена остава патрулната дейност по отношение установяване на лица, които управляват под въздействието на наркотични вещества и алкохол. Екипи на ОДМВР-Сливен ще следят за нарушения, които пряко влияят на пътния травматизъм, употребата на наркотици и алкохол, правоспособност, спазване на предимство, сигнализация и маркировка. Тази седмица се провеждат специализирани операции по контрол на скоростта, употребата на алкохол, наркотици, засилено полицейско присъствие има на автомагистрала Тракия и главните пътища в областта, предвид засиления трафик в летните месеци.", "date": "2019.07.10", "title": "ОДМВР-Сливен: 500 нарушения на скоростта за една седмица в област Сливен"}
{"url": "https://www.novinite.bg/articles/177971/Siderov-veche-ne-e-predsedatel-na-PG-na-Patriotite", "text": "Волен Сидеров вече не е председател на парламентарната група на \"Обединените патриоти\". Това е било решено на заседание на групата на малката коалиция във вторник следобед, научи NOVA. Лидерът на \"Атака\" е бил свален от поста с 20 гласа от общо 27 депутати в ПГ. Неговите народни представители не са присъствали на въпросното заседание. ВМРО и НФСБ пък са поели съвместно ръководството на групата.Аргументът за решението на депутатите на Каракачанов и Симеонов е, че лидерът на \"Атака\" от месеци не е събирал на заседание парламентарната група в качеството си на председател. Когато пък е насрочвал сбирки на групата, неговите депутати са отсъствали, твърдят колегите им от другите две партии в малката коалиция.За съпредседатели на ПГ на ОП са избрани Искрен Веселинов от ВМРО и Валентин Касабов от НФСБ. Техни заместници ще бъдат Милен Михов и Борис Ячев. Секретари на групата стават Юлиан Ангелов и Християн Митев.Очаква се промяната да бъде обявена официално в пленарната зала от трибуната след гласуването на президентското вето за Черноморското крайбрежие.", "date": "2019.07.10", "title": "Сидеров вече не е председател на ПГ на Патриотите"}
{"url": "https://www.novinite.bg/articles/177995/KNSB-predlaga-majchinstvoto-za-vtorata-godina-da-stane-415-leva", "text": "Майчинството за втората година да стане 415 лева, а минималното дневно обезщетение за безработица – 12 лева. Това са част от исканията на КНСБ спрямо проектобюджета на държавното обществено осигуряване за следващата година. От синдиката настояват също за увеличаване на тежестта на всяка година осигурителен стаж от 1.2 на 1.27 процента, но само за стажа на трета категория труд. Като мерки за осигуряване на повече приходи, с които да се поемат завишените разходи, се предлага вдигане на вноската за фонд „Безработица” с половин процент, увеличаване на минималния осигурителен доход за земеделските производители и самоосигуряващите се на 610 лева, както и на всички минимални прагове с 5.3 процента. Изпълнителният секретар на синдиката Асия Гонева аргументира исканията за майчинството и обезщетението за безработица: „Предлагаме досегашното съотношение, което в годините се е сложило между това, което се плаща на майките във втората година с минималната работна заплата, да се запази и при новия размер на минималната работна заплата, тоест и там да има движение напред. Отново поставяме въпроса за дневния размер на обезщетението за безработица, което миналата година (след пет шест години битка) беше вдигнато мъничко – от 7 до 9 лева. Но то е доста след принципа, който е заложен в закона, а той е 60% от конкретната заплата. Ако аз получавам 610 лева, поне 60% от този размер трябва да бъде обезщетението ми за безработица”.", "date": "2019.07.10", "title": "КНСБ предлага майчинството за втората година да стане 415 лева"}
{"url": "https://www.novinite.bg/articles/177986/BVP-na-Balgariya-narastva-s-33", "text": "Прогнозите за икономическия растеж на България през 2019 г. и 2020 г. остават непроменени – 3,3% и 3,4% съответно. Инфлацията ще бъде 2,4% през тази и 1,7% през 2020 г. Това се казва в лятната икономическа прогноза на Европейската комисия.През първото тримесечие на годината растежът в еврозоната беше по-голям от очакваното поради редица временни фактори, като например меката зима и увеличаването на продажбите на автомобили. Растежът беше благоприятстван също така от мерките на фискалната политика, благодарение на които разполагаемият доход на домакинствата в редица държави членки нарасна. Краткосрочните перспективи пред европейската икономика обаче са помрачени от външни фактори, включително напреженията в световната търговия и значителната политическа несигурност. Тези фактори продължиха се отразяват отрицателно на доверието в производствения сектор, който е изложен в най-голяма степен на международната търговия, като се очаква това да доведе до намаляване на перспективите за растеж през останалата част от годината.В резултат на това прогнозата за растежа на БВП в еврозоната от 1,2 % през 2019 г. остава непроменена, докато прогнозата за 2020 г. е леко намалена до 1,4 % предвид очаквания по-умерен темп на растеж през останалата част от тази година. Прогнозата за БВП за ЕС остава непроменена — 1,4 % през 2019 г. и 1,6 % през 2020 г. Прогнозата за БВП за България също остава непроменена – 3,3% през 2019г. и 3,4% за 2020г.През тази и следващата година се очаква БВП да нарасне във всички държави — членки на ЕС. Вътрешното търсене, по-специално потреблението на домакинствата, продължава да бъде движеща сила за икономическия растеж в Европа благодарение на продължаващото увеличаване на пазара на труда.Прогнозите за общата инфлация в ЕС и в еврозоната бяха понижени с 0,1 процентни пункта през тази и следващата година, главно поради по-ниските цени на петрола и малко по-слабите икономически перспективи.", "date": "2019.07.10", "title": "БВП на България нараства с 3,3%"}
{"url": "https://www.novinite.bg/articles/177960/Oblachno-i-dajdovno-shte-e-vremeto-dnes", "text": "Днес ще преобладава облачно и дъждовно време. Сутринта ще има временни прекъсвания на валежите и разкъсвания на облачността, но още преди обяд от запад отново ще завали дъжд, който ще обхване по-голямата част от страната. Привечер от северозапад валежите ще започнат да спират, но в южните и източните райони ще продължи да вали и през нощта срещу четвъртък, като на места там се очакват значителни количества. По-голяма е вероятността за гръмотевични бури и градушки в Южна България. Вятърът ще е предимно умерен от северозапад и с него ще прониква хладен въздух. Температурите ще се понижат и максималните ще са между 21° и 26°, по-високи в крайните югозападни райони.Над планините ще е облачно и дъждовно, на места ще се развият и гръмотевични бури. Ще духа до умерен север-северозападен, по високите открити части – силен до бурен западен вятър. Максималната температура на височина 1200 метра – около 19°, на 2000 метра – около 12°, по- ниски в Стара планина.Над Черноморието сутринта валежите ще спрат и до обяд ще има временни разкъсвания на облачността. След обяд отново ще завали и с прекъсвания ще продължи да вали и през нощта срещу четвъртък. Вятърът ще е предимно умерен от север-северозапад, след обяд временно ще се обърне от юг-югоизток. Максималните температури ще са между 23° и 26°, колкото е и температурата на морската вода. Вълнението на морето ще е 2 бала.", "date": "2019.07.10", "title": "Облачно и дъждовно ще е времето днес"}
{"url": "https://www.novinite.bg/articles/177974/Deputatat-ot-BSP-Georgi-Mihajlov-se-otkazva-ot-imuniteta-si", "text": "Депутатът от БСП Георги Михайлов се отказва от имунитета си. Председателят на парламента Цвета Караянчева съобщи от парламентарната трибуна, че народният представител на левица е подал официално заявление, за да може да започне производство срещу него, предава дарик радио.", "date": "2019.07.10", "title": "Депутатът от БСП Георги Михайлов се отказва от имунитета си"}
{"url": "https://www.novinite.bg/articles/177968/Pravitelstvoto-s-vajno-zasedanie", "text": "\r\n\r\nПравителството се очаква на днешното редовно заседание да одобри годишен Доклад за състоянието на националната сигурност през 2018 г., съобщи пресслужбата на кабинета. Министрите ще одобрят допълнителни разходи по бюджета на Министерството на външните работи за 2019 г. във връзка с Механизма за бежанците в Турция. Кабинетът ще приеме Национален доклад за състоянието и опазването на околната среда през 2017 г. и ще определи \"Бул Ер\" ЕООД за въздушен превозвач, който да оперира с до седем честоти седмично по международната въздушна линия Варна-Москва-Варна, договорена съгласно Спогодбата за въздушни съобщения между правителствата на България и Русия. Министрите ще одобрят също и допълнителни разходи по бюджета на Министерството на образованието и науката за 2019 г. В дневния ред на правителственото заседание са и промени в Закона за електронните съобщения, както и приемане на Наредба за минималните изисквания за мрежова и информационна сигурност.\r\n\r\n\r\n \r\n\r\n \r\n", "date": "2019.07.10", "title": "Правителството с важно заседание"}
{"url": "https://www.novinite.bg/articles/177981/BSP-Sofiya-Sadat-potvardi-che-Stolichna-obshtina-ne-si-varshi-rabotata-v-borbata-za-chist-vazduh", "text": "Българският съд потвърди, че управляващите в Столична община не си вършат работата в борбата за чист въздух в София. Това е изводът, който ние, общинските съветници от БСП, правим след решението на Софийския градски съд от понеделник по колективния иск, заведен на 29 май 2017 г. от редица неправителствени организации, обединени в \"Група за чист въздух\". Българският съд задължи Столична община да мие улиците в София по два пъти на месец в периода от май до септември, а в останалата част от годината - веднъж месечно.От над 5 години ние, общинските съветници от БСП, постоянно настояваме Столична община да се ангажира сериозно с въпроса за миенето на улиците и да извършва тази дейност редовно през цялата година. Това е най-лесната и ефективна мярка за прилагане в борбата срещу силно замърсения въздух в София. Както е известно и доказано, фините прахови частици са основният замърсител на въздуха в града ни. Затова приветстваме решението на Софийски градски съд да задължи Столична община да си върши работата.Надяваме се управляващите в СО да проявят необходимата отговорност и да изпълнят съвестно задълженията си. Нашият призив е, освен централните булеварди и основните пътни артерии в София, да бъдат мити и улиците в крайните квартали. И да не делят града на център и периферия, както го правят от години. Недоумяваме само, защо трябваше Съдът да да разпореди на управляващите в Столична община да изпълняват ангажимента към чистотата на града, за която събират повече от 200 милиона от парите на софиянци всяка година", "date": "2019.07.10", "title": "БСП - София: Съдът потвърди, че Столична община не си върши работата в борбата за чист въздух"}
{"url": "https://www.novinite.bg/articles/177980/Ninova-pritesnena-Gotvi-se-krajba-na-mestnite-izbori", "text": "Oтмяната на машинното гласуване е крачка към подмяна на вота, написа във Facebook лидерът на БСП Корнелия Нинова.\"Готвят се за кражба и на местните избори. Който не може да спечели по честен начин, се готви да спечели чрез \"технология\" на изборния процес\", коментира тя.Нинова припомни, че само преди 6 месеца в парламента се е водил дебат, на който се е приел машинното гласуване.\"Сега отново, само три месеца преди местните избори, управляващите, подкрепени от ДПС, внасят промени. Защо? Какво се случи за този период? Имаше Европейски избори. На тях всички партии, освен БСП, отбелязаха спад в подкрепата спрямо предишните европейски избори. Въпреки целия натиск,само БСП увеличи броя на депутатите и гласовете си. Няма начин това да не е стреснало управляващите и сателитите им. Затова решиха да убият финансово единствената опозиция и да премахнат гаранцията за честен избор - машинното гласуване\", написа още тя.Нинова убедена: Мачкаха ни, сега искат да ни унищожат финансово. Ще оцелеем!По думите ѝ причината е, че машината не подправя протоколи, не дописва мъртви души и не носи чували с бюлетини в зала \"Армеец\". Според нея ГЕРБ отново са съсредоточени само да запазят властта на всяка цена.\"Нека всички, които искаме промяна, заедно се съсредоточим в оздравяването на общинските болници, инвестиции в общините, нови работни места, подпомагане на младите семейства и децата. Да не позволяваме да подменят тревогите на хората със собствените си тревоги за оцеляване във властта\", допълни Нинова.", "date": "2019.07.10", "title": "Нинова притеснена: Готви се кражба на местните избори!"}
{"url": "https://www.novinite.bg/articles/177989/Darjavniyat-glava-nasrochi-izbori-za-obshtinski-savetnici-i-kmetove-da-se-provedat-na-27-oktomvri", "text": "Президентът Румен Радев насрочи със свой указ избори за общински съветници и кметове да се състоят на 27 октомври 2019 г.Указът на държавния глава е на основание чл. 98, т.1 от Конституцията на Република България във връзка с чл. 4, ал.1 от Изборния кодекс", "date": "2019.07.10", "title": "Държавният глава насрочи избори за общински съветници и кметове да се проведат на 27 октомври"}
{"url": "https://www.novinite.bg/articles/177987/Vigenin-sedna-do-Karayancheva-na-tribunata-v-NS", "text": "Соцдепутатът Кристиан Вигенин стана заместник-председател на Народното събрание, както NOVA съобщи още преди седмица. Предложението бе на лидера на ПГ на \"БСП за България\" Корнелия Нинова.106 депутати избраха Вигенин за заместник на Караянчева. Четирима народни избраници гласуваха \"против\", а още толкова се въздържаха. Вигенин попълва вакантното място на трибуната, след като преди повече от година мнозинството свали от поста му Валери Жаблянов. В знак на протест БСП не предложи негов приемник на поста. В момента обаче самият Жаблянов е в немилост заради критиките си към ръководството на партията, поради което Нинова го извади от ИБ на БСП и от други постове.Той е отстранен и от състава на делегацията на НС в ПАСЕ заедно с Анелия Клисарова. Вместо тях влиза депутатът Георги Йорданов.Другият свален от постове и комисии в НС е Антон Кутев, който бе изваден от ръководството на лявата група в НС преди дни, а днес му бе  отнета и комисията по взаимодействие с неправителствените организации и жалбите на гражданите. Начело на комисията го замени социалистът Георги Гьоков. ", "date": "2019.07.10", "title": "Вигенин седна до Караянчева на трибуната в НС"}
{"url": "https://www.novinite.bg/articles/177990/Ministerskiyat-savet-prie-doklada-za-pokupka-na-novi-iztrebiteli", "text": "Министерският съвет прие доклада на министрите на отбраната, външните работи, финансите и икономиката относно проведени консултации и преговори с американската страна по изпълнение на Актуализиран проект за инвестиционен разход \"Придобиване на нов тип боен самолет\", съобщи пресцентърът на кабинета. МС прие и получените на 17 юни 2019 г. в Министерството на отбраната Проект на международен договор (LOA) BU-D-SAB, \"Самолети F-16 Block 70 и свързана с тях поддръжка\" (F-16 Block 70 aircraft and associated support), Проект на международен договор (LOA) BU-D-AAA, \"Боеприпаси в подкрепа на F-16\" (Munitions in support of the F-16), Проект на международен договор (LOA) BU-P-AAD, \"Sidewinder AIM 9X Блок II ракети, свързани материали и услуги\" (Sidewinder AIM 9Х Block II Missiles, associated material and services) и Проект на международен договор (LOA) BU-P-LAR, \"Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване\" (Multifunctional Information Distribution System Joint Tactical Radio System (MIDS JTRS) (5) and related support and equipment).В резултат на проведените консултации с американската страна, на България са предложени четири оферти, отнасящи се до самолетите, въоръжението и свързаното оборудване и системи, които са проекти на международни договори със страни правителствата на двете държави. Към тях е направено предложение за сключване на споразумение за индустриално сътрудничество между водещия доставчик от американска страна и Министерството на икономиката на България.Съгласно Закона за международните договори на Република България, тези проекти трябва да бъдат одобрени от Правителството, което следва да упълномощи определени длъжностни лица за подписването им от България. Предвижда се договорите да се ратифицират от Народното събрание.", "date": "2019.07.10", "title": "Министерският съвет прие доклада за покупка на нови изтребители"}
{"url": "https://www.novinite.bg/articles/177975/Deputatite-othvarliha-vetoto-varhu-Zakona-za-ustrojstvo-na-Chernomorskoto-krajbrejie", "text": "Депутатите приеха повторно Закона за устройство на Черноморското крайбрежие. \"За\" законопроекта гласуваха 143 народни представители, \"против\" - 66 и 1 \"въздържал се. ,Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно. Ако върнатият закон не получи необходимото мнозинство и е оспорен по принцип, той подлежи на разглеждане по реда, предвиден за обсъждане и приемане на законопроекти. Законът бе приет на 13 юни 2019 г. от Народното събрание.С приетите изменения се забрани разполагането на плажни принадлежности като палатки, чадъри, кърпи и шезлонги върху пясъчните дюни. При нарушение депутатите решиха да се налагат глоби в размер от 500 до 1000 лв. Приети бяха санкции и за паркиране или преминаване на автомобили през пясъчните образувания от 1 000 до 3 000 лв., като може да се конфискува и имущество на стойност между 3 000 и 5 000 лв. Законът бе върнат за ново обсъждане от президента Румен Радев на 24 юни 2019 г.В мотивите си президентът заявява, че не се противопоставя на опита да бъдат въведени правила, нормативи и стандарти, както изрично повелява чл. 55 от Конституцията, прокламиращ основното право на здравословна и благоприятна околна среда. Според държавния глава обаче, режимът за „диво къмпингуване“ става по-рестриктивен, като се въвеждат значителни ограничения в сравнение с досегашния ред.", "date": "2019.07.10", "title": "Депутатите отхвърлиха ветото върху Закона за устройство на Черноморското крайбрежие"}
{"url": "https://www.novinite.bg/articles/177993/Volen-Siderov-VMRO-i-NFSB-podmenyat-cyala-koalicionna-struktura", "text": "\r\nОт партия \"Атака\" смятат, че чрез смяната на Волен Сидеров като председател на ПГ на \"Обединени патриоти\" се нарушава коалиционното споразумение. Самият Сидеров определи събирането на ВМРО и НФСБ вчера като задкулисие.\r\nВолен Сидеров - \"Обединени патриоти\", \"Атака\": Моето председателство на групата не е важно. Тук е важното, че те подменят една цяла коалиционна структура. Това е вече бламиране и може да се каже някакъв вид атака и на управленската коалиция. Аз държа да се завърши мандата. Подписали сме управленска програма. Тя трябва да се завърши,за да може да се направи оценка на това управление. Така че, продължавам да смятам, че управленската програма и коалирането ни с ГЕРБ важи. Ако за Симеонов и Каракачанов то не важи, нека да го кажат.", "date": "2019.07.10", "title": "Волен Сидеров: ВМРО и НФСБ подменят цяла коалиционна структура"}
{"url": "https://www.novinite.bg/articles/177988/ChEZ-otreche-Evrohold-da-stoi-zad-Inerkom", "text": "От дружеството \"Еврохолд\" са предлагали финансова подкрепа на \"Инерком\", докато компанията на Гинка Върбакова имаше статут на ексклузивен кандидат за активите на ЧЕЗ в България. Това съобщи говорителят на чешката компания Алис Хоракова за БНР.Хоракова допълни, че информацията в стенограмата, публикувана от Чешката пиратска партия, че холдингът стои зад \"Инерком\", е невярна.\"Когато \"Инерком\" се опитваше да намери финансови партньори сред банките и инвестиционните фондове, \"Еврохолд\" беше един от потенциалните партньори. До сделка между \"Инерком\" и \"Еврохолд\" никога не се стигна\", уточни тя.От \"Еврохолд\" потвърдиха, че са водили разговори, но до сделка не се е стигнало.", "date": "2019.07.10", "title": "ЧЕЗ отрече \"Еврохолд\" да стои зад \"Инерком\""}
{"url": "https://www.novinite.bg/articles/177992/Marinov-Shte-nastoyavam-da-se-prerazgleda-byudjetat-za-personal-v-MVR", "text": "„Ще настоявам да се преразгледа бюджетът за персонал в МВР\", заяви министърът на вътрешните работи Младен Маринов, предаде БГНЕС.„Различните ситуации налагат допълнителни мерки в някои направления – кризисни ситуации, мероприятия или специализирани полицейски операции. Ще се направи изчисление и ще предложа евентуално да се помисли дали има средства да се актуализира бюджетът“, подчерта министър Маринов.Той определи като справедливи исканията на полицаите за по-високо заплащане на нощния труд, ставката за който в момента 0,25 стотинки на час.„Когато в началото на годината се обсъждаше с представителите на синдикатите и професионалното ръководство как да бъде разпределено 10-процентното увеличение, ние имахме предложение част от него да бъде насочено към повишаване на ставката за нощния труд. Тогава, заедно с представителите на синдикатите взехме решение то да бъде разпределено по равно в основната заплата на всички служители“, отбеляза вътрешният министър.Министър Маринов участва в днешното заседание на парламентарната комисия по вътрешна сигурност и обществен ред, в рамките на което отговаряше на актуални въпроси, поставени от народните представители. Един от тях бе свързан с провелата се преди дни мащабна акция по разкриване на две фабрики за нелегални цигари в Пловдивско. Първата е в село Ръжево Конаре, където се е подготвял тютюнът, а във втората, разположена в село Труд, са се изработвали цигарите.„Впечатление прави сериозният капацитет и професионализмът, с който е извършвана тази производствена дейност. Капацитетът на действащата поточна линия е 2 хил. цигари в минута“, отбеляза Младен Маринов. При направените експертизи е установено, че за периода от 1 юни до 4 юли 2019 година са произведени общо 4 940 мастърбокса цигари, ощетяващи бюджета с близо 19 млн. лв. Фабриката за тютюн пък е била в състояние до 2 тона суровина на час. Задържаните са общо 12 души – 4 български граждани, 7 украински и един молдовец. Двама българи пък все още се издирват. По отношение на 12-те лица съдът е взел най-тежката мярка за неотклонени „задържане под стража“, припомни вътрешният министър. ", "date": "2019.07.10", "title": "Маринов: Ще настоявам да се преразгледа бюджетът за персонал в МВР"}
{"url": "https://www.novinite.bg/articles/177972/NOI-Sredniyat-osiguritelen-dohod-za-stranata-za-maj-2019-g-e-98076-leva", "text": "Националният осигурителен институт обявява, че размерът на средния осигурителен доход за страната за месец май 2019 г. е 980.76 лв.Това съобщиха от пресцентъра на НОИ.Средномесечният осигурителен доход за страната за периода от 01 юни 2018 г. до 31 май 2019 г. е 928.94 лв.Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец юни 2019 г., съгласно чл. 70, ал. 2 от Кодекса за социално осигуряване.", "date": "2019.07.10", "title": "НОИ: Средният осигурителен доход за страната за май 2019 г. е 980.76 лева"}
{"url": "https://www.novinite.bg/articles/177991/Radev-udostoi-s-darjavni-otlichiya-dejci-na-kulturata-i-izkustvoto", "text": " Президентът Румен Радев удостои днес в Гербовата зала на „Дондуков“ 2 с държавни отличия дейци на културата и изкуството. С орден „Стара планина“ първа степен бяха наградени театралните и филмови актьори  за заслуги в областта на културата и изкуството. С орден „Св. Св. Кирил и Методий“ първа степен беше удостоен художникът  На церемонията актьорът и театрален режисьор  и председателят на гражданско сдружение \"Епископ Йосип Щросмайер“  бяха наградени с ордени „Св. Св. Кирил и Методий“ втора степен. Румен Радев връчи орден „Св. св. Кирил и Методий“ огърлие на клавирния педагог, преподавател и дългогодишен директор на Националното музикално училище „Любомир Пипков“ .  „За мен е чест да връча висши държавни отличия на творчески дейци и общественици с безспорен авторитет, чиито имена се превърнаха в символ на цяла епоха от културното развитие на страната“, заяви държавният глава в словото си на церемонията. Президентът подчерта, че отличията отразяват признателността, респекта и обичта на цялото ни общество към личностите, които са вложили огромна творческа енергия, съграждаща сила и лично достолепие в образа на съвременна България. „Примерът на културната ви мисия е респектиращ и вдъхновяващ не само у нас, но и отвъд пределите на страната. Вашите постижения са повод за лично удовлетворение, но също така са обществен капитал с висока стойност“, обърна се Румен Радев към наградените и гостите на церемонията.  Ириней Константинов благодари от името на удостоените с висши държавни отличия. „Нашата работа е свързана с публиката, която през цялото време ни е вдъхновявала, критикувала и ни е гледала със затаен дъх. От нея сме черпили вдъхновение, тя е била и наш съдник, но времето ще отсъди колко дълго ще останем в нейната памет“, заяви Ириней Константинов. ", "date": "2019.07.10", "title": "Радев удостои с държавни отличия дейци на културата и изкуството"}
{"url": "https://www.novinite.bg/articles/177996/Cvetanov-za-novite-iztrebiteli-Taka-Balgariya-stava-po-nadejden-partnor-v-NATO", "text": "\"С днешното решение на МС, България върви към финалната част на процедурата за придобиване на нов боен самолет за ВВС. България ще придобие нови качествени бойни способности, повишаване на оперативната си съвместимост с НАТО и ставаме по-надежден и равностоен партньор\", написа във Фейсбук Цветан Цветанов.Припомняме ви, че правителството даде мандат на министъра на отбраната да подпише договор за доставка на изтребители F-16 и необходимото оборудване. Общата цена на новите изтребители F-16 Блок 70 за Българската армия е 1,256 млрд. долара, но Конгресът на САЩ ще поеме от тази цена около 60 млн. долара.", "date": "2019.07.10", "title": "Цветанов за новите изтребители: Така България става по-надежден партньор в НАТО"}
