{"url": "http://www.novinite.bg/articles/158139/Nad-100-000-e-obhvanala-prez-2017-g-OP-Razvitie-na-choveshkite-resursi", "text": "Над 100 000 души са участвали в проекти, финансирани по оперативна програма „Развитие на човешките ресурси“ (ОП РЧР) през 2017 г. Съотношението между хората, включени в мерки за превенция на бедността и социалното изключване и безработните и неактивни лица, участвали в схеми за интеграция на пазара на труда, е почти равно. Над 30 000 младежи до 29 години са започнали работа по проекти в рамките на Инициативата за младежка заетост. Това са част основните резултати от изпълнението на ОП РЧР за 2017 г.Данните сочат, че повече от половината от хората, включени в различните мерки, живеят в слабо населени райони. Това показва, че оперативната програма има равномерен обхват и достига до малките градове и села, където хората най-трудно намират работа, а рискът от социално изключване е най-голям.Изпълнението на проектите показва, че голям дял от хората, участвали в мерки за заетост, финансирани по ОП РЧР, продължават да работят и след края на субсидирания период. Част от тях остават при същия работодател, а други са наети от други фирми. От данните за изпълнението на оперативната програма се вижда, че към март на 2018 г. размерът на програмираните средства са почти 1,8 млрд. лв. или над 86% от нейния бюджет. Стойността на стартиралите процедури е 1,5 млрд. лв. Към 23 март 2018 г. са подписани 2 002 договора на обща стойност над 1,3 млрд. лв. Размерът на извършените плащания е близо 550 млн. лв., което е почти 26% от бюджета на ОП РЧР за периода 2014-2020 г. ", "date": "2018.03.28", "title": "Над 100 000 е обхванала през 2017 г. ОП \"Развитие на човешките ресурси\""}
{"url": "http://www.novinite.bg/articles/158136/Siderov-iska-savet-GERB-Obedineni-patrioti-zaradi-sluchaya-Skripal", "text": "Необходимо е да направим коалиционен съвет на ГЕРБ и Обединените патриоти, на който да се представи пълноценна информация за всички мнения, на всички позиции, на всички държави в Европа, за да можем да вземем правилно решение. Това заяви председателят на Обединените патриоти и лидер на „Атака“ Волен Сидеров пред журналисти в кулоарите на НС във връзка със случая „Скрипал“ и отзоваването на руски дипломати от различни страни.По думите този случай щеше да бъде забравен досега, ако в Русия не беше смазващата победа на Путин. „Според мен това беше създадено, за да дискредитира Путин за изборите. Виждаме ескалация на напрежение точно, защото не се случи. „Скрипал“ не изигра своята роля. Смятам, че случаят изигра положителна роля, т.е. сплоти руските избиратели, вместо обратното“, заяви Сидеров и допълни, че сега вече виждаме едно истеризиране и натиск върху отделни държави в Европа да започват дипломатическа война с Русия.Пред медиите атакистът обясни, че този случай е изработен в мозъчен щаб на определени служби. „Предполагам, че те са от англоезичния свят“, каза той.Сидеров подчерта, че най-важният акцент по темата е какво прави България. „До момента водим балансирана политика, за което поздравявам министър-председателя. Не ме интересува кой какво ще каже, че го хваля или не, но това е правилната политика. В този случай България трябва изключително прецизно да поддържа баланса, т.е. не трябва да се бърза. Не трябва да се правят дипломатически ходове – отзоваване на посланици и прочее, в никакъв случай. Знам, че има натиск отвън, но да не правим резки движения, този случай не е изяснен докрай, няма конкр етни, ясни и твърди доказателства за ролята на Русия в него и по този повод ние не сме длъжни да правим резки ходове“, аргументира се Сидеров.Той е убеден, че всякакво друго изказване и непремерен ход ще навреди на нашите национални интереси, не на Великобритания, не на Русия, а на нашите.Председателят на „Атака“ допълни, че в момента сме обект в една геополитическа игра и е много важно да запазим балансираната роля и по време на коалиционен съвет на управляващите да се изясни всичко.„Министри и хора от екипа на Борисов да не му пречат в тази балансирана политика“, заключи Сидеров. ", "date": "2018.03.28", "title": "Сидеров иска съвет ГЕРБ-Обединени патриоти заради случая \"Скрипал\""}
{"url": "http://www.novinite.bg/articles/158117/NDEF-otvarya-otnovo-shemata-za-finansirane-na-elektromobili", "text": "Набирането на проекти по Схемата за насърчаване използването на електрически превозни средства започва от 29 март. За четвърти път Националния доверителен екофонд (НДЕФ) отправя покана в рамките на Инвестиционна програма за климата (ИПК). За финансиране по схемата могат да кандидатстват централната администрация, териториалните й подразделения и общинските администрации. Всяка от тях може да кандидатства за финансиране максимум на три превозни средства. Целта е ИПК да допринесе за изпълнението на политиките на страната в три направления – подобряване на качествата на атмосферния въздух, намаляване на емисиите на парникови газове и намаляване на нивата на шумовото замърсяване в населените места. Срокът за подаване на документи по новата покана е до 31 юли 2018 г.Безвъзмездната субсидия е фиксирана за всеки различен вид превозно средство и e в размер на 20 000 лв. за изцяло електрически превозни средства категория М1 и N1 (4+1 места), 10 000 лв. – за хибридни електрически (plug-in) превозни средства категория M1 и N1 (4+1 места), 20 000 лв. – за изцяло електрически превозни средства категория L7e, както и за допълнителни надстройки (за почистване, за поливане, за превозване на обемни предмети, изотермални кутии, контейнери за боклук) до 50% от стойността им, но не повече от 3000 лв., 30 000 лв. – за изцяло електрически превозни средства (ванове 7+1; 6+1 места), категория М1 или N, 40 000 лв. – за изцяло електрически превозни средства категория М2 и N2.Всички необходими за кандидатстване документи са публикувани в раздела „” на сайта на НДЕФ. Формулярът за кандидатстване за финансиране на проекти за насърчаване използването на електромобили се изпраща на хартиен носител на адреса на НДЕФ: София 1574, бул. Шипченски проход 67Б. По-подробна информация за параметрите на проектите е представена в Указанията за кандидатстване за финансиране на проекти за насърчаване използването на електромобили, както и в Оперативното ръководство на програмата. ", "date": "2018.03.28", "title": "НДЕФ отваря отново схемата за финансиране на електромобили"}
{"url": "http://www.novinite.bg/articles/158133/Kitajsko-balgarski-konsorcium-vzima-letishte-Plovdiv-za-35-godini", "text": "Консорциумът между китайската компания „Хайнан“ и „Пловдив Еърпорт Инвест“ е определен за концесионер на летище „Пловдив“ след проведена процедура. С решението си правителството упълномощава министъра на транспорта, информационните технологии и съобщенията да сключи концесионния договор в двумесечен срок от влизането в сила на Решението. Концесията е за 35 години, като за този срок концесионерът се задължава да реализира инвестиции в обекта в размер на 79 083 000 евро. Средствата са за ремонт, поддържане и рехабилитация на съществуващата инфраструктура, както и изграждане на нови съоръжения.След изтичането на гратисния период от 48 месеца, за всяка календарна година концесионерът ще извършва плащане, което се състои от фиксирана и променлива част. Фиксирана част е в размер на 600 000 лева без ДДС, а променлива част представлява 6% от общия размер на нетните приходи от всички дейности за съответната година, свързани с ползването на обекта на концесията.Процедурата за отдаване на концесия на летище Пловдив е открита на 16 януари 2017 г. На 18 май 2017 г. са отворени получените оферти от трима участници: ДЗЗД „Силк роуд Пловдив Еърпорт“; „Консорциум Летище Пловдив“; Обединение (Консорциум) между „Хайнан“ и „Пловдив Еърпорт Инвест“. След разглеждане на документите е установено, че ДЗЗД „Силк Роуд Пловдив Еърпорт“ не отговаря на критериите за подбор и дружеството е отстранено от процедурата. На 27 юли 2017 г. са отворени публично предложенията и обвързващите предложения на „Консорциум Летище Пловдив“ и на Обединение (Консорциум) между Хайнан и Пловдив Еърпорт Инвест. Отстраненият участник ДЗЗД „Силк Роуд Пловдив Еърпорт“ обжалва решението и процедурата е временно спряна до 1 март 2018 г., когато Върховният административен съд отхвърля жалбата като неоснователна, след което процедурата отново е стартирана. Комисията пристъпва към оценяване на участниците и класира на първо място Обединение (Консорциум) между „Хайнан“ и „Пловдив Еърпорт Инвест“.Единият от участниците в Обединението, определено за концесионер, HNA Group (Хайнан Груп) към момента разполага с приблизително $145 милиарда активи, над $90 милиарда приходи годишно и с над 410 000 служители по цял свят. Дейностите на компанията са в различни сфери, като основно са съсредоточени в авиацията, технологиите, туризъма, финансите, иновациите и логистиката. „Хайнан Груп“ управлява 14 авиокомпании с над 1250 самолета, като оперира 13 летища и над 1000 вътрешни и международни линии. Годишно компанията превозва над 100 милиона пътника до над 260 града. ", "date": "2018.03.28", "title": "Китайско-български консорциум взима летище \"Пловдив\" за 35 години"}
{"url": "http://www.novinite.bg/articles/158128/Darjavata-otpuska-poveche-pari-za-malkite-detski-gradini-i-uchilishta", "text": "Нов модел на разпределение на средствата от държавния бюджет за детски градини и училища бе утвърден от правителството. Това стана с промени в Наредбата за финансирането на институциите в системата на предучилищното и училищното образование. Средствата вече ще се разпределят между бюджетите на първостепенните разпоредители не само въз основа на броя на децата и учениците и стандартите за дете и ученик, но и на база брой групи/паралелки, брой институции и стандарти за група/паралелка и институция. Този механизъм осигурява по-висок финансов ресурс на малките детски градини и училища, защото размерът на финансирането вече не е обвързан само с броя на децата и учениците.Средствата по стандартите за брой институции, брой групи/паралелки и брой деца/ученици се коригират с регионален коефициент, чийто размер се определя според броя на населението в общинския център и отдалечеността му от град с население над 100 000 жители и от областен град. При прилагането на този коефициент малките и отдалечени общини получават допълнителни средства.Въвежда се и механизъм, чрез който се осигуряват допълнителни средства за работа с деца и ученици от уязвими групи. Предвижда се възможност паралелките в училищата, които получават допълнително финансиране за работа с деца и ученици от уязвими групи и в училищата с паралелки за придобиване на квалификация по защитените от държавата специалности, както и такива, за които се очаква недостиг на пазара на труда, да бъдат формирани с по-малък брой ученици.Променя се и редът за допълнително финансиране на защитените детски градини и училища поради промяната в общия механизъм на финансиране на институциите. Прилагането на този акт ще се осигури в рамките на разчетените със Закона за държавния бюджет за 2018 г. средства за функция „Образование“.", "date": "2018.03.28", "title": "Държавата отпуска повече пари за малките детски градини и училища"}
{"url": "http://www.novinite.bg/articles/158134/Darjavata-tarsi-koncesioner-za-3-ot-golemite-plajove", "text": "Правителството стартира процедури за предоставяне на концесия на три морски плажа - „Албена“, „Св. Св. Константин и Елена – голям плаж“ и „Приморско – централен“. С процедурите се цели обезопасяване на морските плажове и предоставяне на услуги от обществен интерес за срока на концесията. Процедурата се провежда по реда на Закона устройството на Черноморското крайбрежие, като концесионерите ще бъдат определени чрез конкурс, организиран от министъра на туризма и проведен от комисия, назначена от министър-председателя. Предлага се срокът на концесиите да е 15 години. Той е съобразен със срока за откупуване на инвестициите и визията за дългосрочно развитие на морския плаж.Размерът на минималното годишно концесионно заплащане на плаж „Албена“ е 919 785 лева без ДДС, на плаж „Св. Св. Константин и Елена – голям плаж“ – 83 428 лева без ДДС, а на плаж „Приморско – централен“ – 41 824 лева без ДДС. Размерите са определени съгласно приетата от Министерския съвет Методика за определяне минималния размер на концесионното плащане за морски плажове.Трите плажа следва да бъдат обезпечени със задължителните дейности по ЗУЧК – водно спасяване, обезпечаване на прилежащата акватория, здравно и медицинско обслужване и санитарно-хигиенно поддържане на морския плаж, и услуги от обществен интерес.", "date": "2018.03.28", "title": "Държавата търси концесионер за 3 от големите плажове"}
{"url": "http://www.novinite.bg/articles/158129/Mejdu-2014-i-2016-g-Balgariya-e-spestila-nad-3500-GWh-tok", "text": "В периода 2014-2016 г. в България са спестени 3532,2 гигаватчаса (GWh) енергия, с което са изпълнени 42,4% от националната цел за енергийни спестявания до 2020 г. Това е посочено в годишния отчет за изпълнение през 2016 г. на Националния план за действие по енергийна ефективност 2014-2020 г., одобрен от правителството.Постигнатите енергийни спестявания са в резултат от приноса на задължените лица и от изпълнението на енергоспестяващи мерки във всички икономически сектори, се посочва в отчета. Направените енергийни спестявания допринасят пряко за повишаване конкурентоспособността на икономиката и стимулират икономическия растеж и създаването на нови работни места. Те намаляват търсенето на конвенционални горива от внос и така оказват благоприятен ефект върху намаляването на търговския дефицит.В отчета е посочено още, че много от мерките, заложени в Националния план за действие по енергийна ефективност, могат да бъдат оценени едва след края на неговото действие. Очаква се реалният ефект от изпълнението на плана да бъде по-висок от отчетения досега. ", "date": "2018.03.28", "title": "Между 2014 и 2016 г. България е спестила над 3500 GWh ток"}
{"url": "http://www.novinite.bg/articles/158125/Balgariya-s-1-4-po-malko-naselenie-prez-2040-g", "text": "България ще се стопи с между 1.4 и 1.8 млн. души в рамките на следващите 22 години. Това става ясно от данните в доклад, който Министерски съвет прие днес. Според него до 2040 г. населението у нас ще намалее с 20-25% при сегашната демографска тенденция. При последното преброяване българските граждани са 7 364 570. При 20% демографски срив това означава, че след 22 години хората у нас ще са с над 1.841 млн. по-малко, а при по-сериозният ще намалеем с точно една четвърт или с почти 1.473 млн. души.В изпълнение на решение на Народното събрание правителството представя на парламента Прогноза за демографското развитие на България за периода 2015-2040 г. Документът е изготвен от Института за изследване на населението и човека при БАН на базата на сравнителна съпоставка на официални прогнозни данни на Евростат, НСИ, ООН и Световната банка. Основният извод в проучването е, че се очертават сходни на сегашните тенденции в демографското развитие на страната през следващите няколко десетилетия. Прогнозираното намаление на населението в периода до 2040 г. е значително – около 20-25% според различните проекции.Независимо от предвижданото намаление на смъртността, което засяга в различна степен мъжете и жените, структурата на населението по пол ще остане стабилна. Делът на младите хора до 20 г. ще се запази, докато на възрастните над 65 г. ще нарасне значително. Това определя и прогнозирано намаление на броя и дела на населението в активна възраст. Намалението на населението на териториален принцип обхваща почти всички области, без столицата и се очаква този процес да продължи в течение на целия период.В общоевропейски план България не е единствената страна с прогнозирано намаляващо население, се посочва в проучването. Според целевия вариант на проекцията на Евростат се очаква това да се случи в още 11 страни – Литва, Латвия, Румъния, Гърция, Хърватска, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в почти половината страни от ЕС се очаква намаление на населението.Прогнозните резултати от различните проекции свидетелстват, че въпреки очакваното подобрение в показателите за смъртност и раждаемост, населението на страната вероятно е достигнало до етапа на т. нар. „инерция на обратния растеж“. Поради действието й, дори периодните нива на фертилност да се увеличат до равнището, необходимо за просто демографско възпроизводство – процес, който не се очаква в близко бъдеще, прогнозите са абсолютният брой на населението да продължи да намалява. Тези трайни демографски тенденции и предизвикателства са отчетени и адресирани в стратегическите и оперативни документи за провеждане на демографската политика в България.", "date": "2018.03.28", "title": "България с 1/4 по-малко население през 2040 г."}
{"url": "http://www.novinite.bg/articles/158143/NOI-shte-zaradva-po-rano-pensionerite-s-pari", "text": "Изплащането на пенсиите за април ще бъде изтеглено по-рано заради великденските празници, като ще започне на 4 април (сряда) и ще приключи на 20 април (петък), съобщиха от НОИ.Получаването на сумите чрез пощенските станции ще бъде извършено по график, който ще бъде предварително обявен във всяка една от тях. Априлските пенсии на пенсионерите, които получават парите си по банков път, ще бъдат по сметките им на 4 април 2018 г.В изпълнение на решение на Министерския съвет заедно с пенсиите ще бъде изплатена и еднократна допълнителна сума в размер на 40 лева. Право да я получат имат всички пенсионери, на които пенсията или сборът от пенсиите заедно с добавките и компенсациите към тях е в размер до 321 лева включително. В тази категория попадат 1 226 698 пенсионери. ", "date": "2018.03.28", "title": "НОИ ще зарадва по-рано пенсионерите с пари"}
{"url": "http://www.novinite.bg/articles/158109/Obmislyat-zadaljitelni-imunizacii-sreshtu-varicela", "text": "Промени в имунизационния календар на страната обсъждат здравните власти. Въвеждане на ваксина срещу варицела и по-малко имунизации срещу туберколоза и пневмококи са част от идеите. Вече 17 европейски държави са включили имунизацията срещу варицела сред задължителните. У нас може да стане такава от 2020 г.Това стана ясно от думите на главният държавен здравен инспектор Ангел Кунчев пред БНТ.Според него с варицела у нас се заразяват между 5 и 7 хиляди деца годишно. При тях болестта протича сравнително леко, но макар и рядко се наблюдават усложнения.Вирусът може да засегне и възрастни, които не са придобили имунитет - при тях болестта протича тежко и може да доведе до сериозни усложнения.Д-р Кунчев обясни, че у нас много родители са се интересували от възможността да предпазят децата си. Ваксината обаче няма регистрация и разрешение за употреба и може да бъде включена най-рано през 2020-та.„Достъпът до ваксини е много труден. Ако ние сега кажем - да искаме, не можем да получим количества от производителите, нито тази, нито следващата година. Тъй като залагането на производство на ваксини е много по-рано във времето. Има възможност тя да бъде въведена, като препоръчителна по схемата на някои други ваксини, с които работим. Знаете - рак на маточната шийка или ротавирусната ваксина. Така, че да я правят, тези които желаят, но да има възможност държавата да я реимбурсира. Това е също един, така демократичен начин на въвеждане“, обясни д-р Кунчев.", "date": "2018.03.28", "title": "Обмислят задължителни имунизации срещу варицела"}
{"url": "http://www.novinite.bg/articles/158112/Zalyatata-s-kiselina-jenaprodaljava-da-e-v-tejko-sastoyanie", "text": "Остава тежко състоянието на жената, която беше залята с киселина на булевард \"Стамболийски\" в близост до бул. „Константин Величков\" в столицата. Тя е в „Пирогов“ с над 20% изгаряния по лицето и тялото, предаде БНТ.Извършителят на престъплението все още се издирва. Полицаите проверяват видеокамерите в близост до мястото на инцидента. Разпитани бяха и свидетели. Версиите за покушението са две - лични отношения или бизнес интереси.", "date": "2018.03.28", "title": "Залятата с киселина жена продължава да е в тежко състояние"}
{"url": "http://www.novinite.bg/articles/158121/Trupame-mnogo-po-barzo-pari-za-vtora-i-treta-pensiya-spryamo-za-darjavnata", "text": "Българите са натрупали над 150 млрд. лева за пенсии. Това показват данните на Националния статистически институт, като сумата е валидна към началото на 2015 г. Което означава, че към днешна дата са доста повече. Освен това става въпрос както за вноските в НОИ, от които получаваме държавна пенсия, така и за задължителните и доброволните допълнителни частни пенсионни фондове, в които внасят пари родените след 31 декември 1959 г. Сумата се отнася както за вече пенсионираните и получаващи пенсия, така и за работещите, за които това предстои.Според националната статистика натрупаните пенсионни права в България към началото на 2015 г. са 144.145 млрд. лв. От тях 135.985 млрд. лв. са към Държавното обществено осигуряване (I стълб - НОИ), a 8.16 млрд. лв. - към Допълнителното задължително пенсионно осигуряване и Допълнителното доброволно пенсионно осигуряване (т.нар. II и III стълб). Към края на 2015 г. същите тези натрупани пенсионни права вече са 149.879 млрд. лв. (169% от БВП). От тях 140.546 млрд. лв. са към I стълб, а останалите 9.333 млрд. - към II и III стълб.Общото увеличение на пенсионните права през 2015 г. е в размер на 4% (5.734 млрд. лв.) спрямо началото на периода. Увеличение от 3% (4.561 млрд. лв.) има в пенсионните права на осигурените в Държавното обществено осигуряване, докато при тези в Допълнителното задължително пенсионно и Допълнителното доброволно пенсионно осигуряване нарастват с 14% (1.173 млрд. лв.).Прехвърлянето на пенсионни права по желание на осигурените лица от един частен фонд в друг за цялата 2015 г. възлизат на 42 млн. лева. ", "date": "2018.03.28", "title": "Трупаме много по-бързо пари за втора и трета пенсия спрямо за държавната"}
{"url": "http://www.novinite.bg/articles/158135/Interaktivna-karta-pomaga-za-prevenciya-i-lechenie-na-tuberkuloza", "text": "По повод Световния ден за борба с туберкулозата интерактивна карта, разработена от ЕСРИ България, показва изпълнителите на дейностите по превенция и контрол на туберкулозата в България. Тя е публикувана на сайта на програма „Подобряване на контрола на туберкулозата в България“ към Министерство на здравеопазване. Картата показва местоположението и детайлна информация за лечебните заведения и всички институции, ангажирани с подобряването на достъпа до превенция и лечение на туберкулоза.С помощта на ГИС карта организаторите целят да привлекат вниманието към този глобален здравен проблем, като предоставят по достъпен начин информация до всички заинтересовани страни. Към момента дейностите по действащите програми в страната се осъществяват от 29 областни лечебни заведения, 33 лаборатории, 12 медицински центъра, 2 лечебни заведения, работещи към системата на Главна дирекция „Изпълнение на наказанията“ в Министерството на правосъдието и 25 НПО, работещи сред компактни ромски общности, лица с алкохолна зависимост, бездомни хора, деца в риск, мигранти, бежанци и търсещи убежище.Интерактивната карта е разработена от екипа на ЕСРИ България, в изпълнение на политиката на компанията за корпоративна социална отговорност, по данни на „Националната програма за превенция и контрол на туберкулозата 2017-2020“ и „Подобряване на устойчивостта на Националната програма туберкулоза“, финансирана от Глобалния фонд за борба срещу СПИН, туберкулоза и малария. Интуитивните инструменти, с които е разработена геоинформационната карта, са част от облачната ЕСРИ ГИС платформа ArcGIS Online. Технологията позволява директното интегриране на онлайн картата във всеки уебсайт, като по този начин улеснява популяризирането на информацията.По време на пресконференция по повод Световния ден за борба с туберкулозата зам.-министърът на здравеопазването Светлана Йорданова заяви, че за девета поредна година в България отбелязваме трайно намаляване на заболеваемостта от туберкулоза като резултат на активната дейност по двете програми. От министерството припомнят, че в България профилактиката, диагностиката и лечението на заболяването са безплатни за всички, които се нуждаят, независимо от техния здравноосигурителен статус.Картата е достъпна в реално време на: ", "date": "2018.03.28", "title": "Интерактивна карта помага за превенция и лечение на туберкулоза"}
{"url": "http://www.novinite.bg/articles/158132/Zabraniha-oficialno-nebostargachi-v-centara-na-Sofiya", "text": "Без небостъргачи и дори високи сгради в центъра на София. Това бе окончателно решено с промени в нормативната уредба. В централната част на столицата няма да се разрешават строежи на сгради по-високи от 50 метра. Това реши парламентът, като прие окончателно на второ четене промените в Закона за устройството и застрояването на Столичната община, предаде бТВ.Изключение ще се прави единствено за имотите, попадащи в зоната на новия делови център на София.В 400-метровата зона около метростанциите извън централната градска част и извън районите \"Триадица\", \"Лозенец\", \"Младост\" и \"Изгрев\", сградите не трябва да надвишават 100 м височина. За останалата част от територията ограничението е 75 м. За територията, ограничена от софийския околовръстен път, южна строителна граница на София, бул. \"Цар Борис III\", допустимата височина на сградите е до 15 м. В общия устройствен план на София могат да се определят устройствени зони за много високо строителство, в които височината на сградите не се ограничава, записаха депутатите. От окончателния вариант на промените отпаднаха подробно разписаните граници на териториите за много високо строителство, каквито се предвиждаха двустранно по Околовръстен път при ж.к. „Люлин” и по бул.”Цариградско шосе” от кръстовището на 7-ми км до река Искър. Отпадна и определението за „междублоково пространство”.В устройствените зони и в самостоятелните терени на зелената система след обществено обсъждане се допуска поставянето на преместваеми обекти, които не могат да заемат повече от 10 на сто от площта на имота, записаха депутатите.Предвидени са и промени в Закона за териториалното деление на Столичната община и големите градове с цел конкретизиране на границите на районите „Витоша”, „Панчарево”, „Люлин”, „Овча купел” и Банкя. ", "date": "2018.03.28", "title": "Забраниха официално небостъргачи в центъра на София"}
{"url": "http://www.novinite.bg/articles/158131/Darjavata-plashta-nad-57-hil-lv-na-petima-dushi-za-narusheni-choveshki-prava", "text": "Министерският съвет ще изпълни пет решения на Европейския съд по правата на човека по дела срещу България. Изпълнението включва изплащането на общо 57 310 лв. обезщетения за претърпени имуществени и неимуществени вреди, както и разходи и разноски на жалбоподателите.Делото „Варадинов срещу България“ е заради невъзможността през 2008 г. да бъде обжалвана пред съд наложена по Закона за движение по пътищата глоба в размер на 50 лв. Разпоредбата е отменена през 2012 г. ЕСПЧ приема, че самото установяване на нарушението представлява достатъчно обезщетение и присъжда само разноски по делото в размер на 300 евро.По делото „Кормев срещу България“ жалбоподателят повдига оплаквания, че осъждането му се дължи единствено на показания, изтръгнати с изтезание на друг обвиняем по същото дело, както и че условията в следствения арест и в затвора в Стара Загора са лоши. ЕСПЧ намира нарушение на правото на справедлив процес поради отказа на националните съдилища да разгледат аргумента за приложено полицейско насилие при получаването на самопризнания, само защото те са били подкрепени от други доказателства по делото. Според ЕСПЧ това означава на разследващите да се даде зелена светлина да подлагат обвиняеми и свидетели на изтезание, за да получат показания. Признати са и оплакванията по отношение на лошите материални условия. Присъденото обезщетение е 10 477 евро за неимуществени вреди, разходи и разноски по делото.Оплакванията по делото „Лебоа срещу България“ са от лошите материални условия в местата за лишаване от свобода и от невъзможност жалбоподателят да осъществява лични контакти с посетители и да провежда телефонни разговори в началото на задържането си. Съдът не приема оплакванията от битовите условия, но констатира нарушение на правото на личен живот на г-н Лебоа, тъй като не са му били предоставени правилата, уреждащи реда за достъп до телефон и правото на посещения в следствения арест. Присъдено му е обезщетение и разноски по делото в размер на 1400 евро.По делото „Ванчев срещу България“ оплакванията на жалбоподателя се отнасят до изтърпяно вповече наказание, присъдено в тази връзка обезщетение в производство по Закона за отговорността на държавата и общините за вреди и задължението за заплащане на съдебни разноски по воденото дело. Санкцията се отнася до размера на съдебните такси в производството по ЗОДОВ преди промените от 2008 г. – казус, по който ЕСПЧ се е произнасял многократно. Присъденото обезщетение и разходи по делото са в размер 11 500 евро.По делото „Крушев срещу България“ жалбоподателят се оплаква от наложените му три административни наказания – имуществени санкции в размер на 5000 лв. всяка, извършени за административни нарушения по ЗУТ, които съгласно тогава действащото законодателство не са подлежали на съдебен контрол. Поради установеното от ЕСПЧ право на достъп до съд е определено обезщетение и присъдени разноски в размер на 5355 евро. ", "date": "2018.03.28", "title": "Държавата плаща над 57 хил. лв. на петима души за нарушени човешки права"}
{"url": "http://www.novinite.bg/articles/158142/MVR-poema-cyalata-otgovornost-za-neproverenite-patnici-na-letishte-Sofiya", "text": "Отговорността, за това което се случи на летището е изцяло наша, на МВР, на Гранична полиция. Това каза министърът на вътрешните работи Валентин Радев във връзка със случая на летище „София“, при който пътници не бяха преминали граничен контрол, предаде БГНЕС. Той е разговарял относно случая и с транспортния министър Ивайло Московски. Радев посочи, че проверката продължава. Има дисциплинарно производство, от което се чакат резултатите.“Служителите, които са виновни или които имат отношение към конкретния случай са отстранени, на тяхно място са докарани други служители. Проведени са беседи с всички останали служители”, каза главен комисар Светлан Кичиков, директор на Главна дирекция \"Гранична полиция\". Той бе категоричен, че няма други такива констатирани случаи. „За мен това е едно грубо нарушаване на служебната дисциплина и на инструкцията, която регламентира действията на граничните полицаи, работещи на граничните пунктове, за което естествено ще бъдат взети най-строги мерки. На тези хора им е гласувано доверие и те трябва да го оправдават, в крайна сметка за това получават пари”, заяви Кичиков.Преди дни стана ясно, че във връзка със случая от 20 март, когато 42-ма пътници от полет от Франция са били пропуснати да влязат в страната през ГКПП Аерогара София без да бъдат проверени, по нареждане на премиера са предприети комплекс от мерки: разпоредена е вътрешна проверка, започнато е дисциплинарно производство спрямо общо 13 служители, включително и ръководителите на смяна, на ГКПП-Аерогара София и на РДГП-Аерогари. Те ще бъдат отстранени от работа, и на тяхно място ще работят подготвени екипи от Бургас и Варна, заяви още тогава Валентин Радев.Въпреки забавянето на съобщението за случая по официален ред, проверките и редът на летището са засилени. Тогава бе съобщено и че по разпореждане на премиера предстои анализ на работата на граничните полицаи на летище „София“ във времето назад и е вероятно да има разместване и на други служители. Разпоредена е и проверка от Дирекция „Вътрешна сигурност“ за изясняване на случая в пълния му обем, както и дали има данни за умишлено поведение, каквато информация към момента няма. Преди дни вътрешният министър каза, че дисциплинарната проверка ще отнеме няколко дни, за да сме докрай прецизни по отношение на обстоятелствата. На фона на активната работа и ангажимент за контрол по границите – въздушни и сухопътни, инцидентът е немарливост по отношение на изпълнението на дейностите и създадената организация за сигурността на границата.Безкомпромисни ще сме към всяко нарушение, категоричен бе главният секретар на МВР главен комисар Младен Маринов. Директорът на ГД „Гранична полиция“ главен комисар Светлан Кичиков тогава определи случая от 20 март като резултат от грубо нарушаване на правилата за извършване на гранични проверки и контрол от страна на служителите, които не са били на местата си. При предприетите веднага след това мерки за проверки във всички системи е изяснено, че сред пътниците не е имало лица, издирвани по какъвто и да е повод. Пропускът от страна на граничните полицаи, нарушили Инструкцията за гранична проверка, е недопустим.", "date": "2018.03.28", "title": "МВР поема цялата отговорност за непроверените пътници на летище „София“"}
{"url": "http://www.novinite.bg/articles/158144/Obvinyavat-za-korupciya-podkupi-i-prane-na-pari-arestuvanite-danachni", "text": "Вследствие на проведената вчера съвместна операция на ГДБОП и Специализираната прокуратура срещу корупция сред служители на НАП, ще бъдет повдигнати 11 обвинения. Това е първата и най-голяма група, извършвала корупционни престъпления, неутрализирана благодарение на усилията на антимафиотите и Спецпрокуратурата, обяви нейният ръководител Иван Гешев.Подробности за проведената акция бяха съобщени днес от директора на ГДБОП главен комисар Ивайло Спиридонов, Иван Гешев и заместника му, както и един от наблюдаващите по делото прокурори Димитър Петров. Според събраната до момента информация, дейността на групата е стартирала през октомври 2017 г. Към момента са предприети действия 11 от членовете й да бъдат привлечени в качеството на обвиняеми за участие, а един - за ръководене на организирана престъпна група. Част от тях ще бъдат обвинени и за подкупи, а други - за пране на пари.През вчерашния ден са извършени претърсвания на повече от 7 адреса, обиски на лица и автомобили. В хода на започнатото разследване е събран огромен обем от информация, която предстои да бъде анализирана. Участниците в групата са заемали длъжности на различни нива в една от дирекциите на ТД НАП- София, като най-високата от тях е началник сектор, който е бил и ръководител на групата. Получаваните сумите са варирали от 500 до 5 000 лв., определяни от конкретния бизнес, уточни прокурор Гешев.Директорът на ГДБОП изрази задоволство от качествените оперативно- издирвателни действия, извършени от служителите на отдел \"Корупция и изпиране на пари\" под ръководството на наблюдаващите прокурори, довели до вчерашната успешна реализация. Гл. комисар Ивайло Спиридонов посочи, че е използван целият набор от оперативни средства, за да се фиксира, как служители са предавали информация от Междуведомствения координационен център за противодействие на контрабандата и контрол на движението на рискови стоки и товари към заинтересовани лица.Прокурор Димитър Петров уточни, че общият размер на сумите, намерени при проведените процесуално- следствени действия, е около 300 000 лв. в различни валута, включително и бижута. Организираната престъпна група е съставена основно от ръководители на екипи, които помежду си са разпределяли ролите си и са оказвали въздействие върху членовете на екипите. По думите му механизмът на получаване на парите е бил основно чрез т. нар. \"контролирана покупка\", като след предварителна уговорка сред стоките е бил поставян плик с исканата сума. В някои от случаите по преценка директно са били взимани и стоки от търговските обекти. ", "date": "2018.03.28", "title": "Обвиняват за корупция, подкупи и пране на пари арестуваните данъчни"}
{"url": "http://www.novinite.bg/articles/158113/Pavlova-pred-EP-Balgariya-moje-da-stane-IT-hab-na-Evropa", "text": "Евродепутатът Владимир Уручев и министърът за европредседателството Лиляна Павлова представиха в Европейския парламент в Брюксел постиженията на България в областта на предприемачеството, иновациите и дигитализацията. Целта е да се покаже лицето на модерна и динамична България. По повод българското председателство на Съвета на Европейския съюз в сградата на ЕП бяха презентирани успешни български фирми и чуждестранни компании, развиващи успешен бизнес у нас.„България се намира в своето първо Председателство на Съвета на Европейския съюз и целта е да отбележим точно преполовяването на това председателство. Трябва да отбележа, че това е едно изключително динамично председателство, което по сравнение с много от предишните дори не можем да го сравняваме точно заради неговата динамичност, заради многото събития, които се правят. На първо място това е целта. На второ място - пред една много сериозна публика в Брюксел - от бизнеса, през представители на държавите до представители на Европейския парламент, да покажем едно ново лице на България. България е една динамична страна, България със своето предприемачество и със своите усилия в областта на дигиталното да има друго лице, не лицето, с което е известна. Нека да положим това начало и от тук нататък да рекламираме силата и иновативността на България“, заяви Уручев.„За нас е изключително важна тази възможност днес, за която съм благодарна на г-н Уручев, и заедно с големи компании да направим преглед на един от основните приоритети на българското председателство, а това е дигиталната трансформация, дигиталната икономика. Освен, че това е един изключително важен европейски приоритет е и една тема, по която усилията на Председателството са насочени към приключване в максимална степен на законодателството, което ще помогне да заработи единния цифров пазар. За нас това е една добра възможност да покажем България, за това България да бъде един IT хъб на Европа, защо не и Балканите да бъдем един IT хъб на Европа, където младите хора да могат да работят, да се развиват. IT хъб, в който развиваме стартъп компании, иновации, подкрепяме предприемачеството и всичко това пречупено през възможностите, които създаваме и като икономика, и като инфраструктура. IT секторът е този, който в последните години създаде най-голям ръст и най-голям брой работни места в България, секторът, който осигурява ниво на заплащане четири пъти над средното за страната. И една много важна възможност: младите хора. Защото много често  говорим за напускане на младите хора, за изтичане на мозъци. И в същия момент желанието и на Председателството, и на правителството, е да върнем тези хора обратно в България, да живеят и да работят. Именно с IT сектора успяваме да им дадем перспектива, възможност да се върнат и да се развиват в този сектор. Мога да ви дам и една хубава статистика - над 85% от работещите в IT сектора в България в момента са млади хора под 35-годишна възраст, а от тях 31% са жени. Можем наистина да се гордеем с тези показатели. Това е една област, която да развиваме. Това е шанс и протегната ръка и към младите хора на Западните Балкани“, коментира от своя страна Лиляна Павлова. ", "date": "2018.03.28", "title": "Павлова пред ЕП: България може да стане IT хъб на Европа"}
{"url": "http://www.novinite.bg/articles/158130/Berbatov-zapochva-trenorska-kariera", "text": "Димитър Бербатов ще става треньор по футбол. Това разкри самият той в социалните мрежи, след като пусна видео в профила с в \"Инстаграм\". \"Аз съм Димитър Бербатов и нямам търпение да стана треньор\", заяви Бербо.Бившият играч на Манчестър Юнайтед първоначално ще води занимания на млади таланти към проекта \"Football Escapes\" в Дубай. Бербо ще дава насоки на бъдещи футболни звезди в елитния курорт \"JA Jebel Ali Golf Resort\" на Великден.\"Football Escapes\" се занимава с организацията на футболни уроци за деца на различни места по света, като си партнира с най-добрите хотели и курорти. Тренировките се водят само от бивши футболисти с големи успехи.Занимания с талантите са провеждали Рио Фърдинанд, Боби Замора, Теди Шерингам, Ейдур Гудьонсен, Емил Хески и Дани Мърфи.Видео може да намерите на ", "date": "2018.03.28", "title": "Бербатов започва треньорска кариера"}
{"url": "http://www.novinite.bg/articles/158111/Dneven-horoskop-za-sryada", "text": "Ще се появи нов човек в живота ви, който ще ви накара да се замислите за голяма промяна в живота ви. Дори и този човек да не се окаже толкова важен, поне ще разберете, че сте отворени за промени.Днес ще бъде един изпълнен с емоции ден, но не позволявайте емоциите да замъгляват преценката ви. Може да се наложи да помолите приятел за услуга днес.Днес хората ще ви казват \"не\" доста често, дори ще се стигне до спорове и разправии. Отстоявайте позицията си и поне един от тях ще размисли и ще бъде на ваша страна.Ако сте представител на някой от останалите зодиакални знаци, можете да намерите дневния си хороскоп  ", "date": "2018.03.28", "title": "Дневен хороскоп за сряда"}
{"url": "http://www.novinite.bg/articles/158115/Tramp-i-Makron-edinodushni-za-antiruski-sankcii-zaradi-sluchaya-Skripal", "text": "Президентите на САЩ и Франция Доналд Тръмп и Еманюел Макрон по време на телефонен разговор са обсъдили „решителния отговор на Запада“ на използването на отровно вещество във Великобритания, което се приписва на Русия. Това съобщиха от пресслужбата на Белия дом, предаде БГНЕС.„Двамата лидери са изразили подкрепа за решителната реакция на Запада на осъществената от Русия химическа атака в Солсбъри, Великобритания, включително експулсирането на много сътрудници на руското разузнаване от двете страни на Атлантика“, заявяват от там. Тръмп е „подчертал необходимостта от активизиране на сътрудничеството с Турция относно стратегическите предизвикателства в Сирия“.„Лидерите също така са обсъдили търговията между САЩ и ЕС е следващи стъпки за противопоставяне на нечестните търговски практики на Китай“, обобщават от Белия дом.На 26 март САЩ обявиха, че ще изгонят 60 руски дипломата, от тях 46 от посолството във Вашингтон, двама от генералното консулство в Ню Йорк, още 12 служители на постоянното представителство на Русия към ООН, а също така ще закрият генералното консулство на Русия в Сиатъл. От своя страна Германия, Канада, Полша и Франция ще изгонят по четирима дипломата, Литва, Молдова и Чехия – по трима, Австралия, Албания, Дания, Испания, Италия и Холандия – по двама, Унгария, Ирландия, Латвия, Македония, Норвегия, Румъния, Финландия, Хърватия, Швеция и Естония – по един, а Украйна обяви, че гони цели 13 наведнъж.НАТО съкрати състава на мисията на Русия към организацията от 30 на 20 души. „Днес оттеглих акредитацията на седем служители на руската мисия в НАТО. Също така ще откажа чакащи молби за акредитация на още трима служители“, заяви вчера генералният секретар на Алианса Йенс Столтенберг. Според него така НАТО ще изпрати „ясно послание на Русия за това, че ще има последствия на техният неприемлив модел на поведение“.До момента около 20 държави от Европа, Канада, Австралия и САЩ са изгонили руски дипломати, като техният брой наближава 150 души. До тук се стигна, след като британският премиер Тереза Мей се обърна към другите европейски лидери на срещата на високо равнище в Брюксел, за да ги призове да подкрепят оценката на Великобритания, че Русия е виновна. 28-те държави-членки на ЕС излязоха с декларация, че са се съгласили, че е много вероятно Русия да бъде отговорна за отравянето на Сергей Скрипал и дъщеря му Юлия на 4 март и наредиха изтеглянето на посланика на блока в Москва.Русия отхвърля западните обвинения, подчертавайки, че те не се базират на доказателства, а на предположения. Австрия, България и Словакия обявиха, че няма да гонят руски дипломати. Вчера от МВнР заявиха пред БГНЕС: „Към момента няма промяна. България не е вземала решение да гони руски дипломати от страната“. По-рано днес София извика своя посланик в Москва за консултации.", "date": "2018.03.28", "title": "Тръмп и Макрон единодушни за антируски санкции заради случая „Скрипал“"}
{"url": "http://www.novinite.bg/articles/158118/Potvardeno-Sreshta-mejdu-Kim-Chen-Un-i-Si-Dzinpin-e-imalo", "text": "Официалното посещение на Ким Чен Ун в Китай все пак се оказа факт. След продължили дни спекулации, Пекин и Пхенян потвърдиха, че севернокорейският лидер е посетил Китай, където се е срещнал с китайския президент Си Дзинпин, който е инициатор на визитата.Според китайската агенция „Синхуа” Ким Чен Ун е казал при какви условия ще спре разработването на ядрено оръжие. Той е поискал Съединените щати и Южна Корея да създадат спокойна и стабилна атмосфера на полуострова, предаде бТВ.Това е първото известно задгранично пътуване на Ким Чен-ун откакто застана начело на Северна Корея през 2011 г. Според анализатори посещението му е подготовка за планираните срещи на върха с Южна Корея през април и със Съединените щати през май.", "date": "2018.03.28", "title": "Потвърдено: Среща между Ким Чен Ун и Си Дзинпин е имало"}
{"url": "http://www.novinite.bg/articles/158126/Izpraviha-pred-sada-priyatelkata-na-terorista-ot-Yujna-Franciya", "text": "Приятелката на джихадиста Радуан Лакдим, който уби четирима души при нападения в южните френски градове Треб и Каркасон, беше обвинена в принадлежност към терористична организация. 18-годишната Марин, която е приела исляма, застана снощи пред антитерористичен съд в Париж, предаде Нова ТВ.Заради връзките си с радикални ислямисти тя е била с така нареченото досие „S” - списък с особено опасни за националната сигурност лица. Нападателят Радуан Лакдим също е бил с досие \"S\" и е бил следен от френските служби. ", "date": "2018.03.28", "title": "Изправиха пред съда приятелката на терориста от Южна Франция"}
{"url": "http://www.novinite.bg/articles/158140/ES-zapochna-da-sazdava-obshtata-si-armiya", "text": "В съответствие с поетия от председателя на ЕК Жан-Клод Юнкер ангажимент за създаване на пълноценен Съюз за отбрана до 2025 г., Еврокомисията и върховният представител на ЕС по външната политика и сигурността Федерика Могерини представят план за действие за подобряването на военната мобилност в рамките на Европейския съюз и извън него. Улесняването на движението на военни части и средства е от съществено значение за сигурността на европейските граждани и за изграждането на по-ефективен, бързо реагиращ и сплотен Съюз, както е посочено в Съвместното съобщение относно подобряването на военната мобилност в ЕС от ноември 2017 г. и както се призовава в Глобалната стратегия за външната политика и политиката на сигурност на ЕС. В представения днес план за действие са набелязани редица оперативни мерки за преодоляване на физически, процедурни или регулаторни пречки, които затрудняват военната мобилност. Тясното сътрудничество с държавите — членки на ЕС, и всички значими участници е ключов фактор за изпълнението на настоящия план за действие.Върховният представител на Европейския съюз по въпросите на външните работи и политиката на сигурност и заместник-председател Федерика Могерини заяви: „Запазването на мира и гарантирането на сигурността на нашите граждани са най-важните приоритети на Европейския съюз. Улесняването на военната мобилност в рамките на ЕС ще ни позволи да предотвратяваме кризи по-ефективно, да изпълняваме нашите мисии по-ефикасно и да реагираме по-бързо при възникване на предизвикателства. Това ще бъде още една стъпка към задълбочаване на нашето сътрудничество на равнище ЕС, включително в рамките на постоянното структурирано сътрудничество — инициатива, която започна да действа официално неотдавна, както и на сътрудничеството с нашите партньори, като се започне с НАТО. За ЕС сътрудничеството продължава да е единственият начин да се действа ефективно в съвременния свят.“Виолета Булц, комисар на ЕС по въпросите на транспорта, заяви: Нашата цел е да използваме по-добре нашата транспортна мрежа и да гарантираме, че военните нужди се отчитат при планирането на инфраструктурни проекти. Това означава по-ефективно използване на публичните средства и по-добре оборудвана транспортна мрежа, осигуряваща бърза и безпрепятствена мобилност на целия континент. Това е въпрос на колективната сигурност. Представеният днес план за действие се основава на пътната карта за военна мобилност, разработена в рамките на Европейската агенция по отбрана. Предлагат се конкретни действия в следните области:-Военни изисквания: Това е отправната точка за постигането на ефективен и координиран подход по отношение на военната мобилност в рамките на ЕС. Европейската служба за външна дейност (ЕСВД) и Военният секретариат на Европейския съюз ще разработят военни изисквания, които отразяват нуждите на ЕС и неговите държави членки, включително инфраструктурата, необходима за военната мобилност. Съветът се приканва да разгледа и одобри тези военни изисквания до средата на 2018 г.-Транспортна инфраструктура: Инфраструктурната политика и инвестициите предлагат възможности за повече полезни взаимодействия между гражданските и военните нужди. До 2019 г. Комисията ще набележи частите от трансевропейската транспортна мрежа, които са подходящи за военен транспорт, както и необходимите за целта подобрения на съществуващата инфраструктура (например височината или товароносимостта на мостовете). Ще бъде изготвен списък с приоритетни проекти. Евентуална допълнителна финансова подкрепа за тези проекти ще бъде взета предвид от Комисията в следващата многогодишна финансова рамка.-Регулаторни и процедурни въпроси: Комисията ще разгледа възможности за рационализиране и опростяване на митническите формалности за военни операции и ще направи оценка на необходимостта от съгласуване на правилата за превоз на опасни товари във военната област. Наред с това Европейската агенция по отбрана ще подкрепи държавите членки при разработването на разпоредби за предоставяне на разрешения за трансгранично движение.-Еврокомисията, Европейската служба за външна дейност и Европейската агенция по отбрана ще работят в тясно сътрудничество с държавите членки за ефективното изпълнение на тези действия. Те ще се осъществяват при пълно зачитане на суверенитета на държавите членки по отношение на тяхната национална територия и национални процеси за вземане на решения. Ще бъде осигурена също така координация с действията в рамките на постоянното структурирано сътрудничество (ПСС), както и в рамките на проекта по ПСС за военната мобилност.Сътрудничеството и консултациите с НАТО по въпросите на военната мобилност ще продължат в рамките на изпълнението на Съвместната декларация, с цел да се осигурят съгласуваност и полезни взаимодействия.Планът за действие е предоставен за разглеждане и одобрение на държавите — членки на ЕС. Очаква се първите действия да бъдат предприети през следващите месеци. Първи доклад за напредъка по изпълнението на настоящия план за действие ще бъде представен на държавите членки до лятото на 2019 г.От ЕК припомнят, че в своята реч за състоянието на Съюза от 2017 г. председателят Юнкер подчерта необходимостта до 2025 г. да бъде създаден пълноценен Европейски съюз за отбрана. ЕС вече предприема необходимите стъпки за подобряване на подготвеността и реакцията на Общността при кризи, за което се изисква безпрепятствено, ефикасно и ефективно движение на военен персонал и средства на територията на ЕС и извън нея.Този план за действие се основава на Съобщението относно подобряването на военната мобилност в Европейския съюз, прието на 10 ноември 2017 г. Подобряването на военната мобилност стана също част от ангажиментите на равнище ПСС, набелязани през декември 2017 г., и на проектно равнище — с отделен проект по ПСС. То е също така основен резултат в рамките на Съвместната декларация ЕС — НАТО.", "date": "2018.03.28", "title": "ЕС започна да създава общата си армия"}
{"url": "http://www.novinite.bg/articles/158141/Gracki-iztrebiteli-prihvanaha-turski-v-tyahnoto-nebe", "text": "Турски бойни самолети са извършили серия от нарушения на гръцкото въздушно пространство над Егейско море. Това се случва само ден след строгите послания на Европейския съюз към Анкара да уважава суверенитета на страните-членки, отправени по време на лидерската среща във Варна. Девет турски бойни самолета, от които шест са били въоръжени, 45 пъти са навлезли в гръцкото въздушно пространство в североизточната, централната и югоизточната част над Егейско море.Покрай нарушенията на въздушното пространство са регистрирани и доста конфликтни ситуации, предаде БГНЕС. Според Генералния щаб за национална отбрана на Гърция 33 от нарушенията са били извършени от два разузнавателни самолета, един от турски хеликоптер, а останалите 11 от изтребители Ф-16. Турските бойни самолети пет пъти са нарушили зоната над Атина, но са били пресрещнати от гръцката бойна авиация.На срещата във Варна, която се проведе на 26 март, председателите на Европейския съвет и на Европейската комисия Доналд Туск и Жан-Клод Юнкер заявиха ясно на президента Реджеп Тайип Ердоган, че Турция трябва да освободи арестуваните европейски граждани, включително двамата пленени гръцки граничари, а също така застанаха зад Гърция и Кипър в спора им с Анкара за Егейско море и газовите находища в Източното Средиземноморие. ", "date": "2018.03.28", "title": "Гръцки изтребители прихванаха турски в тяхното небе"}
{"url": "http://www.novinite.bg/articles/158145/Bryuksel-natiska-bankite-za-niski-taksi-za-prevodi-v-chujbina", "text": "Българските гастарбайтери, които ежегодно изпращат десетки милиони евро на своите роднини в България, скоро ще го правят много по-евтино, тъй като банките няма да могат да взимат скъпи комисиони за преводите. Преводите няма да са безплатни, но и няма да има значение дали сумата се изпраща в рамките на държавата или на другия край на Евросъюза. А някои от операциите дори ще станат и безплатни. Това ще стане след като Европейската комисия внася предложение за намаляване на таксите за презгранични плащания в евро за целия ЕС. Съгласно действащите понастоящем правила, за предприятията и лицата, живеещи в еврозоната, няма разлика дали ще извършват операции в собствената си държава или в друга държава членка на еврозоната.Днешното предложение има за цел да разшири това предимство и до гражданите и предприятията в държавите извън еврозоната. Което ще им позволи да се възползват напълно от предимствата на единния пазар, когато изпращат пари, теглят в брой или плащат в чужбина. Всички вътрешни презгранични плащания в ЕС, извършени в евро извън еврозоната, ще бъдат таксувани (с ниски или нулеви такси) като вътрешни плащания, извършвани в официалната местна валута. Освен това днес Комисията предлага да се засили прозрачността и конкуренцията в областта на услугите по обмен на валута, когато потребителите купуват стоки или услуги във валута, различна от националната им.Заместник-председателят на Комисията Валдис Домбровскис, който отговаря за финансовата стабилност, финансовите услуги и съюза на капиталовите пазари, заяви: С днешното предложение ние осигуряваме на гражданите и предприятията в държавите извън еврозоната същите условия, от които се ползват тези в еврозоната при извършването на презгранични плащания в евро. Всички европейци ще могат да извършват презгранични парични преводи в евро при същата такса, каквато биха заплатили за вътрешна операция. Днешното предложение предвижда и изисквания за пълна прозрачност при конвертирането на валута, когато потребителите плащат с карта в държава, чиято валута е различна от тази в собствената им страна.Потребителите и предприятията в еврозоната вече се ползват от много ниски такси за презгранични плащания в евро благодарение на Регламента относно презграничните плащания, въведен през 2001 г. Съгласно действащите понастоящем правила за предприятията и лицата, живеещи в еврозоната, няма разлика дали ще извършват операции в собствената си държава или в друга държава членка на еврозоната. Днешното предложение има за цел да разшири това предимство и до гражданите и предприятията в държавите извън еврозоната, когато пътуват или извършват плащания в чужбина, като по този начин постави край на високите разходи за презграничните операции в евро на територията на ЕС. Предложението предвижда по-специално таксите, събирани за презгранични плащания в евро, да бъдат същите, каквито биха били за вътрешни плащания в местната валута. Това ще намали цените до няколко евро или дори цента. Например, презграничен банков превод в евро от България ще бъде таксуван като вътрешен банков превод в български лева. Това е важна промяна, тъй като таксите за обикновен банков превод могат да достигнат баснословни нива в някои държави членки извън еврозоната (до 24 евро за превод на 10 евро!). Съществуващите прекомерни такси са пречка пред единния пазар, тъй като възпрепятстват презграничните дейности на домакинствата (купуване на стоки и услуги в зона с различна валута), както и на предприятията, особено малките и средни предприятия. Това поражда съществени несъответствия между положението на живеещите в еврозоната, които се ползват от предимствата на единната валута, и тези извън еврозоната, които могат да осъществяват евтини операции само на територията на своята държава.Днешното предложение ще осигури също така прозрачност на плащанията, осъществявани с различни валути в рамките на Съюза. Понастоящем потребителите обикновено не са осведомени за разходите по трансакция, която включва конвертиране на валута. Ето защо в предложението се изисква потребителите да бъдат подробно информирани за разходите за обмена на валута преди да извършат такова плащане (например с картата си в чужбина, независимо дали става дума за теглене на пари в брой от банкомат или плащане с карта на терминал в търговски обект, или онлайн плащане). Това означава, че те ще могат да сравнят разходите за различните варианти за обмяна и да направят добър избор. Неотдавнашни изследвания показват, че потребителите се оплакват от практиките на динамично конвертиране на валута, т.е. плащания в чужбина в националната им валута, и настояват за забраната им, след като са установили, че в мнозинството проучени случаи потребителите са на загуба. Липсата на нужната информация, която да им помогне да направят най-добрия избор, често води дотам, че потребителите биват подвеждани да изберат по-скъпия вариант за обмен на валута. Европейският банков орган ще бъде натоварен с изготвянето на необходимия регулаторен технически стандарт за въвеждане на тази подобрена прозрачност. Законодателното предложение ще бъде внесено за приемане в Европейския парламент и в Съвета.Един от главните приоритети на комисията Юнкер е да се изгради по-широк и по-справедлив единен пазар, благодарение на който гражданите, услугите, стоките и капиталът да могат да се движат свободно в една икономическа зона, чийто годишен брутен вътрешен продукт възлиза на 15 трилиона евро. Единният пазар има за цел да се предостави на потребителите достъп до по-добри продукти и по-ниски цени благодарение на по-интензивна конкуренция. Европейската комисия предприе множество стъпки, за да предостави още възможности и по-добра защита на европейските потребители в областта на финансовите услуги: Директивата относно платежните сметки гарантира на всички живеещи в ЕС лица достъп до основна банкова сметка, Директивата за платежните услуги осигурява значително по-висока сигурност на плащанията, а предложеният от Комисията Регламент за общоевропейски пенсии по схема за лично пенсионно осигуряване ще предостави по-голям избор на гражданите, когато спестяват за пенсия. През март 2017 г.Европейската комисия публикува план за действие, в който беше очертана стратегия за укрепване на единния пазар на ЕС за финансови услуги за потребителите. Сега Комисията изпълнява ангажимента си по първите две действия от този план за действие, като разглежда въпросите за прозрачността и таксите за презгранични операции: презграничните плащания са от съществено значение за интеграцията на икономиката на ЕС. Те играят важна роля за сближаването на гражданите и предприятията в целия Съюз. Ограниченията и прекомерните разходи по презграничните плащания са препятствие пред конкуренцията на единния пазар.При подготовката на измененията на Регламент (ЕО) No 924/2009 Комисията проведе обществена консултация от юли до октомври 2017 г., за да събере становищата на заинтересованите лица за най-добрия път за постигане на целта за намаляване на разходите за презгранични плащания в ЕС. В отговорите си на въпросите от обществената консултация ползвателите на платежни услуги (крайни потребители или предприятия) единодушно посочиха високата цена, която плащат за презгранични операции, както и липсата на прозрачност относно таксите, които им се налагат.Доставчиците на платежни услуги в голямата си част настояваха за диференциране между плащанията в евро, които се обработват директно (т.е. автоматично, без човешка намеса), и далеч по-неефективното и по-скъпо обработване на плащания в други валути. ", "date": "2018.03.28", "title": "Брюксел натиска банките за ниски такси за преводи в чужбина"}
{"url": "http://www.novinite.bg/articles/158106/Oblachnostta-se-razkasva-ot-severozapad-temperaturite-stigat-do-15-gradusa", "text": "Днес от северозапад облачността ще продължи постепенно да се разкъсва и намалява и над северозападната половина от страната ще преобладава слънчево време, докато над югоизточната половина, през по-голямата част от деня, все още ще бъде предимно облачно със слаби валежи. Вечерта и там облачността ще се разкъса и намалее. Ще духа слаб, в Северна България до умерен северозападен вятър. Максималните температури ще бъдат между 10 и 15 градуса, в София – около 12, сочи прогнозата на НИМХ-БАН.Атмосферното налягане е по-ниско от средното за март и през деня ще се задържи почти без промяна.Над Западна Стара планина ще е предимно слънчево, а до края на деня и над останалите планински масиви облачността ще се разкъса и намалее. Преди обяд на места в Рило-Родопската област ще има превалявания от сняг, под 1200 метра – от дъжд. Ще духа умерен запад-северозападен вятър, който вечерта ще се ориентира от север. Максималната температура на височина 1200 метра ще е около 5 градуса, на 2000 метра – около минус 1.Над Черноморието ще е предимно облачно, с по-съществени разкъсвания на облачността в северните райони. Там вятърът ще е от запад-северозапад, докато в южните все още ще е от североизток. По южното крайбрежие ще има и слаби валежи от дъжд. Максималните температури ще са между 7 и 10 градуса. Температурата на морската вода е 6-7. Вълнението на морето е 2 бала. ", "date": "2018.03.28", "title": "Облачността се разкъсва от северозапад, температурите стигат до 15 градуса"}
{"url": "http://www.novinite.bg/articles/158116/195-sa-zashtitenite-shtarkelovi-gnezda-po-stalbovete-v-Yugoiztochna-Balgariya", "text": "Със 195 нови платформи за обезопасяване на гнезда разположени на стълбове от електроразпределителната мрежа ще посрещне щъркелите тази година “Електроразпределение Юг” (част от EVN България). Платформите са част от традиционната кампания на дружеството за обезопасяване на щъркеловите гнезда по стълбове от електроразпределителната мрежа в Югоизточна България. С монтираните в рамките на последната година платформи общият брой на платформите, монтирани от “Електроразпределение Юг” за предпазване живота на щъркелите oт 2009 г. възлиза на 2327 бр.Стълбове от електроразпределителната мрежа са предпочитано място от щъркели за разполагане на техните гнезда, като често тези гнезда са в непосредствена близост до проводниците. В много случаи това е предпоставка за аварии и инциденти, които от една страна се отразяват фатално на птиците, а от друга причиняват щети и прекъсвания по мрежата. Чрез поставянето на предпазни платформи гнездата се повдигат на разстояние около 1 метър от проводниците. По този начин не само се предпазва животът на птиците, но и се намалява потенциалната опасност от подпалване на гнездата, тъй като металните платформи не позволяват на гнездата да пропадат между проводниците на електрическата мрежа.Обезопасяването се извършва преди пролетната миграция на птиците и в одобрения срок от Министерството на околната среда и водите – до 1 март. Инициативата на “Електроразпределение Юг” за монтиране на платформите е съгласувана със съответните регионални инспекции по околна среда и води (РИОСВ). Общо за периода от 2009 г. до края на 2017 г. дружеството е монтирало общо 19 674 бр. Защитни изолации като са обезопасени 5180 електрически стълба. С монтирането на изолаторите се намалява рискът от късо съединение за птиците, кацащи на електропроводите. Заедно с това се намалява и риска от аварии по мрежата и прекъсване на захранването за клиентите.Дейностите на дружеството в тази сфера продължават и през 2018 г., когато през активния размножителен период на птиците ще бъдат идентифицирани необезопасените и новопостроените щъркелови гнезда, които ще бъдат повдигнати върху платформи през есента след миграцията на птиците.  ", "date": "2018.03.28", "title": "195 са защитените щъркелови гнезда по стълбовете в Югоизточна България"}
{"url": "http://www.novinite.bg/articles/158127/Kampaniya-za-nasarchavane-na-recikliraneto-startira-NDK", "text": "НДК стартира кампания „re НДК-Рециклирай! Културно е.” Тя е част от инициативата на екоминистерството срещите и събитията в рамките на европредседателството ни да се провеждат под мотото \"Без пластмасови продукти\".В тази връзка след Великден в НДК ще бъдат открити и 3 внушителни арт инсталации, изработени от пластмасови отпадъци, получени на територията на Двореца и разположени в различни пространства на сградата. В събитието ще вземат участие министърът на културата - Боил Банов, министърът на околната среда и водите - Нено Димов, председателят на СД на НДК - Борислав Велков, както и изпълнителният директор на НДК - Ангел Митев.", "date": "2018.03.28", "title": "Кампания за насърчаване на рециклирането стартира НДК"}
{"url": "http://www.novinite.bg/articles/158137/BABH-vodi-shtatelna-proverka-po-sluchaya-v-Osogovo", "text": "Във връзка с подаден сигнал за коне, бедстващи в Осоговската планина, по заповед на д-р Дамян Илиев, изпълнителен директор на БАБХ, комисия от експерти от Централното управление на агенцията извършва щателна документална и физическа проверка на обстоятелствата, довели до свободното придвижване на животните до местността Бек бунар под връх Руен. Конете се намират на открито, при неблагоприятни атмосферни условия и в тежко физическо състояние, довело до смъртта на някои от тях.Чрез сканиране на индивидуалната маркировка са установени собствениците на еднокопитните. Комисията проверява състоянието на животновъдните обекти, от които произхождат конете, тяхното съответствие с нормативните изисквания и степента на официален контрол, който е упражняван в тези обекти от Областната дирекция по безопасност на храните-Кюстендил.С оглед да се изключи разпространението на невярна и манипулираща информация, обществеността ще бъде уведомена своевременно за всички констатации от извършената проверка. При установени неправомерни действия или бездействие от страна на служители на Агенцията и нейното териториално поделение в град Кюстендил, те ще бъдат отстранени от работа до приключване на образуваното дисциплинарно производство.   ", "date": "2018.03.28", "title": "БАБХ води щателна проверка по случая в Осогово"}
{"url": "http://www.novinite.bg/articles/158124/Rusiya-v-traur-zaradi-zaginalite-v-Kemerovo", "text": "В Русия днес е ден на национален траур заради жертвите от кошмарния пожар в търговски център в град Кемерово, предаде Нова ТВ. Разследването на причините за пожара продължава, а във вторник хиляди хора протестираха в столицата Москва и над 20 други града с искане виновните да бъдат строго наказани.Спонтанно протестът стана политически. Демонстрантите скандираха \"Страната вече гори\". Появиха се и призиви за оставка на президента Владимир Путин. ", "date": "2018.03.28", "title": "Русия в траур заради загиналите в Кемерово"}
{"url": "http://www.novinite.bg/articles/158114/Po-47-leva-za-Velikden-shte-vzemat-nad-polovinata-pensioneri", "text": "Вече е почти решено, че пенсионерите ще получат добавки към пенсиите си за Великден. Това стана ясно от думите на премиера Бойко Борисов, който обяви новината преди началото на днешното правителствено заседание - на практика още преди да бъде взето решението официално. Освен, че над 56% от хората у нас, получаващи пенсии, ще има великденски бонус, сумата ще бъде и с няколко лева по-голяма от коледните и великденските добавки през последните години. Обикновено те бяха по 40 лева, а сега ще бъдат по 47.„Даването на надбавки за Великден и Коледа вече не е инцидентно. С финансовия министър и социалния разгледахме възможностите за надбавки на пенсиите и този Великден. Преди няколко години беше инцидентно това плащане, но вече над 1 млн. пенсионери чакат надбавки“, подчерта премиерът, цитиран от БГНЕС.Той поясни, ако министрите приемат предложението за решение, 1 227 000 пенсионери ще вземат допълнително по 47 лв. за Възкресение. „И сега за Великден да осигурим тези 50 млн. допълнителни за българските пенсионери“, препоръча Борисов. Социалният министър Бисер Петков благодари на премиера и уточни, че „това са 56.5% от пенсионерите“, които ще вземат надбавки с изплащането на пенсиите, което ще започне от 4 април.", "date": "2018.03.28", "title": "По 47 лева за Великден ще вземат над половината пенсионери"}
{"url": "http://www.novinite.bg/articles/158107/Predstavyat-proekti-sreshtu-trudovata-eksploataciya-na-balgari-v-Germaniya", "text": "Над 200 хиляди българи работят в Германия. Какви са проблемите, с които се сблъскват, има ли нарушения на българското и германското законодателство, на какви договори работят и какви са минималните ставки, на които трябва да им се плаща? Това са само част от въпросите, които ще бъдат обсъдени на пресконференция на тема „Трансгранично сътрудничество между синдикалните организации в България и Германия с цел предотвратяване на трудова експлоатация на български граждани, работещи в ЕС“ .Днес от 11:00 ч. в сградата на КНСБ Проект „Справедливо командироване“ към синдикалната организация и проект „Справедлива мобилност“ към ДГБ ще дадат гласност на проблема с трудова експлоатация на български работници, работещи в други страни-членки на ЕС. В пресконференцията ще участват Пламен Димитров- Президент на КНСБ, консултантите към проекта „Справедливо командироване“, Нели Ботевска и Величка Микова, консултантът към центъра за консултации на проекта „Справедлива мобилност“ във Франкфурт на Майн, Иван Иванов, и експерти от федерации на КНСБ, които работят с командированите работници като ФНСС, ФНСЗ, ФЗ, ФНСТ и други.От няколко години КНСБ участва активно в съвместни проекти с Германския съюз на синдикатите ДГБ - (DGB, Deutscher Gewerkschaftsbund)  по темата за трансграничното сътрудничество и консултирането на български работници, които работят или планират да работят във ФРГ и в други държави-членки на ЕС.", "date": "2018.03.28", "title": "Представят проекти срещу трудовата експлоатация на българи в Германия"}
{"url": "http://www.novinite.bg/articles/158120/Puchdemonchaka-v-germanskiya-arest-reshenie-dali-shte-go-ekstradirat", "text": "Бившият каталунски премиер Карлос Пучдемон очаква в Германия своята екстрадиция, за да посрещне последствията от действията си. „Той никога няма да се предаде. Това е неговото съобщение към каталунския народ“, каза адвокатът му Гонсало Бое, след като разговаря с Пучдемон в затвора, предаде БГНЕС. Пред него сепаратисткият лидер е споделил, че гражданите „имат правото да изразяват своите желания за независимост на Република Каталуния“. „Той има пълно доверие в германската съдебна система,“ заяви Бое. Карлес Пучдемон бе арестуван от германската полиция миналата неделя. Задържането му стана на базата на издадената от Испания международна заповед за арест. Малко преди това той се измъкна от арест във Финландия, където бе да изнесе беседа в Хелзинския университет. Но след издаването на заповедта за арест и съобщението на финландската полиция, че ще го задържи, той се върна в Белгия, където вече месеци живее в изгнание. ", "date": "2018.03.28", "title": "Пучдемон чака в германския арест решение дали ще го екстрадират"}
{"url": "http://www.novinite.bg/articles/158123/Borisov-informira-Atina-i-Nikoziya-kakvo-si-e-govoril-s-Erdogan", "text": "Министър-председателят Бойко Борисов информира премиера на Гърция Алексис Ципрас и президента на Кипър Никос Анастасиадис в телефонни разговори за поставените въпроси по време на лидерската среща ЕС-Турция във Варна на 26 март. На заседанието на Европейския съвет в Брюксел на 22 и 23 март българският премиер пое ангажимент да съдейства откритите теми между Гърция и Кипър, от една страна, и Турция, от друга, да бъдат дискутирани с президента Ердоган.Борисов посочи, че е поставил въпросите за задържаните гръцки войници, за напрежението в Източното Средиземноморие и в Егейско море, както и за Кипърския въпрос в рамките на двустранната си среща с турския президент, а след това те са били обсъдени и по време на работната вечеря с участието на председателите на Европейския съвет и на Европейската комисия Доналд Туск и Жан-Клод Юнкер. Той каза също, че лидерите на ЕС са настояли за положителна развръзка до Великден по случая с двамата гръцки войници, задържани на турска територия. Относно въпросите, касаещи Кипър, турският президент ги е информирал, че ще се търси решение съгласно международното право. В телефонните си разговори от днес Бойко Борисов посочи, че развитието по темата ще продължи да бъде следено с внимание и от България, и от Брюксел. Според българския министър-председател възстановяването на доверието и спокойствието в региона в момента е от критична важност.Премиерът Алексис Ципрас и президентът Никос Анастасиадис изразиха благодарност към Бойко Борисов за това, че тези въпроси са били обсъдени на срещата във Варна.  ", "date": "2018.03.28", "title": "Борисов информира Атина и Никозия какво си е говорил с Ердоган"}
{"url": "http://www.novinite.bg/articles/158108/Stava-yasno-shte-ima-li-velikdenski-dobavki-za-pensionerite", "text": "Днес правителството ще реши дали ще има великденски надбавки към пенсиите. Както и в какъв размер ще бъдат те, ако ги има. Това е част от програмата за заседанието на Министерски съвет. В нея е заложено още разглеждането на проект на решение за изпълнение на решение на Народното събрание, с което се възлага на кабинета да изготви прогноза за демографското развитие на България до 2040 г., предаде БГНЕС.Министрите ще вземат решение и за възлагане на Националната агенция за приходите (НАП) да извърши продажба на имущество, отнето в полза на държавата. Дневният ред предвижда да бъде определен концесионер на „гражданско летище за обществено ползване Пловдив“ – обект – публична държавна собственост.", "date": "2018.03.28", "title": "Става ясно ще има ли великденски добавки за пенсионерите"}
{"url": "http://www.novinite.bg/articles/158138/Balgarski-populyarni-lichnosti-i-sportisti-pripoznaha-kauzata-Wings-for-Life-World-Run", "text": "За втора поредна година български атлети, популярни личности и вдъхновители ще подкрепят каузата на фондация Wings for Life за откриване на лек срещу гръбначните увреждания. Хора по света ежегодно биват приковавани към инвалидни колички, вследствие на различни инциденти. В момента обаче, в множество страни по света, учени и медицински специалисти участват в повече от 80 изследователски проекта, чиято цел е да открият как уврежданията на гръбначния стълб да станат напълно лечими.Актьорите Деян Донков, Юлиян Вергов, Владимир Карамазов, Антоний Аргиров, Невена Бузукова, Стефан А. Щерев и Снежана Макавеева, бегачите Краси Георгиев, Шабан Мустафа и Антония Григорова, парапланеристът Веселин Овчаров, колоездачът Йордан Анчев, автомобилният състезател Павел Лефтеров, параолимпиецът Георги Киряков заявиха своята подкрепа към десетките хиляди по света, за които откриването на лек е жизненоважно.В световен мащаб над 3 милиона души са парализирани поради придобити травми на гръбначния стълб, а всяка година броят им расте с близо 130 000 пациенти. Водещи са случаите вследствие на пътно-транспортни произшествия – над 50%, следват уврежданията при деца от падания, както и спортните травми.Лицата на Wings for Life в България ще подкрепят каузата, като се присъединят към организирания  в София или към някое от останалите бягания в други градове на страната, или ако бягат самостоятелно, където и да се намират. Всички бегачи, ще бъдат засичани от приложението Wings for Life World Run App на мястото, на което се намират в деня на световното бягане. Повечето от тях вече имат натрупан опит в събитието, защото го подкрепиха още миналата година, а едни от най-отдадените на каузата спортисти са Шабан Мусафа и Весо Овчаров, които ще се включат в световното бягане за трети пореден път.Всички ние ще можем да бягаме за тези, които не могат както на местата с организирани бягания, така и където и да се намираме на 6 май. Световното бягане започва точно в 14:00 часа българско време. За да подкрепим каузата на фондация WIngs for Life е необходимо да свалим мобилното приложение, налично за android и iOS и да дарим минималната сума от 8.00 евро или долара.За фондация Wings for Life/ „Крила за живот“: / „Крила за живот“ е неправителствена изследователска фондация, основана през 2004 година от Дитрих Матешиц и двукратния световен шампион по мотокрос - Хайнц Кинигаднер. Целта на фондацията е да намери лек за гръбначните увреждания, които засягат повече от 3 милиона души по света, парализирани вследствие на травма, и 130 000 нови пациенти всяка година, пострадали вследствие на пътно-транспортни произшествия или спортни травми. „Крила за живот“ финансира 82 изследователски проекта в световен мащаб и работи заедно със световно известни и уважавани институти като Cambridge University (Великобритания), Harvard Medical School (САЩ), Karolinska Institute (Швеция), Шарите Берлин (Германия).Официален сайт на фондацията: Официален сайт на световната кауза Wings for Life World Run:  ", "date": "2018.03.28", "title": "Български популярни личности и спортисти припознаха каузата Wings for Life World Run"}
{"url": "http://www.novinite.bg/articles/158122/BSP-Borisov-da-dojde-v-NS-i-da-obyasni-za-diplomaticheskata-vojna-sreshtu-Rusiya", "text": "„Притеснени сме от развиващата се дипломатическа криза. Можем да я наречем дипломатическа война, която наподобява периода на Студената война. Настояваме Борисов да дойде в НС и да ни информира за ситуацията“. Това заяви  секретарят на ПГ на „БСП за България“ Кристиан Вигенин пред журналисти в парламента. Той подчерта, че това може да стане и на закрито заседание. „Ситуацията е толкова динамична, че очакваме Борисов да дойде още днес или утре. Не знам какви са му международните ангажименти - често го крият по този начин, но няма по-голям ангажимент в момента от сигурността на страната“, коментира той.„Не сме удовлетворени от непоследователната позиция на българското правителство – в последните дни станахме свидетели на разнопосочни изявления и действия на външния министър, на министър-председателя. В такава ситуация това най-малкото създава рискове и за страната“, посочи Вигенин. Според него, когато заемем една позиция, тя трябва да се отстоява. Той обясни, че министър-председателят трябва да предостави повече информация за причините да извика за консултации българския посланик в Москва. „Тази информация той дължи на българските граждани, но и на народните представители“, допълни той.„Към този момент не сме видели убедителни доказателства, да не кажа изобщо доказателства, че Русия е замесена в случая „Скрипал“ пряко. Ако такива доказателства бъдат предоставени, бихме могли да проявим известно разбиране към това, което се случва“, каза още народният представител, но подчерта, че за момента не вижда никакви основателни причини за развихряне на тази дипломатическа война. Вигенин разясни, че отзоваване е сериозна форма на сигнал към дадена страна, а извикването за консултации е сравнително мека позиция. Той припомни, че през 2017 г. за консултации е била извикана Надежда Нейнски, а днес отношения между България и Анкара са различни.„Не знам в каква посока води действието на правителството – дали не е първа стъпка към последващи по-сериозни действия. За разлика от други страни членки на ЕС, които не предприемат действия, по този начин България се солидаризира с искането на Великобритания – всички нейни партньори да отзовават дипломати“, коментира народният представител. По неговите думи, ако руски посланици на Русия бъдат изгонени от страните членки, това е толкова крайна мярка, че е почти една крачка преди обявяване на война. „Надявам се, че това няма да се случи“, каза още Кристиан Вигенин. Той уточни, че позицията на БСП е в развитие, защото тепърва предстои да се види какво ще се случи в следващите часове и дни. „Надявам се българското правителство да не действа под натиск на чужди служби или правителства“, допълни той.", "date": "2018.03.28", "title": "БСП: Борисов да дойде в НС и да обясни за дипломатическата война срещу Русия"}
{"url": "http://www.novinite.bg/articles/158119/Tragva-razshiryavaneto-na-stolichniya-park-Vazrajdane", "text": "Във връзка с изпълнението на втория етап на Парк „Възраждане“ започват конкретни дейности. От днес „Софийски имоти“ ЕАД предприема съответните действия по разчистване на терена, който е и собственост на общинското дружество, намиращ се в местността „Парк Възраждане“, Зона Б-5- 4 между ул. „Българска морава“, ул. „Партений Нишавски“ и изградената вече част на парка.Разчистването на терена се налага за целите на предстоящото геодезическо заснемане, проучване и проектиране. До момента е проведена процедура за обществена поръчка и е избран изпълнител за изготвяне на инвестиционен проект във фаза „Идеен проект за разрешително за строеж“. ", "date": "2018.03.28", "title": "Тръгва разширяването на столичния парк \"Възраждане\""}
