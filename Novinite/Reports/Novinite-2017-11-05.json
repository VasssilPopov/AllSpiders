{"url": "http://www.novinite.bg/articles/152293/Narkozavisim-ot-Dulovo-opita-da-ubie-17-godishno-momiche", "text": "22-годишен мъж от град Дулово е задържан след като е опитал да убие 17-годишно момиче, съобщават от пресцентъра на ОДМВР-Разград, предава ДАРИК.  Младежът причакал жертвата си на ул. \"Тополница\" в Разград. След скандал между двамата, младежът намушкал с нож в корема момичето от град Алфатар. Пострадалата е откарана по спешност в разградската болница от случаен гражданин, станал свидетел на разправията. Настанена е в ОАИЛ с опасност за живота. След предприетите бързи оперативно-издирвателни действия е открит извършителят - неосъждан и наркозависим. Момичето е било негова приятелка, дошло в Разград, за да си търси работа. По случая се води досъдебно производство за опит за убийство.", "date": "2017.11.05", "title": "Наркозависим от Дулово опита да убие 17-годишно момиче"}
{"url": "http://www.novinite.bg/articles/152304/Dve-jertvi-sled-sasedska-svada-v-petrichko-selo", "text": "Жена е приета с две огнестрелни рани в краката, а мъжът й е убит на място в петричкото село Капатово. Инцидентът е станал след съседска свада. След спречкване бивш военен е извадил пистолет и е убил съпруга, прострелва и жената, след което се самоубива, съобщава БГНЕС, цитира ДАРИК. На място вече работят следователи, пристигнал е и специален екип криминалисти на ОД на МВР-Благоевград.Сигналът за инцидента е подаден на телефон 112 в 12.48 ч., потвърдиха пред \"Фокус\" от  пресцентъра на МВР. Работата по изясняването на случая продължава.", "date": "2017.11.05", "title": "Две жертви след съседска свада в петричко село"}
{"url": "http://www.novinite.bg/articles/152285/Sauditskiyat-kral-zapochna-kampaniya-za-izkorenyavane-na-korupciyata", "text": "Саудитското ръководство възнамерява да пресече напълно злоупотребите във властовите структури и затова започва голяма кампания за борба с корупцията. Това заяви саудитският крал Салман бен Абдел Азис ал Сауд, цитиран от телевизионния канал \"Скай нюз-Арабия\", цитиран от ТАСС и news.bg. Според саудитския лидер държавните органи в кралството ще проведат \"серия кампании за задържане на обвиняеми във финансови машинации и злоупотреба с власт\". Монархът заяви, че \"корупцията трябва да бъде изкоренена, а на корумпираните да се потърси отговорност\".Вчера Висшият комитет за борба с корупцията постанови да бъдат задържани по обвинения в корупция 11 принцове от управляващата династия, както и няколко десетки министри, настоящи и бивши. Комитетът беше създаден вчера по указ на краля.По-рано вчера монархът назначи нови ръководители на три министерства - на икономиката, на националната гвардия и на военноморските сили. Саудитските власти са арестували и четирима настоящи министри в хода на кампанията си за борба с корупцията, съобщи телевизионният канал \"Ал Арабия\", цитиран от Ройтерс. Според телевизия \"Ал Маядин\" сред обвиняемите са медийният магнат принц Уалид бин Талал, министърът на икономиката Адел Факих, който беше уволнен вчера, както и вече бившият ръководител на министерството на националната гвардия принц Митеб бин Абдула (също уволнен вчера). Официално саудитските власти не са публикували списък с имената на обвинените лица.Преди това саудитският крал Салман назначи нови ръководители на три министерства - на икономиката, националната гвардия и военноморските сили. Министър на националната гвардия ще бъде Халед Аяф, на икономиката Мохамед Тууайджри, а командващият ВМС Абдула Султан бива заменен от Фахад Гафли. Не се съобщават мотиви за уволненията.", "date": "2017.11.05", "title": "Саудитският крал започна кампания за изкореняване на корупцията"}
{"url": "http://www.novinite.bg/articles/152284/V-Singapur-otkriha-parviya-visokotehnologichen-terminal", "text": "Летището \"Чанги\" в Сингапур откри във вторник свръхмодерен терминал с абсолютноавтоматична система за чекиране, включваща лицево разпознаване и с компютъризирани пунктове за багаж. Иновациите обаче не бяха посрещнати с отворени обятия от всички пътници, информира ДАРИК.  Терминал 4, изграден за феноменалните 723 млн. долара, предвижда годишен пътникопоток от средно 16 млн. души и е създаден с цел да се справи с драстичното увеличение на броя пътуващи, които преминават през един от най-големите азиатски туристически центрове. Той е оборудван с нова технология, която реално ще елиминира необходимостта от постоянна комуникация със служителите по време на чекирането икачването на борда на самолета и по този начин ще спести време на бързащите. Още в първия ден на откриването си Терминал 4 посрещна повече от 100 пътника, готови да отлетят към Хонг Конг. Но не за всички високотехнологичната процедура бе улесняваща и в крайна сметка те бяха принудени да използват услугите на наземния персонал на летището. \"Мисля, че ще отнеме доста време, докато хората и системите свикнат едни с други\", коментира за АФП Ло Кей Линг, който направи два неуспешни опита да се самообслужи преди да се отправи към обслужващия персонал за помощ.На гейтовете няколко пътници също срещнаха проблеми с качването на борда на самолета си, тъй като изпитаха затруднения с технологията за лицево разпознаване.", "date": "2017.11.05", "title": "В Сингапур откриха първия високотехнологичен терминал"}
{"url": "http://www.novinite.bg/articles/152288/Shte-preodolee-li-Livan-krizata-sled-ostavkata-na-premiera-Hariri", "text": "Ливанците \"са силно учудени от оставката на премиера Саад Харири в момент на постигнати от правителството му немалко успехи\". Това заяви на пресконференция ливанският министър на външните работи Джебран Басил, цитиран от вестник \"Дияр\", предаде ТАСС, цитиран от ДАРИК.  \"Съжаляваме за това неочаквано решение, но ливанската държава остава силна благодарение на своя президент, армия и държавни институции\", каза Басил.  Той посочи, че Ливан \"в миналото е преодолявал много кризи и ще съумее да излезе от създалата се ситуация, оставайки верен на мъдростта и националното единство\". Изявлението на Басил, който ръководи Свободното патриотично движение - най-голямата християнска фракция в парламента - беше адресирано до ливанската общественост, която се безпокои от възможно изостряне на вътрешнополитическата ситуация. За диалог и компромиси призова лидерът на Прогресивната социалистическа партия Уалид Джумблат. Според него на Ливан \"няма да бъде лесно да премине през политическите и икономически последствия от оставката на Харири\".Ливанският премиер Саад Харири ще остане извън Ливан от съображения за сигурност, заяви близък до него източник, цитиран от ДПА. \"Сигурността е едно от основните съображения, поради които засега премиерът ще остане извън Ливан\", каза той. Източникът пожела анонимност.Той заяви още, че ливанският премиер се очаква да предприеме обиколка в неуточнени страни, за да обсъди ситуацията в Ливан. Повече подробности не бяха съобщени.", "date": "2017.11.05", "title": "Ще преодолее ли Ливан кризата след оставката на премиера Харири?"}
{"url": "http://www.novinite.bg/articles/152286/Posolstvoto-na-Rusiya-prizna-prinosa-na-Balgariya-za-spasyavaneto-na-evreite", "text": "Признаваме неоспоримия героичен принос на българския народ, включително представителите на интелигенцията и православната църква в борбата с нацизма, включително спасяването на живеещите в страната евреи от лагерите на смъртта.Това се казва в позиция на посолството на Русия в България в отговор на официалното становище на Министерството на външните работи на България. То беше в отговор на заявлението на говорителя на руското външно министерство, че Съветската армия е спасила българските евреи, информира ДАРИК.  \"Почитаме паметта на всички загинали за спасяването на света от фашизма. Русия, която понесе най-големите загуби в тази война, ще продължи твърдо и последователно да се противопоставя на всякакви опити за преразглеждане на историята и оскверняване на военни мемориали\", продължава позицията на посолството. В тази връзка посолството изразява притесненията си от продължаващите с години актове на вандализъм по отношение на паметника на Съветската армия в София, допълва в. \"Сега\". \"Българските власти до този момент не са приели резултатни мерки за недопускане наподигравки над паметта на освободителите на България и Европа от фашизма. Виновните за тези престъпление не са привлечени към отговорност\", заявяват от посолството.Изявлението завършва с призив за приемане на ефективно мерки за наказания на виновните за вандалските актове и недопускане на такива инциденти, \"които не вписват в контекста на дружеските отношения между двата народа\".", "date": "2017.11.05", "title": "Посолството на Русия призна приноса на България за спасяването на евреите"}
{"url": "http://www.novinite.bg/articles/152292/Tarsyat-v-Balgariya-vrazka-s-izcheznalata-predi-10-godini-Madelin-Makkan", "text": "Полицаи, които разследват изчезването на малката Маделин Маккан идват в България, за да търсят съпругата на починал педофил, пише \"Сън\", цитиран от ДАРИК.  Те търсят жена, облечена в лилаво, която може да има ключова роля в разследването. Нейният съпруг, вече покойник, е бил осъден за педофилия. Двамата работили в близост до апартамента в Алгарве, Португалия, където през 2007 г. изчезна 3-годишното дете. Местните дали показания за тях, но никой не им обърнал внимание. Свидетели ги видели в близост до клуб \"Океан\" в комплекса Прая де Луз, където било отседнало семейството на детето. \"Няма доказателства, че са замесени, но все пак трябва да се елиминират\", смята източник от разследването.  През годините се появиха различни версии по случая. 3-годишната Маделин изчезна на 3 май 2007 г., докато с родителите си, лекари от Лестър, и с нейните малки брат и сестра-близнаци, били на почивка в курорта Прая до Луж. Тя изчезна от стаята на хотелския апартамент, докато родителите били на вечеря с приятели в ресторант близо от хотела. Нейните брат и сестра, които спели с нея в стаята, били в леглата си, когато родителите установили, че Мадлин я няма. Полицията не откри никакви следи от насилие, нито следи, че някой е бил в апартамента. В един момент полицията се осъмни, че родители са убили детето си.Кейт и Гери официално бяха обвинени през септември 2007 г. - четири месеца след изчезването на дъщеря им. 10 месеца по-късно - през юли 2008 г., главният прокурор на Португалия свали обвиненията поради липса на доказателства.На съдебното заседание, насочено срещу публикуването на книга за случая с Мадлин, през 2010 г. разследващите обясниха защо смятат, че родителите на Мадлин са прикрили истината. \"Тя е умряла в апартамента вследствие на трагичен инцидент. Родителите са симулирали отвличане заради страха от обвинение, че не са успели да осигурят сигурността на детето им\", заяви бивш главен детектив към полицията в Портимайо.Целият случай отново бе разгледан през 2014 г., когато португалците се усъмниха в бивш крадец, който по времето на изчезването на Мадлин работил в хотела. Човекът, който е бил имигрант от бившата португалска колония Кап Верде, в същото време е загинал в автомобилна катастрофа, но остава единственият заподозрян.През 2017 г. лондонски таблоиди, позовавайки се на изявления на британски полицейски експерти, написаха, че момиченцето вероятно е откраднато от трафиканти на хора и е продадено на семейство в Африка. Представител на португалската агенция за изчезнали деца заяви пред \"Дейли Мирър\", че е много вероятно момичето да е откраднато и първоначално държано в една от пещерите в областта Алгарве, в Южна Португалия.Въпреки разследване, чиято финансова стойност дотук възлиза на повече от 11 млн. британски лири, полицията заяви, че няма \"категорични доказателства\" дали Мадлин - която сега би била почти на 14 години - е жива или мъртва.", "date": "2017.11.05", "title": "Търсят в България връзка с изчезналата преди 10 години Маделин Маккан"}
{"url": "http://www.novinite.bg/articles/152301/US-senator-stana-jertva-na-sasedska-politicheska-omraza", "text": "Нападател проникна в дома на известния американски сенатор Ранд Пол в щата Кентъки и му причини леки травми, предаде телевизия \"Фокс нюз\", предава ДАРИК.  Нападателят е арестуван, повдигнати са му обвинения. Инцидентът е станал в петък. Човекът, който се нахвърли с бой върху сенатор Пол, се оказа съседът му Рене Баучър, лекар анестезиолог и демократ по убеждения. Всичко се случило в дома на сенатора в град Боулинг Грин в щата Кентъки. Както се отбелязва, Баучър е арестуван и пуснат под гаранция 5000 долара. Повдигнато му е обвинение за нанасяне на лека телесна повреда, за което може да получи до една година затвор. Сенаторът е с незначителни наранявания, но се чувства прекрасно. Един от съседите разказва, че спорът е за обща територия между къщите им. Мъжът разказва на телевизионния канал, че пол и Баучър живеят в съсобственост върху жилищния парцел. В петък по обяд Ранд Пол е косил тревата на поляната пред къщата си, когато Баучър го нападнал. \"Фокс нюз\" обръща внимание, че на страницата на Баучър във Facebook са публикувани много материали срещу президента на САЩ Доналд Тръмп.", "date": "2017.11.05", "title": "US сенатор стана жертва на съседска политическа омраза"}
{"url": "http://www.novinite.bg/articles/152287/Turciya-zakri-oshte-17-medii", "text": "Върховният съвет за радио и телевизия в Турция отне правата на 17 медии, предава ДАРИК.  След неуспешния опит за военен преврат от миналата година бяха закрити много медии, които бяха обвинени от правителството в Анкара, че са под контрол на ислямския проповедник Фетхулах Гюлен. Върховният съвет за радио и телевизия разпространи специално предупредително писмо до закритите медии. \"Ако се докаже, че продължавате да излъчвате съдържание по вашите канали и честоти, въпреки забраната и отнетите права, членовете на Управителните съвети, директорите и генералните директори ще бъдат наказани с една до две години затвор, включително и с парични глоби. Всички медии, които са с отнети права и продължават да излъчват програми ще бъдат запечатани от Върховния съвет за радио и телевизия\", се казва в съобщението, което беше разпространено в Анкара. На 15 юли 2016 г. група турски войници и офицери направиха опит за държавен преврат. Основните сблъсъци бяха в Анкара и Истанбул. Загинаха 250 души, без метежниците, а над 2000 бяха ранени.За подготовката и извършването на опита за преврат Анкара обвинява живеещия в изгнание в САЩ ислямски проповедник Фетхулах Гюлен и свързаната с него организация ФЕТО.", "date": "2017.11.05", "title": "Турция закри още 17 медии"}
{"url": "http://www.novinite.bg/articles/152297/Chetiri-ognishta-na-ptichi-grip-v-stranata", "text": "Общо четири огнища на птичи грип са констатирани към момента на територията на страната. Едното е на територията на Добричка област, второто е на територията на Хасковска област, третото - в Сливенска област, и едно e в Ямболска област, съобщават от Българската агенция по безопасност на храните (БАБХ), цитира news.bg Последното огнище е констатирано в животновъден обект за отглеждане на патици, находящ се в село Зимница, община Стралджа, област Ямбол, където са умъртвени близо 8 хиляди патици.Като част от мерките за ликвидиране и недопускане на разпространението на болестта се умъртвяват и възприемчивите животни в животновъден обект, който е в непосредствена близост до огнището.Към момента на територията на област Ямбол заболяването е констатирано само в една ферма за патици в село Зимница, община Стралджа.В сливенското село Глушник, както и в хасковското село Узунджово, птичи грип е констатиран в домашно стопанство (обект тип \"заден двор\").Първото огнище, това в село Стефаново, община Добрич е констатирано в средата на октомври в промишлен животновъден обект за отглеждане на патици.Птиците в 3-километровата зона около констатираните огнища са умъртвени по хуманен начин. Извършват се постоянни клинични прегледи в 10-километровата зона около огнищата.Към момента е забранено населването на животновъдни обекти с новоизлюпени водоплаващи птици на територията на цялата страна.", "date": "2017.11.05", "title": "Четири огнища на птичи грип в страната"}
{"url": "http://www.novinite.bg/articles/152298/Vtori-den-izdirvat-bolna-ot-Alchajmer-jena-v-Stara-Zagora", "text": "Вече втори ден Милка Андонова е издирвана от семейство, близки, приятели и доброволци, информира news.bg. За последно жената е видяна в района на вилно селище \"Светлина\", което се намира преди гробищата в Стара Загора, съобщава БиТиВи.Била е облечена със синьо яке и черен анцуг. Тя е болна от Алцхаймер, не говори и не е агресивна.Обявена е и за общонационално издирване.Близките ѝ умоляват, ако бъде забелязана, да позвъните на телефон 112 или на дъщеря ѝ Станимира Бъчварова - 0896612022.", "date": "2017.11.05", "title": "Втори ден издирват болна от Алцхаймер жена в Стара Загора"}
{"url": "http://www.novinite.bg/articles/152289/Slanchev-nedelen-den", "text": "Очаква се днес времето да бъде слънчево, но преди обяд на редица места ще има мъгли - предимно по низините и около водните басейни.Максималните температури ще бъдат приятни за сезона - между 12 и 17 градуса. Минималните са между 3 и 9 градуса.Очаква се слаб до умерен вятър от североизток.", "date": "2017.11.05", "title": "Слънчев неделен ден"}
{"url": "http://www.novinite.bg/articles/152291/Hilyadi-baski-podkrepiha-otcepvaneto-na-Kataluniya", "text": "Няколко хиляди души се включиха в протестно шествие в най-големия град на Баската автономна област в Испания - Билбао, срещу въведеното от централното правителство в Мадрид пряко управление в Каталуния, съобщава АП, цитира news.bg Протестиращите са подкрепили и каталунските сепаратисти, като според тях те имат право на самоопределение.Арнално Отеги, който е лидер на баската лява сепаратистка коалиция \"ЕХ Билду\", която е \"за\" отделянето на Каталуния, също подкрепи шествието.\"Каталуния започна нова ера, в която реалност са арестуваните политически лидери. Половината правителство е в затвора, а техният президент е с издадена европейска заповед за арест\", подчерта Отеги.Екстремистката баска групировка ЕТА, която причини смъртта на над 850 души по време на продължилата десетилетия борба за отцепването на Баската автономна област от Испания, по-рано тази година сложи оръжие и обяви, че прекратява активната си дейност. ", "date": "2017.11.05", "title": "Хиляди баски подкрепиха отцепването на Каталуния"}
{"url": "http://www.novinite.bg/articles/152305/Puchdemon-se-predade-na-policiyata-v-Belgiya", "text": "Лидерът на каталунците, които искат независимост, се е предал на полицията в Белгия, информира NOVA. Тази сутрин Карлес Пучдемон и още четирима бивши министри от каталунското правителство, които се издирваха от властите в Мадрид, доброволно са се предали на белгийските власти. Те ще бъдат изслушани този следобед и до понеделник сутринта се очаква съдията да вземе решение по техния случай.", "date": "2017.11.05", "title": "Пучдемон се предаде на полицията в Белгия"}
{"url": "http://www.novinite.bg/articles/152294/Novata-sedmica-zapochva-s-polojitelni-temperaturi-i-bez-valeji", "text": "През следващото денонощие облачността в източните райони ще е по-често значителна, без валежи. В Западна България ще е предимно слънчево. На много места в низините и котловините ще се образува мъгла. Почти тихо, след обяд със слаб вятър от изток-югоизток. Минималните температури ще са предимно между 0 и 5 градуса, максималните - между 11 и 16 градуса, по-ниски в районите с трайна мъгла. Атмосферното налягане няма да се променя съществено, ще е близко до средното за месеца. В планините ще бъде предимно слънчево. Ще духа слаб юг-югозападен вятър. Максимална температура на височина 1200 м ще е около 8 градуса, на 2000 м - около 3 градуса. Над Черноморието облачността ще е по-често значителна, почти без валежи. Ще духа слаб югоизточен вятър. Максимална температура на въздуха ще е 13-15 градуса, близка до температурата на морската вода. Вълнението на морето ще бъде 2-3 бала. Във вторник повече слънце ще има в планинските райони в Западна България. Над останалата част от страната преди обяд ще бъде мъгливо или с инверсионна облачност, а в източните райони през целия ден ще се задържи предимно облачно. След обяд от запад високата и средна облачност ще се увеличава. В сряда ще бъде облачно. Ще започнат валежи, отначало в Западна България, по-късно и в централните райони от страната. Температурите ще се задържат без съществена промяна - минималните предимно между 2 и 7 градуса, максималните - между 11 и 16 градуса.", "date": "2017.11.05", "title": "Новата седмица започва с положителни температури и без валежи"}
{"url": "http://www.novinite.bg/articles/152300/Tajfun-pomete-grada-v-kojto-tryabva-da-se-saberat-Tramp-Putin-i-Si-Dzinpin", "text": "Тайфун взе 27 жертви във Виетнам, разруши напълно над 600 къщи, а частично - повече от 40 000, предизвика наводнения и свлачища. Сред най-тежко пострадалите от стихията Дамрей е град Дананг. Именно там трябва да се съберат държавните ръководители на САЩ, Русия и Китай - Доналд Тръмп, Владимир Путин и Си Дзинпин, предава OFFNews.  В Дананг утре започва срещата на върха на организацията Азиатско-Тихоокеанско икономическо сътрудничество (АТИС). Тръмп трябва да пристигне на 10 ноември. Там трябва да са и руският президент Владимир Путин, и председателят на Китайската народна република Си Дзипин. Очакват се държавни и правителствени ръководители на 21 страни, над 10 000 гости и делегати, включително видни политици, експерти и международни бизнес лидери.Дамрей достигна виетнамските брегове вчера с пориви на вятъра до 25 метра в секунда. Това е 12-ият мощен ураган, връхлетял страната тази година.Поройни дъждове валят над цял Виетнам. Освен 27-те жертви, 22 души са изчезнали. Около 30 000 души са евакуирани. Службата за бедствени ситуации очаква наводнения в ниски крайбрежни райони, внезапни резки покачвания на реки и земни свличания в планинските райони на страната.Тропическата буря нанесе сериозни поражения и в Малайзия. Най-тежко пострада северната островна провинция Пенанг, която е популярна туристическа дестинация и важен индустриален район. От вчера над острова се изсипват поройни дъждове и вилнеят бурни ветрове, съобщи провинциалният шеф Лим Гуан Ен, цитиран от Асошиейтед прес. Според него извилата се над острова буря вероятно е свързана с тайфуна Дамрей, поразил Виетнам.Съобщава се за гибелта на трима души, а над 2000 са евакуирани. Приливни морски вълни, високи до 3,5 м. са залели ниско лежащи райони от острова, включително провинциалната столица Джорджтаун, който е обявен от ЮНЕСКО за паметник на световното културно наследство заради характерната си архитектура от времето на британското колониално владичество.\r\nПод вода е дори центърът на града, който очаква във вторник височайше посещение от британския принц Чарлз и съпругата му Камила.\r\nСпоред Лим засега не се налага обявяване на извънредно положение, защото ситуацията е под контрол.", "date": "2017.11.05", "title": "Тайфун помете града, в който трябва да се съберат Тръмп, Путин и Си Дзинпин"}
{"url": "http://www.novinite.bg/articles/152296/Zavedeniya-se-prevrashtat-v-biblioteki", "text": "Евростат нареди българите сред най-нечетящите европейци. От 28 държава страната ни заема непрестижното 21 място, пише NOVA. В същото време, за да се насърчи четенето започна инициатива - заведения да се превръщат в библиотеки.Освен да взимат и да връщат книги, клиентите могат и да даряват. А оказва се, че нерядко заглавията изминават стотици километри.По данни на Евростат 50% от българите не са прочели нито книга за изминалата година.", "date": "2017.11.05", "title": "Заведения се превръщат в библиотеки"}
{"url": "http://www.novinite.bg/articles/152302/Razsledvat-ubijstvo-v-stolichniya-kvartal-Pavlovo", "text": "51-годишен мъж е открит мъртъв в събота в столичния квартал „Павлово“, съобщиха от пресцентъра на МВР, цитира NOVA. Тялото на мъж е било намерено на частен адрес. По него е имало порезно-прободни рани.Предполага се, че той е почитал от множество наранявания с нож.Установена е самоличността му - 51-годишен, собственик на жилището.Униформените отишли на адреса на 51-годишния мъж, след като негов приятел съобщил, че го е чакал повече от три часа за уговорена среща, пише БНР.Още първоначалните огледи са показали, че става въпрос за убийство.Основната версия, по която работят в столичната дирекция на вътрешните работи е, че става въпрос за битов инцидент.Работата по случая продължава. Полицията издирва извършителя. ", "date": "2017.11.05", "title": "Разследват убийство в столичния квартал \"Павлово\""}
{"url": "http://www.novinite.bg/articles/152306/Lovec-se-prostrelya-v-Blagoevgradsko", "text": "Ловец се простреля и издъхна на път към болницата. Инцидентът стана в неделя към 11.00 часа край благоевградското село Горно Лешко, съобщи Дарик. Пристигналата на място линейка, е транспортирала пострадалия към болницата в Благоевград, но мъжът е издъхнал още по пътя.По първоначална информация 67-годишният Иван Б. се прострелял в слабините. Той е родом от Горно Лешко, но живеел в съседното село Падеш. Бил е опитен ловец. Ловувал е с местната дружинка от 1981 г.Според авджии, Иван се опитвал да разтърве две ловджийски кучета. В това време пушката му гръмнала и го ранила. Причините за инцидента ще бъдат изяснени от полицията.", "date": "2017.11.05", "title": "Ловец се простреля в Благоевградско"}
{"url": "http://www.novinite.bg/articles/152299/Trima-balgarski-uchenici-s-medali-ot-olimpiada-po-astronomiya-v-Kitaj", "text": "Трима български ученици се връщат с медали от 22-та международна олимпиада по астрономия, която се проведе от 27 октомври до 4 ноември в град Уейхай, Китай, съобщи Сдружението на българските олимпийски отбори по природни науки, цитирано от OFFNews.  Тримата са Васил Николов, Тодор Кюркчиев и Любомир Шойлев, те спечелиха бронзови медали.Участваха 58 ученици от 12 страни, включително България, Виетнам, Индия, Италия, Китай, Корея, Румъния, Русия, Тайланд, Украйна, Чехия, Шри Ланка. Те се състезаваха в две възрастови групи - младша възраст от 14 до 16 години и старша възраст от 16 до 18 години. Олимпиадата се проведе в три тура - теоретичен, практически и наблюдателен.Двама от медалистите ни се състезаваха в младша възраст - Васил Николов е осмокласник в ПЧМГ, а Тодор Кюркчиев - деветокласник в Американския колеж.Любомир Шойлев е единадесетокласник в ПМГ \"Никола Обрешков\", Бургас.Ръководители на националния отбор по астрономия тази година са д-р Ева Божурова от Националната астрономическа обсерватория - Варна, и Светлана Цекова от Обсерваторията в Ямбол.От 12 до 21 ноември предстои последната олимпиада за състезателен сезон 2017 г. - Международната по астрономия и астрофизика в Тайланд, където България ще има трима представители.", "date": "2017.11.05", "title": "Трима български ученици с медали от олимпиада по астрономия в Китай"}
{"url": "http://www.novinite.bg/articles/152295/Specializiranite-policejski-sili-s-demonstraciya-na-umeniya-v-Plovdiv", "text": "Демонстрация на специализираните полицейски сили в Пловдив, информира NOVA. Те показаха как се реагира при акция по задържане на футболни хулигани, предотвратяване на безредици и обезвреждане на въоръжен мъж, открил стрелба на оживено място.Инициативата е по повод наближаващият професионален празник на българската полиция - 8 ноември.В зрелищната демонстрация се включиха над 40 служители.", "date": "2017.11.05", "title": "Специализираните полицейски сили с демонстрация на умения в Пловдив"}
{"url": "http://www.novinite.bg/articles/152303/Iskat-kmetovete-na-malkite-sela-da-badat-izbirani-pryako", "text": "Кметовете на малките села да се избират с пряк избор, а не да се назначават, пише news.bg За това настояват от Националното движение на кметове на малки кметства.Според тях така ще се изпълнява реално волята на хората.Сега кметове на кметства се избират в населени места с население над 350 души, а в тези с по-малък брой жители се назначава кметски наместник от съответната голяма община, от която селото е част.", "date": "2017.11.05", "title": "Искат кметовете на малките села да бъдат избирани пряко"}
{"url": "http://www.novinite.bg/articles/152290/Balgarskite-zimni-kurorti-naj-izgodni-v-Evropa", "text": "Ски на Витоша - това е абсолютният ценови хит за идната зима в Европа, съобщава сайтът на най-тиражния германски вестник \"Билд\". Изданието се позовава на данни, обработени от водещата туристическа търсачка HomeToGo. Авторите на сравнението уточняват, че са пресметнали дневните разходи за настаняване във ваканционни вили и къщи за гости (до 4 души) и за дневна ски-карта през февруари. Сметките им обхващат водещи курорти в отделните страни.Повечето писти в планината над София са лесни, има и някои по-стръмни. Тук няма единна ски-карта, на ден за пързаляне скиорите трябва да заделят 18 евро, отбелязва изданието. С общи разходи от 69 евро на ден (включително настаняване) това е най-изгодният ценово курорт в Европа.Сред най-изгодните 10 в списъка попадат още Банско (на 4-о място) и Пампорово (6-о). Тук е и руският зимен курорт Красна Поляна (до Сочи), както и чешкият Божи Дар. Изненадващо сред евтините дестинации е френският курорт Метабие, разположен близо до границата с Швейцария. Най-скъпо на любителите на ските ще им излезе в Австрия, Франция и Швейцария. В прочути курорти като Цермат, Зьолден и Куршевел трябва да си приготвят 500 до 600 евро на ден. Рекордьор е Лех ам Арлберг с общи разходи от 648 евро на ден, или повече от 9 пъти по-скъп от Витоша, пише ДАРИК.  Най-евтиното предложение от Австрия е Бад Хофгащайн - 136 евро за настаняване и 52 за ски карта или общо 188 евро на ден. Това е значително по-малко от най-изгодния зимен курорт в Швейцария - Интерлакен - 253,66 евро на ден (219 за настаняване и 34,66 за ски карта). Най-скъпият зимен курорт в Италия - Кортина д’Ампецо, дори не попада сред топ 10 в тази категория със 268 евро дневно (37 за ски карта и 231 за настаняване). Най-ниски цени за скиорите предлага Фолгария - 97 евро настаняване и 40 ски карта или общо 137 евро. Проучването включва и зимни курорти от Чехия и Полша. Известният полски курорт Закопане е сред относително евтините със 137,40 евро дневно (107 настаняване и 30,40 ски карта). Шпиндлеров Млин в Чехия е значително напред - 180,05 евро (146 настаняване и 34,18 ски карта). Заради географското си положение някои от планинските курорти в Чехия вече се радват на добра снежна покривка и пистите в тях са отворени още от средата на октомври. Традиционно ски сезонът в големите български курорти ще бъде открит през декември. Между 5 и 10% повече туристи да посетят страната през предстоящия зимен сезон очакват от Министерство на туризма. Според разчетите традиционно интерес има от съседните държави Гърция, Турция, Сърбия, Македония и Румъния. Повече туристи очакваме и от Великобритания и Германия, регистрираме нарастване на записванията от Белгия, Австрия и Италия. ", "date": "2017.11.05", "title": "Българските зимни курорти - най-изгодни в Европа"}
