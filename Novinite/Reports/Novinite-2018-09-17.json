{"url": "https://www.novinite.bg/articles/164593/Unikalnite-stari-zanayati-na-fokus-v-Stroitelnite-Oskari", "text": "Осмото издание на престижните награди  LUXURY Property AWARDS 2018. Наградите ще бъдат връчени 10 октомври 2018 г. в балната зала на хотел Premier BW – София.  .  над 15 годишен опит в художественото коване, с изработка на уникални и неповторими изделия от ръчно ковано желязо, като полилеи, фенери, парапети, врати и други продукти за интериора и екстериора, които изглеждат модерно и в същото време създават чувство на уют. Изделия са без аналог в България и със своята красота и функционалност внасят допълнителен стил и класа в дома,офиса, хотела, заведението или градината. \"Нека заедно да създадем един наистина висококачествен проект на всичко онова, което е в мечтите ви\", споделят \"Айрън Брадър\".  Сред номинираните е и община Шумен, която изгради модерна многофункционална спортна зала. Като архитектура и функционалност „Арена Шумен“ е може би най-добра след столичната, категорични са изпълнителите на проекта. ", "date": "2018.09.17", "title": "Уникалните стари занаяти на фокус в Строителните Оскари"}
{"url": "https://www.novinite.bg/articles/164639/Tok-ot-transformator-ubiva-shtarkeli-kraj-Asenovgrad", "text": " Mачтов трансформатор при сметището край Асеновград убива щъркели. Всяка година на това място загиват, в близост до депото за отпадъци, смъртта си намират десетки птици, съобщи \"Актуално\"Той обясни, че част от щъркелите зимуват в гнезда, разположени близо до сметището, тъй като в него има доста изхвърлена храна, а това ги привлича. Стълбът се намира на няколко метра от пътното платно и не е опасен за хора или сухозаемни животни. Проблемът е, че щъркеловите криле са големи. Трафопостът е висок около 5 метра, издигнат е върху стоманено скеле и е обезопасен с телена ограда. Опасност съществува заради електричеството с високо напрежение, което протича по жиците.„Откакто е построено сметището, сигурно едно ято вече е загинало на това място.“, споделя тъгата си Иван. Той обяснява, че от трафопоста са изведени три шини. Когато щъркел кацне на една от тях, няма проблем. Но щом разпери криле да отлети или реши да пристъпи с единия си крак към друга от шините, се образува волтова дъга, която го убива на място.Иван Стивастаров твърди, че по случая е изпратил сигнал до кмета на Асеновград доктор Емил Караиванов, до Регионална здравна инспекция-Пловдив, както и до неправителствена организация, занимаваща се със защита на животните. Засега няма информация за постигнати резултати, относно решението на проблема. Справка показа, че въпросният трафопост е проектиран и изграден по европейски стандарти за подобен вид съоръжения и е собственост на Община Асеновград. От пролетта на 2018 г. досега се е налагало седем пъти да му се извършва ремонт, именно заради проблеми с птици. „Търси се вариант за ограничаване достъпа им до него.Това също трябва да се направи спрямо изискванията за безопасна работа на тези електрически съоръжения.“, посочиха от Община Асеновград. Според асеновградчанина, подал сигнала, погубването на щъркели може да се прекрати, като над трите шини се постави метален кръг. Така, птиците няма да имат възможност за кацане на проводниците, по които тече ток с високо напрежение.", "date": "2018.09.17", "title": "Ток от трансформатор убива щъркели край Асеновград"}
{"url": "https://www.novinite.bg/articles/164640/Daniel-Panov-otkri-uchebnata-godina-v-medicinskiya-filial-v-Starata-stolica", "text": "Кметът на Велико Търново Даниел Панов уважи тържеството за откриването на четвъртата учебна година във филиала на Медицински университет „Параскев Стоянов“ – Варна. Близо 40 са приетите тази година първокурсници, които ще се обучават за медицински сестри и акушерки. Над 150 са вече студентите във филиала, базиран в част от сградата на Хуманитарна гимназия „Св. св. Кирил и Методий“. Даниел Панов пожела на младите хора много успехи както в учението, така и в отговорните професии, които са си избрали. Студентските книжки на първокурсниците бяха връчени от директора на филиала – доц. Диана Димитрова. Структурата на Варненския медицински университет бе открит през есента на 2015 година. Така бе възстановена прекъсната през 2007 година традиция Старата столица да има висше учебно заведение, в което младите хора да получават образование по здравни грижи. Сред гостите на тържеството бяха областният управител проф. Любомира Попова, общинските съветници д-р Николен Стойнов, д-р Валентин Точков, проф. Михаил Харалампиев, Деян Хаджийски.", "date": "2018.09.17", "title": "Даниел Панов откри учебната година в медицинския филиал в Старата столица"}
{"url": "https://www.novinite.bg/articles/164582/Korneliya-Ninova-Mili-deca-neka-novata-uchebna-godina-bade-interesna-i-da-vi-donese-mnogo-znaniya-i-priyatelstva", "text": "\"Мили деца, нека новата учебна година бъде интересна и да ви донесе много знания и приятелства. Бъдете старателни и упорити, за да вървите смело към мечтите си\". Това написа лидерът на БСП Корнелия Нинова във фейсбук. \"Уважаеми учители, приемете нашата признателност за мисията ви да учите, възпитавате и обичате децата. Нека техните усмивки ви носят удовлетвореност и мотивация. На добър час!\", написа още тя.", "date": "2018.09.17", "title": "Корнелия Нинова: Мили деца, нека новата учебна година бъде интересна и да ви донесе много знания и приятелства"}
{"url": "https://www.novinite.bg/articles/164630/Veliko-Tarnovo-posreshtna-novata-uchebna-godina-s-rast-na-uchenicite", "text": "С ръст на учениците Велико Търново посрещна днес новата учебна година. 8500 деца и младежи влязоха в класните стаи на училищата в Старата столица и общината. Повече спрямо годината са и първокласниците, които са над 700. Кметът Даниел Панов уважи тържествата за откриване на учебната година в ОУ „Св. Патриарх Евтимий“, Природо-математическата гимназия „Васил Друмев“ и СУ „Емилиян Станев“. „Първият учебен ден носи тържествен и празничен дух и символизира голямата роля, която образованието има – просветата е основен стълб в развитието на нашата държава и винаги е било на почит от нашия народ. Днешният ден е особено важен за първокласниците. Ехото от първия звънец, образът и думите на първия учител, прелистването на първия буквар и изписването на буквите – тези мигове са особено вълнуващи и радостни. Помним ги с усмивка на лице цял живот. Скъпи деца, бъдете сигурни, че училището е ваш втори дом, а вашите учители са както ваши наставници, така и приятели“, обърна се Даниел Панов към най-малките ученици в ОУ „Св. Патриарх Евтимий“ и СУ „Емилиян Станев“. Градоначалникът призова възпитаниците на трите училища да ценят времето, прекарано в клас, да уважават и почитат педагозите. „Доброто и качествено образование е ключът към бъдещите ви успехи. А учителите са тези хора, които ще ви помогнат да намерите този ключ“, бе посланието на кмета на Велико Търново. Той подчерта, че всеки успех на учениците, постигнат от състезания или олимпиади, е гордост за града. „Гордейте се, че учите във Велико Търново – историческата и духовна столица на България, средище на българския дух, култура, традиции и обичаи“, каза още Даниел Панов на учениците, а към абитуриентите се обърна с думите винаги да носят частица от Старата столица в сърцата си. Подаръци имаше за малчуганите от подготвителните групи в ОУ „Св. Патриарх Евтимий“ и СУ „Емилиян Станев“. Те получиха комплекти с образователни материали, дарени от младото семейство Стойнови и от председателя на комисията по здравеопазване в Общинския съвет и изявен хирург – д-р Николен Стойнов. Кметът Даниел Панов посети също ОУ „Христо Ботев“ и Хуманитарна гимназия „Св. св. Кирил и Методий“. Той благодари на учителските колективи, че са приели образованието на децата не като служебно задължение, а като кауза. Заместник-кметовете на Велико Търново Снежана Данева-Иванова, проф. Георги Камарашев и Ганчо Карабаджаков гостуваха в ОУ „Петко Р. Славейков“, Професионалната гимназия по електроника „А. С. Попов“ и Частна професионална гимназия „Аркус“. Председателят на общинския съвет Венцислав Спирдонов уважи тържествата в ОУ „Св. Патриарх Евтимий“ и Езикова гимназия „Проф. д-р Асен Златаров“.", "date": "2018.09.17", "title": "Велико Търново посрещна новата учебна година с ръст на учениците"}
{"url": "https://www.novinite.bg/articles/164636/Spiridonov-MVR-nyama-na-kogo-da-se-izvinyava-zaradi-aresta-na-jurnalista-ot-Bivola", "text": "„МВР няма на кого да се извинява заради ареста на журналиста от „Биволъ” и колегата му от Румъния\", каза директорът на ГДБОП Ивайло Спиридонов.Той подчерта, че службата е работила със сайта „Биволъ” от години и досега не се е случвало подобно нещо. Според Спиридонов полицаите не са превишили правата си, а са спазили законовите процедури.", "date": "2018.09.17", "title": "Спиридонов: МВР няма на кого да се извинява заради ареста на журналиста от „Биволъ”"}
{"url": "https://www.novinite.bg/articles/164629/13-imeniti-balgari-stanaha-pochetni-grajdani-na-Sofiya", "text": "\r\n13 именити българи станаха почетни граждани на столицата по повод днешния празник на София. Отличията бяха връчени на тържествено заседание на Столичния общински съвет.\r\n\r\n\r\n\r\n\r\n\r\n\r\n\r\n", "date": "2018.09.17", "title": "13 именити българи станаха почетни граждани на София"}
{"url": "https://www.novinite.bg/articles/164631/Bezraboticata-prodaljava-da-namalyava-otchita-Agenciyata-po-zaetostta", "text": "Равнището на безработицата в страната продължава да намалява и през август достига 5,6 процента, отчетоха от Агенцията по заетостта.По последни данни регистрираните в бюрата по труда са малко под 184 000 души. Това е намаление на броя им с 1 процент спрямо юли 2018-а и 15,8 на сто в сравнение с август миналата година.През август са заявени над 18 000 свободни работни места в бюрата по труда, като най-много са за преработващата промишленост, образованието и търговията, сочат още данните на Агенцията по заетостта.", "date": "2018.09.17", "title": "Безработицата продължава да намалява, отчита Агенцията по заетостта"}
{"url": "https://www.novinite.bg/articles/164587/DBG-iska-anketna-komisiya-za-razsledvane-na-aresta-na-jurnalisti", "text": "ДБГ настоява за създаването на анкетна комисия, която да разследва задържането на български и румънски журналист. С действията си пернишката полиция е саботирала международно журналистическо разследване на мащабна корупция. За пореден път МВР на Бойко Борисов работи като комунистическа милиция, задържайки свободомислещите, за да прикрие истината за феодалния модел на управление в страната.Призоваваме председателя на НС да създаде независима анкетна комисия, в която да се включат и представители на неправителствени организации, и разследващи журналисти, и експерти от извънпарламентарната опозиция. Налице е срамен удар срещу свободата на словото и ако той не бъде напълно разнищен, персонална вина за него ще носи министър-председателят и обществото ще очаква неговата оставка.От ДБГ многократно сме алармирали за завладяването на голяма част от медиите от олигархични интереси. Репортери без граници класират България на 111то място по свобода на словото, след Боливия и Македония. Европа гледа на нас като държава от третия свят, където и малкото независими журналисти ги арестуват, заплашват и бият.За да спре това, е необходимо ново законодателство за изсветляване на собствеността на медиите. Необходимо е и в случаи като този в Перник, да има незабавна реакция на институциите. Къде са премиерът Борисов, президентът, главният прокурор, ръководството на специализираната прокуратура и шефът на КПКОНПИ? В този момент министърът на вътрешните работи и шефът на ГДБОП трябва да покажат \"спасените\" документи. Считаме мълчанието и бездействието на институциите по случая равносилно на прикриване на корупция в огромни размери.", "date": "2018.09.17", "title": "ДБГ иска анкетна комисия за разследване на ареста на журналисти"}
{"url": "https://www.novinite.bg/articles/164592/Maya-Manolova-organizira-priemni-v-sedemte-obshtini-v-Silistrenska-oblast", "text": "Омбудсманът Мая Манолова и експерти от институцията ще приемат днес граждани във всички общини на Силистренска област - Алфатар, Главиница, Дулово, Кайнарджа, Силистра, Ситово и Тутракан. Това съобщиха от кабинета на обществения защитник. След като участва в церемонията по откриването на новата учебна година в ОУ \"Отец Паисий\" в Силистра, Мая Манолова ще се срещне пред ДТ \"Сава Доброплодни\" в областния град с майките на деца с увреждания, част от протестната мрежа \"Системата ни убива!\". Там тя ще даде брифинг. По-късно Манолова ще посети Социално-педагогическия интернат \"Христо Ботев\" в с. Варненци, където ще се запознае с децата, настанени там по Закона за борба с противообществените прояви на малолетните и непълнолетните. След 15.30 ч. Мая Манолова ще приема граждани в община Дулово. Там приемната ще започне по график с начален час 14.00 часа. В останалите общини на областта експертите на омбудсмана ще консултират хората на място.", "date": "2018.09.17", "title": "Мая Манолова организира приемни в седемте общини в Силистренска област"}
{"url": "https://www.novinite.bg/articles/164604/Radev-Edinstveniyat-mi-angajiment-kam-glavniya-sekretar-e-osvobojdavaneto-mu", "text": "Президентът Румен Радев беше категоричен, че единственият негов ангажимент към главния секретар Младен Маринов е за неговото освобождаване.\"Единственият ми ангажимент към гл. секретар Младен Маринов е за неговото освобождаване. Вчера секретарят по правни въпроси проф. Друмева разясни много точно какви са нормативните изисквания за подписване на един указ. Мисля, че темата е изчерпана. Ние на най-високо ниво трябва да даваме пример за законност и спазване на всички нормативни документи, ако искаме да има законност в държавата\", допълни той пред журналисти, цитиран от агенция \"Фокус\".\"След всички проблеми и провали в МВР премиерът преценява дали това е най-лесният избор за министър. Негово е решението, негова е отговорността\", каза още президентът Радев.", "date": "2018.09.17", "title": "Радев: Единственият ми ангажимент към главния секретар е освобождаването му"}
{"url": "https://www.novinite.bg/articles/164617/Lodka-s-migranti-potana-kraj-Bodrum", "text": "Лодка с двайсетина мигранти на борда е потънала край турския курортен град Бодрум. По първоначални данни двама мигранти са загинали, съобщава информационният сайт Хаберлер. Турската брегова охрана е спасила 16 души, включително осем деца. Едно лице се издирва. Според сведенията лодката потеглила от Бодрум с 19 души на борда. След като плавала известно време, лодката потънала по неизяснени засега причини. Турското министерство на вътрешните работи съобщи в изявление днес, че два катера на бреговата охрана са били изпратени в района на инцидента, след като около час след полунощ постъпил сигнал за нелегална миграция. При спасителните дейности от водата са били извадени 16 души - 15 иракчани и един сириец. Осем от тях са деца, двама са мъже, а шест - жени, поясняват от министерството. Една жена се води за изчезнала. Продължава операцията по издирването й.", "date": "2018.09.17", "title": "Лодка с мигранти потъна край Бодрум"}
{"url": "https://www.novinite.bg/articles/164619/Senzaciya-Aspirinat-uskoryava-raka", "text": "Група учени от Австралия и САЩ са достигнали до сензационния извод, че ацетилсалициловата киселина, основа на аспирина, увеличава риска от кръвотечение и стимулира развитието на рака. Статията с изводите от мащабно изследване са публикувани на 16 септември в The New England Journal of Medicine, предаде БНР.В изследването са участвали повече от 19 000 човека на средна възраст 74 години без заболявания, за които се прилага лечение с аспирин. Те били разделени на две групи и в продължение на 5 години първата група приемала по 100 мг аспирин дневно, а втората – плацебо.При първата група са регистрирани средногодишно 21,5 на 1000 смъртни случаи, деменция или инвалидност, при втората 21,2 на 1000.Според публикацията обаче случаите на рак в първата група са били забележимо повече.Аспиринът е едно от най-популярните лекарства и по-ранни изследвания доказват, че той е ефективен срещу образуването на тумори, както и при намаляване на опасността от рецидиви при сърдечно-съдови заболявания при възрастни хора", "date": "2018.09.17", "title": "Сензация: Аспиринът ускорява рака"}
{"url": "https://www.novinite.bg/articles/164620/Nad-350-deca-poluchiha-saveti-za-prevenciya-na-diabet-ot-Ivet-Lalova", "text": "Над 350 деца и техните родители получиха съвети за превенция на диабет тип 2 на първия турнир по лека атлетика, организиран от “Ивет Лалова Спринт Академи”. В него взеха участие деца от 6 до 13 години в състезателните дисциплини 60 метра спринт, дълъг скок и щафетно бягане 4x50м. „Целта на турнира „Открий шампиона в теб“ е да накарам повече деца да спортуват. Освен развитието на таланта на младите ни спортисти, като посланик на кампанията „Открито за диабета“ приемам като моя лична кауза и борбата с обездвижването и затлъстяването. Те са сред основните предпоставки за развитието на много заболявания сред децата, включително и за диабет тип 2. В България болните от диабет са близо половин милион, като половината от тях не са диагностицирани. Затова призовавам децата и възрастните да спортуват редовно и да се изследват всяка година за диабет. Не забравяте, че дори само всекидневната 30-минутна пешеходна разходка намалява риска от появата на диабет тип 2 с 35-40 %.“, сподели Ивет Лалова. За четвърта поредна година тя е посланик на образователната кампания „Открито за диабета”, организирана от фармацевтична компания Sanofi България. Целта на инициативата е превенция, ранна диагностика и правилно лечение на диабета. По случай световния ден за борба с диабета кампанията отново ще организира безплатни изследвания на кръвна захар и гликиран хемоглобин в различни градове в България. Така Sanofi ще предостави възможност за профилактика на здравите и контрол на заболяването на хората с диабет, увеличавайки достъпа по здравни грижи в малки и големи градове. През месеците октомври и ноември от тези изследвания могат се възползват жителите в София, Пловдив, Варна, Стара Загора, Гоце Делчев, Плевен, Червен Бряг, Карлово, Хасково, Айтос и др.", "date": "2018.09.17", "title": "Над 350 деца получиха съвети за превенция на диабет от Ивет Лалова"}
{"url": "https://www.novinite.bg/articles/164596/Fandakova-otkri-uchebnata-godina-v-Parva-anglijska-gimnaziya", "text": "С тържествено откриване започна новата учебна година в Първа английска гимназия, предаде Novini.bg. На събитието присъства и столичния кмет Йорданка Фандъкова. Пред събралите се родители и ученици тя обясни, че учителите са ключа към доброто образование. \"Винаги съм вярвала в инвестициите в образованието\", каза тя и обясни, че през тази година е открит новият корпус в сградата на училището. В 16 нови класни стаи ще влязат днес учениците, а през следващата година предстои отварянето на още 25. Сърдечно слово произнесе и директорът на гимназията, като пожела на ученици и учители \"на добър час и успешна нова учебна година\".", "date": "2018.09.17", "title": "Фандъкова откри учебната година в Първа английска гимназия"}
{"url": "https://www.novinite.bg/articles/164602/Cveta-Karayancheva-pozdravi-uchitelite-i-uchenicite-po-sluchaj-novata-uchebna-godina", "text": "Председателят на Народното събрание Цвета Караянчева поздрави учителите и учениците по случай новата учебна година. Днес е вълнуващ и празничен ден за всички нас. Той дава началото на нова учебна година, изпълнена с много усилия и упорит труд, но и със стремеж към знание, с успехи и нови постижения, отбелязва Цвета Караянчева в поздравлението си към учителите и учениците, информира пресцентърът на НС. \"Пъстрите букети, които учителите получават днес, са израз на любов и благодарност за ежедневната им грижа за нашите деца, за усилията да ги възпитават и образоват. Отговорността на преподавателите е огромна, защото на тях разчитаме да подготвят децата за живота, да ги превърнат в личности и достойни граждани. Затова от сърце им желая да се радват на най-ценната награда - достиженията и признателността на своите ученици!\", добавя тя. Скъпи млади хора, черпете с пълни шепи от опита и знанията на вашите учители и родители и в същото време, използвайте предимствата, които ви дава съвременният високотехнологичен свят. Смело и дръзко мечтайте, поставяйте си високи цели и ги постигайте с талант и настойчивост, отбелязва председателят на парламента в поздравлението си към учениците.", "date": "2018.09.17", "title": "Цвета Караянчева поздрави учителите и учениците по случай новата учебна година"}
{"url": "https://www.novinite.bg/articles/164616/Balgarski-muleta-sa-uchastvali-v-kanal-za-mejdunaroden-trafik-na-narkotici", "text": "Специализираната прокуратура и ГДБОП разбиха организирана група за международен трафик на наркотици, в която участвали и българи. Това заяви на брифинг ръководителят на Специализираната прокуратура Даниела Начева. Обвинени са 4 лица, които са задържани за 72 часа. Сред тях има криминално проявени. Групата е набирала и финансирала лица, които да пътуват до Доминиканската република през Букурещ. Всяко \"муле\" поглъщало между 80 и 100 капсули. Престъпната група е транспортирана от летището в Букурещ до Стара Загора. По време на пътуването са отнемани телефоните. На всяко от \"мулетата\" е осигуряван паспорт. За всяка поръчка е плащано между 3000 и 5000 лв. Кокаинът е предназначен за българския пазар и Унгария. По сигнала за канала се работи от края на миналата година, уточни директорът на ГДБОП главен комисар Ивайло Спиридонов. Българските полицаи са информирани, че наши \"мулета\" пренасят до Доминиканската република кокаин през европейски летища. На 15 септември едно от лицата погълнало капсулите и му прилошало в Португалия. В тялото му имало 99 капсули, което е около килограм и половина. На брифинга стана ясно още, че по повод операцията срещу нелегално производство на цигари в бившия ресторант \"Кошарите\" през миналата седмица, властите разследват 9 лица, 6 от които са осигурявали финансирането, наемали са сградите и съоръженията. Разрити са 40 тона нелегален тютюн или 50000 кутии цигари.", "date": "2018.09.17", "title": "Български \"мулета\" са участвали в канал за международен трафик на наркотици"}
{"url": "https://www.novinite.bg/articles/164595/Liderite-na-dvete-Korei-se-sreshtat-tazi-sedmica", "text": "Лидерите на Република Корея и КНДР Мун Дже-ин и Ким Чен-ун ще проведат два кръга от разговори във вторник и сряда тази седмица, съобщи на брифинг за журналисти представител на администрацията на президента на Южна Корея, цитиран от ТАСС.Той уточни, че южнокорейският президент ще пристигне в Пхенян с директен полет от Сеул в 10,00 ч. сутринта (04,00 ч. бълг. време) на 18 септември.Двустранната среща ще се състои през втората половина на деня. Южнокорейският президент ще постави денуклеаризацията като първа тема в 3-дневната си среща с лидера на Северна Корея.\"Не можем да предскажем доколко успешен ще бъде изходът от тази среща\", посочи Им Чжон-сек, като обърна внимание на липсата на напредък в досегашните преговори.Президентът Мун ще води в севернокорейската столица делегация от над 200 души, сред които и група от видни бизнес лидери, като например шефа на концерна \"Самсунг\" Ли Дже-йон. Това ще бъде третата за тази година среща между двамата лидери. Те ще обсъждат и начини за подобряване на междукорейските отношения.Говорителят, цитиран от Асошиейтед прес, изрази надежда за постигане на значими споразумения, които \"фундаментално ще отстранят опасността от въоръжени сблъсъци и ще намалят страховете от война\" между двете страни, но не даде повече подробности. Според него тези споразумения ще засилят шансовете за подписване на мирен договор, който формално да сложи край на Корейската война.Висши военни от двете страни през последните месеци обсъждаха възможността за по-малко оръжия във взаимно контролираната зона на общата им граница около съвместното гранично селище Панминчжон, премахване на някои от предните гранични постове и прекратяване на враждебните дейности по морската им граница.Според някои експерти Мун подготвя възстановяването на междукорейското икономическо сътрудничество, след като дипломацията постигне резултати по ключовите военни въпроси. В момента всички съвместни икономически проекти между двете Кореи са замразени заради международните и американските санкции срещу Пхенян.", "date": "2018.09.17", "title": "Лидерите на двете Кореи се срещат тази седмица"}
{"url": "https://www.novinite.bg/articles/164585/Izmamnici-tochat-smetkite-ni-chrez-sajtove-s-falshiva-kozmetika", "text": "Нов тип измами с козметика менте в интернет. Търговци използват нерегламентирано лица на известни личности или фалшиви профили, за да рекламират парфюми и гримове със съмнително качество и недоказан ефект.Всеки ден митничарите спират вноса на хиляди парфюми, бяла и цветна козметика. Конфискуваните стоки до този момент са повече от миналата година. Контролът в интернет обаче е по-труден.  ", "date": "2018.09.17", "title": "Измамници точат сметките ни чрез сайтове с фалшива козметика"}
{"url": "https://www.novinite.bg/articles/164627/Putin-i-Erdogan-se-sreshtat-v-Sochi", "text": "Владимир Путин и Реджеп Ердоган се срещат в руския курорт Сочи. Основна тема на разговорите ще бъде ситуацията в Сирия.Срещата се провежда в момент, когато сирийските правителствени войски, подкрепяни от Русия и Иран, подготвят офанзива срещу последния бастион на бунтовниците, провинция Идлиб. Турция и САЩ предупредиха няколко пъти да не се предприема подобна операция.По-рано този месец, Ердоган отправи призив за прекратяване на огъня в Идлиб, но нито Русия, нито Иран го приеха.", "date": "2018.09.17", "title": "Путин и Ердоган се срещат в Сочи"}
{"url": "https://www.novinite.bg/articles/164632/2020-g-tretiyat-lach-na-metroto-Sledvashti-spirki-Geo-Milev-i-Slatina", "text": "Метрото стига до \"Овча купел\" през 2020 г. Подготвят проект на подземния транспорт и в \"Слатина\" и \"Гео Милев\".8 странции от третата линия на метрото са готови на 74%, а до септември  2019 г. ще пуснат първите 5, обяви изпълнителния директор на \"Метрополитен“ ЕАД проф Стоян Братоев, цитиран от \"24 часа\".Строителството на отсечката от бул. \"Владимир Вазов\", през центъра до \"Красно село\" започна през пролетта на 2016 г. Състои се от 8 станции, които към този момент са готови на 74%. Останалите 36% от линията са предвидени за втория етап на строежа, който стартира 1 година по-късно и предвижда изграждането на трасе от 5 км през кв. \"Овча купел\" до околовръстния път при кв. \"Горна баня\".Тунелопробивната машина, която прокопава тунелите за 6-километровото трасе в центъра, вече работи в новия участък между \"Патриарх Евтимий\" и Орлов мост, като се очаква тя да достигне до Орлов мост в началото на ноември, а през декември вече да започне изграждането и на последния участък до Малък градски театър \"Зад канала\".До края на годината ще бъде освободено движението по бул. \"Цар Борис III\".Новото депо \"Земляне\" също е почти готово. То ще обслужва третата линия на метрото. Строителните работи там трябва да приключат през следващия месец.Там вече са паркирани първите 6 от общо 20 нови влакчета, които са високотехнологични и ще влязат в употреба до пролетта на 2019 г. Влаковете имат опция да се движат без машинист. Поне в началото, обаче, те ще бъдат управлявани от човек, обяви Братоев.Линията ще обслужва близо половин милион души, които ще използват ежедневно метрото. Третият лъч ще свързва големите жилищни квартали \"Овча купел\", \"Красно село\" и \"Хаджи Димитър\".От столичния Метрополитен обявиха, че се подготвя проект и за метро в \"Слатина\" и \"Гео Милев\".След завършването на третия лъч от подземния транспорт ще започне изграждане на нови 9 станции и 9 км трасе. Единият участък ще стига до зала \"Арена Армеец\" и бул. \"Цариградско шосе\".\"Правим проектни подготовки, за да може 2020 г. да сме готови и в следващия програмен период - 2021-2027 г., да ги заложим за строителство\", каза изпълнителният директор на \"Метрополитен\" ЕАД.В \"Люлин\" се планира продължението на линия 1 към бул. \"Царица Йоанна\". Там са предвидени 2 метроспирки.Готов е и проектът за продължението на метрото от \"Бизнес парка\" към \"Икея\", за да се направи връзка със Симеоновския лифт.", "date": "2018.09.17", "title": "2020 г.– третият лъч на метрото. Следващи спирки: \"Гео Милев\" и \"Слатина\"?"}
{"url": "https://www.novinite.bg/articles/164607/Avstraliya-razsledva-igli-v-yagodi-na-pazara", "text": "Австралийските власти наредиха разследване след зачестилите случаи на откриване на игли в ягоди, които започват да създават тревога в цялата страна, предаде Би Би Си.Такива „замърсени“ опаковки били намерени в шест от общо 8 щата и територии. А министър ги нарече „зловещо престъпление“Един мъж бил настанен в болница, след като погълнал ягода с игла в нея.Няколко марки изтеглиха продукцията си от търговската мрежа, а най-големите магазини в Нова Зеландия спряха да продават австралийски ягоди като предпазна мярка.Здравният министър Грег Хънт нареди на агенцията по безопасност на храните да разследва случаите. „Това е зловещо престъпление и атака срещу обществото“, каза той.Местните власти също са започнали разследвания, но засега нямат заподозрени.За опаковки с ягоди, в които има игли, първо бе съобщено в Куинсланд миналата седмица, след което в Нов Южен Уелс, Виктория, Австралийската столична територия, Южна Австралия и Тасмания.Производители и полиция предполагат, че при някои от случаите става дума просто за копиране на действията.Правителството на щата Куинсланд предложи 100 000 австралийски долара ($72 000) награда за информация, която да доведе до извършителите.Игли са открити в шест марки ягоди: „Бери обсешън“, „Бери лишъс“, „Лав бери“, „Донибрук берис“, „Дилайтфул строуберис енд оейсис“.Здравните власти препоръчаха на австралийците да режат ягодите преди консумация.Производители изразиха опасения, че страховете на потребителите в пиковия сезон за ягодите могат да имат негативен ефект върху продажбите, които се около 130 милиона австралийски долара годишно.", "date": "2018.09.17", "title": "Австралия разследва игли в ягоди на пазара"}
{"url": "https://www.novinite.bg/articles/164584/60-000-parvolaci-prekrachvat-uchilishtniya-prag", "text": "Всички училища са готови за началото на новата учебна година. Това обявиха от просветното министерство. За първи път класната стая ще прекрачат 60 хиляди първокласници. Днес училищният звънец бие тържествено в над 2 300 училища и в над 1 800 детски градини, предава Нова тв.\r\nПрез лятото бяха ремонтирани повече от 1 100 учебни заведения в страната. В някои от тях ремонтните дейности ще продължат и след първия учебен ден, но това няма да попречи на занятията, увериха от Министерството на образованието.\r\nНад 150 училища откриват новата учебна година с изцяло обновена материална база. А в Монтанско пощальон покани със специални писма всички първокласници.\r\n", "date": "2018.09.17", "title": "60 000 първолаци прекрачват училищния праг"}
{"url": "https://www.novinite.bg/articles/164609/Jotova-Kachestvenoto-obrazovanie-e-zalog-za-uspeha-na-cyaloto-ni-obshtestvo", "text": "Вицепрезидентът Илияна Йотова откри първия учебен ден в столичното 18-то СУ \"Уилям Гладстон\", информираха от прессекретариата на държавния глава. Качественото образование е залог за успеха на цялото ни общество. Вие, учителите, трябва да получите голямото уважение от обществото и достойното признание от държавата, които заслужавате. Това е наш дълг към вас, е посочила Йотова. Днешният първи учебен ден съвпада с голям празник. Убедена съм, че тази учебна година ще бъде още по-успешна, защото вярата, надеждата и любовта са най-висши ценности, без които не можем, е заявила вицепрезидентът. Директорът на 18-тo СУ \"Уилям Гладстон\" Величка Стойчева е показала на Илияна Йотова иновативните кабинети в учебното заведение, което е с най-голям брой ученици в цялата страна. 18-o СУ успешно съчетава традициите с иновациите, с богатството на култури и езици, е отбелязала вицепрезидентът. В училището се изучават седем чужди езика.", "date": "2018.09.17", "title": "Йотова: Качественото образование е залог за успеха на цялото ни общество"}
{"url": "https://www.novinite.bg/articles/164603/Shte-oleknat-li-uchenicheskite-ranici", "text": "Новата учебна година започва, но проблемът с тежките раници на учениците остава. За да реши проблема, МОН са наредили учебниците да се печатат на олекотена хартия, а където може се разделят на две, за да не се налага децата да ги носят. Ако има възможност, може да има и електронни учебници, предаде bTV.Министерството на образованието е отделило 2,9 млн. лв. за поставянето на ученически шкафчета, където децата да могат да оставят част от пособията си. Такива има в 591 училища в страната.В някои учебни заведения има възможност за въвеждане на блокова структура на учебните часове, което намалява бройката на предметите в даден ден и по този начин децата ще носят по-малко учебници и помагала.Миналата година петокласничката Теодора Божкова потърси правата си пред властите заради тежестта на ученическите раници, а постъпката ѝ впечатли хиляди в социалните мрежи. Сега Теодора вече е в VI клас и смята, че взетите мерки ще бъдат от полза на учениците.", "date": "2018.09.17", "title": "Ще олекнат ли ученическите  раници?"}
{"url": "https://www.novinite.bg/articles/164635/Do-18-septemvri-shte-se-razglejdat-kandidaturite-za-vremenen-direktor-na-NIMH", "text": "До 18 септември ще се разглеждат кандидатурите за временен директор на Националния институт по хидрология и метеорология /НИМХ/, съобщиха от пресцентъра на академията след днешното извънредно заседание на Управителният съвет. Решението е взето с явно гласуване.Утре бе крайният срок за назначаване на ръководство, даден от синоптиците, недоволни от финансирането на работата им в рамките на академията. Те предупредиха, че, ако искането им не бъде изпълнено, прогнозата за времето няма да бъде осигурявана 24 часа в денонощието, информира БНР.Управителните органи на БАН уверяват, че съгласно своите правомощия, ще осигурят всички необходими условия за нормално, спокойно и безпроблемно функциониране на НИМХ до приключване на процедурата по преструктурирането му.", "date": "2018.09.17", "title": "До 18 септември ще се разглеждат кандидатурите за временен директор на НИМХ"}
{"url": "https://www.novinite.bg/articles/164633/Vlado-Penev-poluchi-otlichie-Pocheten-grajdanin-na-Sofiya", "text": "С награда „Почетен гражданин на София“ беше отличен Владо Пенев по време на специално събитие в Столична община. „Със сигурност тази награда е изключително значима и в никакъв случай не е просто формалност – тя е чест за мен. Аз съм четвърто поколение софиянец, а София е най-любимият ми град. Както казаха по време на днешното събитието - „София ще бъде най-добрият град за живеене, но за тези, които истински я обичат“, сподели развълнуваният актьор, когото зрителите на NOVA имат възможност да видят в „Откраднат живот: Анатомия на гнева“. „Харесвам награди, които отличават не само професионалиста, но и човека. Това е именно признание за личността – от години се опитвам да направя моя живот по-добър и по-красив, включвайки и отношенията ми със съседите на улица „Иван Вазов“, допълни актьорът.", "date": "2018.09.17", "title": "Владо Пенев получи отличие „Почетен гражданин на София“"}
{"url": "https://www.novinite.bg/articles/164583/Pochitame-svetite-machenici-Vyara-Nadejda-Lyubov-i-majka-im-Sofiya", "text": "На 17 септември, когато църквата почита паметта на светите мъченици София, Вяра, Надежда и Любов, се чества Денят на София.Денят е обявен за празник на града с решение на Столичния общински съвет от 25 март 1992 г.Почитта към мъчениците Вяра, Надежда и Любов и майка им София е и почит към добродетелите, които ни крепят - вярата, надеждата, любовта и мъдростта.Преданието разказва, че през втората половина на І в. в Рим живяла благочестива жена, християнка, която се казвала София. Тя имала три дъщери, които носели имената на християнски добродетели - Вяра, Надежда и Любов.Майката и дъщерите й не скривали своята вяра в Христос и я изповядвали открито. Наместникът на Антиох донесъл за това на император Адриан (117-138), който заповядал да ги доведат веднага при него.Когато застанали пред императора, всички присъстващи се изумили от спокойствието им: сякаш са ги повикали на светло тържество, а не на изтезание.Адриан се опитал да ги убеди да принесат жертва на богинята Артемида, но момичетата - Вяра била на 12 години, Надежда - на 10, и Любов - на 9 - останали непреклонни. Тогава императорът заповядал да ги изтезават жестоко. Майка им била принудена да гледа нечовешките изтезания и страданията на децата си, но и тя проявила необикновена сила.Неиздържали на изтезанията, момичетата умират, а императорът разрешил на света София да вземе телата на дъщерите си и да ги погребе. Три дни след кончината на децата си умира и майка им, която също била погребана при тях.Църквата почита и света София като мъченица, защото като майка тя изживяла със сърцето си ужасните мъчения на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция.", "date": "2018.09.17", "title": "Почитаме светите мъченици Вяра, Надежда, Любов и майка им София"}
{"url": "https://www.novinite.bg/articles/164637/Balgarin-sred-kandidatite-za-predsedatel-na-EK", "text": "Групата на Зелените в Европейския парламент представи едновременно четирима кандидати за председател на Европейската комисия. По-рано заявката си подаде Марош Шефчович (ПЕС), а миналата седмица пръв поведе състезанието Манфред Вебер (ЕНП).Зелените ще избират между Петра де Сютер (Белгия), Бас Ейкаут (Холандия); Франсиска (Ска) Келер (Германия) и Атанас Шмидт (България). Шмидт е зам.-председател на Зелената партия в нашата страна и е програмист.Предвижда се Зелените да оставят списъка отворен до 28 септември. На 23-25 ноември в Берлин те ще потвърдят основния си водещ кандидат за ЕК. До края на годината се очаква и останалите водещи европейски партии да се спрат на единна водеща кандидатура. След това окончателните кандидати ще търсят подкрепа до изборите за евродепутати през май догодина. Партията, която спечели мнозинство в ЕП, би следвало да представи водещия си кандидат за следващ председател на ЕК. Последната дума кой ще ръководи комисията ще имат Европейският съвет и ЕП. Предвижда се новата ЕК да бъде съставена следващата есен. ", "date": "2018.09.17", "title": "Българин сред кандидатите за председател на ЕК"}
{"url": "https://www.novinite.bg/articles/164591/Chetirima-zaginaha-na-patya-za-denonoshtieto", "text": "През изминалото денонощие на територията на страната са станали 16 тежки пътно-транспортни произшествия /ПТП/, съобщават от МВР. Четирима души са загинали, а 18 са пострадалите. В София за денонощието са регистрирани 28 леки и две тежки катастрофи, при които един човек е загинал, а петима са ранени.", "date": "2018.09.17", "title": "Четирима загинаха на пътя за денонощието"}
{"url": "https://www.novinite.bg/articles/164580/Dnes-vremeto-shte-bade-predimno-slanchevo", "text": "Днес времето ще бъде предимно слънчево с временни увеличения на облачността, но ще остане почти без валежи. Ще духа до умерен североизточен вятър. Максималните температури ще са предимно между 24° и 29°, в София около 24°. Над планините ще бъде предимно слънчево, с временни увеличения на облачността, но само на отделни места ще превали. Ще духа умерен до силен вятър от север-североизток. Максималната температура на височина 1200 метра ще е около 18°, на 2000 метра – около 11°.Над Черноморието ще бъде предимно слънчево, с временни увеличения на облачността, но ще е без почти валежи. Ще духа до умерен вятър от север-североизток. Максималните температури ще са 23 – 25°, близки до температурата на морската вода. Вълнението на морето ще бъде 2-3 бала.", "date": "2018.09.17", "title": "Днес времето ще бъде предимно слънчево"}
{"url": "https://www.novinite.bg/articles/164594/Uchenici-sazdadoha-parvata-po-roda-si-nastolna-igra-za-balgarskata-istoriya", "text": "Предприемчиви ученици от столичното 19. СУ „Елин Пелин” създадоха настолна игра, с която малки и големи ще могат да се запознаят с ключови моменти от историята на България.Младежите, под ръководството на своя класен ръководител Калин Радулов, са използвали методиката на неформалното образование, за да направят „Цар на историята” – живо доказателство, че сухите факти могат да оживеят, за да разкрият една наистина славна картина на нашето минало.Зад внушителното заглавие „Цар на историята“ се крие увлекателна настолна игра, която неусетно ще ни накара да запомним важни дати от родното минало и то докато се забавляваме със своето семейство и приятели!Битката при Ахелой е след покръстването на българите, нали? Но със сигурност е и преди цар Петър да започне гонения срещу богомилите? А дали е преди, или след обявяването на Велики Преслав за българска столица? В „Цар на историята“ това са въпроси, които често ще си задавате, когато дойде вашият ред. Има само една цел – да бъдете първият играч, който изиграе всичките си карти вярно.Играта стимулира интереса към българската история, развива логическото мислене и събужда състезателния дух, но най-важното – поставя в центъра на своята мисия родолюбието и знанието.„Цар на историята“ може да бъде играна от всекиго – от деца, които тепърва откриват славното минало на България, до професионални историци.  Никой не е застрахован от загуба, защото всяка една от 130-те карти може да обърне развоя на играта във всеки момент.„Цар на историята“, която само за три дни след обявяването си предизвика интереса на десетки хиляди души в социалните мрежи, се издава от сдружение „Българска история“ и скоро може да бъде открита в търговската мрежа.Играта е налична за предварителна поръчка в  на издателството.", "date": "2018.09.17", "title": "Ученици създадоха първата по рода си настолна игра за българската история"}
{"url": "https://www.novinite.bg/articles/164597/2-godishno-dete-zagina-pri-katastrofa-kraj-Vraca", "text": "2 годишно дете е загинало при катастрофа тази нощ близо до врачанското село Попица.По данни на полицията детето се е возило на предната седалка заедно с 22- годишна жена, а е шофирал неправоспособен водач. След удар в крайпътно дърво детето и жената са починали в болницата в Бяла Слатина, а мъжът остава за лечение с тежки наранявания....предаде БНР.", "date": "2018.09.17", "title": "2 годишно дете загина при катастрофа край Враца"}
{"url": "https://www.novinite.bg/articles/164589/Roditeli-protestirat-zaradi-opasen-svetofar-do-uchilishte", "text": "Родители излизат на протест заради опасен светофар. Той се намира в ж.к. \"Kрасна поляна\" на бул. \"Никола Мушанов\" в София - точно до 28-о училище. На въпросното кръстовище много пъти са се случвали инциденти, тъй като светофарът е пропускал едновременно завиващите надясно, завиващите надясно и направо, както и пешеходците.Непосредствено преди първия учебен ден светофарната уредба е била коригирана, а маркировката - положена. \"След 22 дни борба с институциите с колегата се принудихме да легнем на проблемното кръстовище и да ни арестуват. След като стана огромния скандал с нашия арест, от общината поправиха светофара\", разказа баща на едно от децата, които учат в училището. \"Обадихме се на телефон 112, а оттам ми казаха, че това е седмият сигнал, който се подава. После пратих мейл до Столична община. Сега се радвам, че всичко е оправено, защото не може цената на човешкия живот да бъде фактор, който да задейства институциите\", посочи Станимира Стоева, директор на училището. \"Тези светофарни уредби не се правят самоцелно и промените по тях не се въвеждат самоцелно\", обясни инж. Димитър Петров, директор Център \"Разпределение на трафика\". ", "date": "2018.09.17", "title": "Родители протестират заради опасен светофар до училище"}
{"url": "https://www.novinite.bg/articles/164599/Antipravitelstven-protest-se-organizira-za-vtori-poreden-den", "text": "Протест с искане за оставка на правителството и промяна на модела на управление отново е планиран за 12 часа пред сградата на Народното събрание след вчерашната демонстрация там. В 17.30 ч. пък ще се проведе шествие до Министерския съвет. В сряда пък се готви протест и пред централата на Европейската комисия в Брюксел.Вчера антиправителственият протест блокира за пет часа движението по булевард „Цар Освободител“. Протестът под наслов „Оставка, съд и смяна на системата“ се организира в социалните мрежи и е обявен като протест на българите от страната и чужбина.Освен към управляващите, гневът на протестиращите е насочен и към медиите, които според тях са „продажни“. Журналистите, отразяващи протеста, бяха посрещнати с обиди, които прераснаха в блъскане.Протестът е подкрепен от над 34 000 български граждани, живеещи в чужбина, обединени от Facebook групата „Против геноцида на Борисов и всички досегашни управляващи мафии“.Една от водещите фигури на акцията е Емил Русанов - издател на „Будилник“ в Лондон, който обясни някои от исканията: „Пряко да се избират всички хора, които ще участват в администрацията на тази държава, както и да могат да се отзовават също, защото както си ги избрал, така и би трябвало да можеш да ги отзовеш“.Планират се протести между 12 и 22 часа, които да продължат няколко дни, включително пред български посолства в чужбина.", "date": "2018.09.17", "title": "Антиправителствен протест се организира за втори пореден ден"}
{"url": "https://www.novinite.bg/articles/164590/Do-noemvri-puskat-tramvaite-po-ul-Graf-Ignatiev", "text": "\r\nСъс сигурност в последните няколко дни наблюдаваме засилване на трафика, затова очакваме и днес на места да се образуват тапи. Основните улици и булеварди са отворени за движение след ремонти .Остава да се довършат тротоарите по тях, максимум в рамките на седмица. Това заяви заместник-кметът по транспорт в Столичната община Евгени Крусев.\r\n\r\n\r\n\r\n\r\n\r\n", "date": "2018.09.17", "title": "До ноември пускат трамваите по ул. \"Граф Игнатиев\""}
{"url": "https://www.novinite.bg/articles/164600/BDJ-s-namaleniya-za-uchenici-i-studenti-pri-patuvane-s-vlak", "text": "Във връзка с началото на учебната година в училищата и предстоящия старт на академичната година във висшите учебни заведения, „БДЖ - Пътнически превози” ЕООД напомня, че всички учащи на възраст до 26 навършени години (ученици, студенти и докторанти редовно обучение) имат право да пътуват с 50 % намаление от редовната цена на билета във втора класа на всички пътнически и бързи влакове. това съобщиха от пресцентъра на БДЖ. За да могат младите клиенти на националния железопътен превозвач да ползват тази отстъпка, е необходимо да си закупят железопътна карта „Учащ”. Картата се издава във всички железопътни гари и бюра в страната срещу снимка и уверение от съответното учебно заведение. При представяне на снимката и необходимия документ, картата се издава веднага на място. Цената на железопътна карта „Учащ” е 1.00 лв. и е валидна от 1-и октомври до 30-и септември на следващата година. „БДЖ - Пътнически превози” ЕООД предлага и допълнителни преференции за всички ученици и студенти, които са закупили железопътна карта „Учащ”. Срещу тази карта, учащите могат да закупят отново с 50 % отстъпка и абонаментна карта за един или три месеца, като по този начин цената на всяко тяхно пътуване ще бъде още по-ниска. Допълнително предимство е фактът, че абонаментните карти важат за пътуване както с пътнически, така и с бърз влак, без да се доплаща разлика в цената заради различната категория на влака. Учащите на възраст до 26 навършени години ползват допълнителни намаления и при пътувания в група. „БДЖ - Пътнически превози” ЕООД предлага 75 % намаление от редовната цена на билетите за организирани групи от минимум 10 души. За целта е необходимо да се представи писмо и поименен списък в два екземпляра с посочени дати на раждане на участниците в групата, заверени с подпис и печат от учебното заведение. В случай, че пътуващите в групата ученици или студенти са от различни учебни заведения, тогава те задължително трябва да представят и железопътна карта „Учащ”. Преподавателите, които придружават групата (1 преподавател на 10 учащи), ползват също 75 % намаление от цената на билета. За улеснение на учебните заведения, „БДЖ - Пътнически превози” ЕООД предлага унифициран формуляр за заявка за групово пътуване. Този формуляр, както и пълното съдържание на регламента за организиране на групови пътувания, са публикувани на официалната интернет страница на дружеството (www.bdz.bg). Ръководството на националния железопътен превозвач пожелава на всички ученици и студенти успешна учебна година.", "date": "2018.09.17", "title": "БДЖ с намаления за ученици и студенти при пътуване с влак"}
{"url": "https://www.novinite.bg/articles/164606/Doc-Veneta-Handjijska-Rotondata-Sv-Georgi-i-bazilikata-Sv-Sofiya-sa-naj-starite-v-Sofiya", "text": "Ротондата „Св. Георги“ и базиликата „Св. София“ са най-старите сгради в София. Това каза директорът на Музея за история на София (Регионален исторически музей – София) доц. Венета Ханджийска. Днес музеят може да бъде разгледан безплатно заради празника на столицата. В интервю пред Фокус доц. Ханджийска говори за най-старите сгради в столицата, пазещи духа на Стара София, за броя на населението непосредствено след Руско – турската освободителна война и за това какво се случва след голямата урбанизация и по какъв начин столицата ни се превръща от ориенталски в съвременен европейски център на страната. „След Освобождението градът постепенно придобива европейски облик. Сградата на стария конак е преустроена в Княжески дворец. Построени са Министерство на войната, Военният клуб, хотел „България“, както и вече днес несъществуващите сгради като Кметството и старата софийска гара. В началото на ХХ век са изградени Народният театър, храм-паметник „Св. Александър Невски“ и общинската минерална баня, която днес е дом на нашия музей“, обясни доц. Ханджийска. По думите й само 20 години след Освобождението значително се разширява централната градска част. „Вече са построени най-емблематичните сгради: административни, обществени, културни. Столицата е притегателен център за всички образовани и предприемчиви българи. Улиците и кафенетата са изпълни с живот. В началото на Втората световна война София е спокоен, уютен, мащабен и доста красив град“, разказа още директорът на Музея за история на София.", "date": "2018.09.17", "title": "Доц. Венета Ханджийска: Ротондата „Св. Георги“ и базиликата „Св. София“ са най-старите в София"}
{"url": "https://www.novinite.bg/articles/164612/Ginka-Varbakova-izliza-ot-biznesa-si-sas-slanchevi-centrali", "text": "Собственикът на \"Инерком\" Гинка Върбакова излиза от дружествата си, които се занимават с производство на слънчева енергия. Вероятната причина е опит да се спаси сделката с ЧЕЗ. Неотдавна Комисията за защита на конкуренцията не разреши придобиването на компанията тъкмо с мотива, че при евентуална сделка ще бъде налице концентрация, която ще окаже влияние на пазара на електроенергия. През последните дни Върбакова е започнала разместване в шестте дружества, свързани със слънчеви централи, съобщава Mediapool. Тя е излязла от управата именно на дружествата с фотоволтаиците – \"Диана хънт\" ЕООД (което управлява едната ВЕИ централа в с. Мало Конаре), \"Еко-Строй инженеринг\" ЕООД (оперираща втората мощност в Мало Конаре); \"Улер 2009\" ЕООД (третата мощност в Мало Конаре); \"Евро бетон\" ЕООД (стопанисващо четвъртата централа в Мало Конаре) и \"Риал Стейтс\" ЕООД (отговаряща за двете фотоволтаични полета в с. Сбор, Сакарджа). Това е отразено на 12 и 13 септември в Търговския регистър.Върбакова все още притежава 80 на сто от дружеството \"Солар Грийн Енерджи\", което на свой ред е собственик на горните пет фирми. Другите 20 процента във фирмата са на баща ѝ Никола Пайтаков чрез фирмата му \"АВС Къмпани\". Според неназовани от медията анализатори това е вероятно стъпка Върбакова не да спаси сделката, а дадения депозит от 5 млн. евро при подписването на предварителния договор през февруари. Според него тя имаше срок от 9 месеца да доплати сделката. Това обаче е невъзможно заради позицията на антимонополната комисия, която Върбакова обжалва. Наскоро обаче се разбра, че съдът е насрочил дело по жалбата ѝ чак за следващата година. От централата на ЧЕЗ коментират през медията, че Върбакова ги е информирала за предприетите стъпки, които целят приключването на сделката в срок.Според КЗК, цитирана от сайта, няма смисъл от ново разглеждане на сделката, защото в решението по случая няма условие за разделяне с част от активите. От \"Инерком\" обаче не са отговорили официално какви действия могат да се предприемат за финализирането на сделката с ЧЕЗ. Припомняме, че придобиването на елдружеството предизвика сериозен скандал през февруари, а пет месеца по-късно Комисията за защита на конкуренцията забрани сделката. \"Инерком\" обжалва решението, но делото за разглеждане на казуса по същество е насрочено чак за май 2019 г., докато срокът за изплащане на сумата по придобивката изтича през ноември тази година.", "date": "2018.09.17", "title": "Гинка Върбакова излиза от бизнеса си със слънчеви централи"}
{"url": "https://www.novinite.bg/articles/164598/Praznichna-programa-za-Denya-na-Sofiya-v-Regionalniya-istoricheski-muzej", "text": "Със специална програма Регионалният исторически музей – София посреща своите посетители по случай деня на София – 17 септември 2018 г. На тази дата Музеят отбелязва символично и 90 години от основаването си, а също така 3 години от откриването на постоянната експозиция в сградата на площад „Бански“ 1, в центъра на столицата. На 17 септември 2018 г. (понеделник) достъпът до Музея в постоянната експозиция и временните изложби е с вход свободен, при работно време от 10 до 21 часа. За посетителите има много приятни изненади. Ерина Кръстева разказва подробно за специалната празнична програма.", "date": "2018.09.17", "title": "Празнична програма за Деня на София в Регионалния исторически музей"}
{"url": "https://www.novinite.bg/articles/164615/ABV-Mladeji-provedoha-nacionalna-akciya-v-podkrepa-na-kirilicata", "text": "По случай първия учебен ден Младежката организация на АБВ проведе поредната инициатива, насърчаваща употребата на кирилица.  \"Нашето А, Б и В ни прави горди, че сме дали нещо важно на света\" е мотото на кампанията, която цели да ограничи чуждоезиковото влияние върху комуникацията между младите през интернет и социалните мрежи. Акцията, се проведе в Стара Загора, Пловдив, Хисаря, София, Перник, Радомир, Брезник, Бургас и в социалните мрежи.  От АБВ-Младежи се притесняват, че навлизането на латиницата създава сериозни проблеми за нивото на грамотност сред подрастващите. Те припомнят, че кирилицата е официална азбука в България, Сърбия, Беларус, Босна и Херцеговина, Монголия и Македония и в някои държави от бившия Съветски съюз. Както и, че при приемането на България в ЕС през 2007 г. кирилицата стана третата официална азбука на общността след латинската и гръцката. Кампанията на АБВ-Младежи за първи път е проведена през 2015 г. и поради големият й успех се организира ежегодно. \"С тази акция искаме да дадем добър пример и да покажем, че трябва да се гордеем с това, че сме българи и да използваме своята писменост\", заявиха младите от АБВ. \"Ние не просто искаме да дадем добър пример, а да отправим послание към нашите връстници, да покажем, че трябва да сме горди, че сме българи и да използваме своята писменост. Да съхраним изконните ни ценности и традиция, не означава, че не сме модерни, а че сме родолюбци\", посочиха още те.", "date": "2018.09.17", "title": "АБВ-Младежи проведоха национална акция в подкрепа на кирилицата"}
{"url": "https://www.novinite.bg/articles/164601/Fandakova-Uchitelite-sa-klyuchat-kam-dobroto-obrazovanie", "text": "Над 900 ученици прекрачиха прага на новата учебна година в софийската Първа английска езикова гимназия и 112 ОУ \"Стоян Заимов\". Първият учебен ден беше открит от кмета на София Йорданка Фандъкова. Поводът за нейното присъствие точно в тези две училища, които делят един двор, е новопостроеният учебен корпус, в който има 16 класни стаи и актова зала. 130 първокласници и 198 осмокласници влязоха за първи път в 112-то основно училище и Първа английска гимназия. След вдигане на българското знаме под звуците на химна, изсвирен от оркестъра на гимназията, ред дойде и на най-малките ученици да се изявят. Всички ученици, родители и учители поздрави кметът Йорданка Фандъкова: \"От трибуната на две от най-добрите училища не само в София, но и в България, искам да се обърна към всички над 184 000 ученици и деца в столичните училища и подготвителни, както и към над 12 000 учители - да пожелая на всички на добър час, много сили и дръзновение, много вдъхновение, да намерим най-доброто у всяко едно дете и да го развием. Разчитаме на учителите - те са ключът към доброто образование\". Освен първи учебен ден, днес е и празникът на София, заради което кметът честити на всички, които носят в себе си вярата, надеждата и любовта.", "date": "2018.09.17", "title": "Фандъкова: Учителите са ключът към доброто образование"}
{"url": "https://www.novinite.bg/articles/164618/Valchev-obeshta-shkafcheta-za-vsichki-uchenici-ot-parvi-do-sedmi-klas", "text": "Над 6 млн. лева допълнително ще бъдат осигурени за закупуването на шкафчета в училищата в страната за всички ученици от първи до седми клас. \"Изпълнението на приходите е добро и можем да финансираме закупуването на шкафчета за всички училища\", заяви министър Вълчев след срещата му с премиера Бойко Борисов и министъра на образованието и науката Красимир Вълчев.През настоящата година за първи път правителството осигури средства за закупуването на 120 000 шкафчета, необходими на училищата, за близо 40% от учениците в начален етап на образование, предаде БГНЕС. Според министъра това е една от мерките за олекотяване на тежестта на ученическите раници и за подобряване на организацията на учебните часове. \"Препоръчахме на училищата да оптимизират седмичните разписания, така че да носят по-малко учебници и учебни комплекти. В същото време осигуряваме достъп до електронно четими варианти на учебниците\", допълни министърът на образованието и науката.", "date": "2018.09.17", "title": "Вълчев обеща шкафчета за всички ученици от първи до седми клас"}
{"url": "https://www.novinite.bg/articles/164611/Motorist-zagina-pri-katastrofa-s-kamion-v-Sofiya", "text": "Моторист загина при катастрофа с камион в София. Това съобщиха от СДВР.Инцидентът е станал около 12:40 ч. на столичния бул. „България”. По първоначална информация мотористът се е ударил в металоизвозващ камион.", "date": "2018.09.17", "title": "Моторист загина при катастрофа с камион в София"}
{"url": "https://www.novinite.bg/articles/164614/Avtobus-gori-na-AM-Struma", "text": "Автобус гори на магистрала \"Струма\".  Това съобщава NOVA. Пътниците са свалени от превозното средство, а багажът им е изваден навън. Инцидентът се е случил в посока Перник, малко преди влизане в града. ", "date": "2018.09.17", "title": "Автобус гори на АМ \"Струма\""}
{"url": "https://www.novinite.bg/articles/164624/Namalyavat-sroka-za-izdavane-na-vizi-na-sezonni-rabotnici", "text": "В момента тече съгласувателна процедура относно промени в Наредба за условията и реда за издаване на визи и определяне на визовия режим /НУРИВОВР/, като една от предвидените промени е именно намаляване на срока за издаване на дългосрочни визи за сезонни работници от 35 работни на 15 календарни дни, а останалите промени също са насочени към облекчаване на административните процедури. Това е казал министърът на външните работи Екатерина Захариева по време на днешната дискусия на тема \"Равносметка на Председателството на България и как виждаме бъдещето на ЕС - социална и икономическа сигурност\", съобщиха от Българската стопанска камара /БСК/. Екатерина Захариева е допълнила, че се очаква обнародване на споразумението с Молдова, за да влезе в сила. На финалната права е и споразумението с Армения. На украинската страна е изпратен проект на споразумение, но все още се очаква отговор и реално започване на преговори. В ход на подготовка е посещение на българския министър на труда и социалната политика във Виетнам, където една от темите за двустранни разговори ще бъде именно вносът на работна ръка. Захариева е обърнала специално внимание и върху необходимостта от възстановяване на българските позиции на пазари в други части на света, вкл. Африка, Близкия Изток и Азия. Външният министър е изразила съгласие с констатацията от страна на участници във форума, че административните процедури по наемане на работници от трети страни са бавни. Вицепремиерът се е ангажирала с организирането на работна среща, посветена именно на тези проблеми и търсене на конкретни решения. Председателят на АИКБ Васил Велев е подчертал, че работодателските организации поставят на общественото внимание три нови национални цели - присъединяването на България към Шенген, към ERM II и към Организацията за икономическо сътрудничество и развитие /ОИСР/. Той е изтъкнал, че АОБР от началото на 2018 г. е член на бизнес комитета на ОИСР - BIAC. Велев е акцентирал върху необходимостта от постигането на двустранни споразумения с максимален кръг държави извън ЕС за внос на работна ръка у нас, поради засилващия се недостиг на човешки ресурси за българските предприятия. Според изпълнителния председател на БСК и ротационен председател за 2018 г. на Асоциацията на организациите на българските работодатели /АОБР/ Радосвет Радев европредседателството е научило българската администрация да работи на по-висока скорост и по-динамично. Той е изразил очакване, че тази динамика и оперативност ще се запази.", "date": "2018.09.17", "title": "Намаляват срока за издаване на визи на сезонни работници"}
{"url": "https://www.novinite.bg/articles/164628/120-semejstva-ne-pusnaha-decata-si-na-uchilishte-zaradi-losh-pat", "text": "120 семейства от родопските общини Кирково и Крумовград се заканиха да бойкотират първия учебен ден днес, предаде БНР. Те заявиха, че няма да пуснат децата си на училище заради лошото състояние на пътя между селата Чорбаджийско и Токачка, който е част от републиканската пътна мрежа. Местните администрации са изпратили писма до пътната агенция и МРРБ, но до момента няма решение на проблема.Недоволните семейства са от 8 населени места в района. Твърдят, че 17-километровият участък между селата Чорбаджийско и Токачка е опасен за децата им. Пътят е построен преди повече от 40 години, а последният му основен ремонт е направен през 1982 г. На места две коли трудно се разминават, осеян е с дълбоки дупки, а някъде няма и асфалт.Родител от района твърди, че от друсането в автобуса децата му се разболяват:„Омръзна ми всяка вечер детето да се прибира с главоболие и гадене“.Протестът се състоя в 11 часа на разклона за крумовградското село Пашинци.Според кмета на село Тихомир Росица Мизюрска не е редно да се проваля първия учебен ден. Кметът на Кирково обаче смята да присъства на днешния протест.От АПИ съобщиха, че се търсят възможности за подобряване състоянието на цялата третокласна мрежа в страната. От реконструкция се нуждаят над 6000 км. Разчита се на бързото изграждане и въвеждане на тол системата, която ще позволи през следващите години да се инвестират много повече пари в ремонта на пътища, казват от Агенцията. ", "date": "2018.09.17", "title": "120 семейства не пуснаха децата си на училище заради лош път"}
{"url": "https://www.novinite.bg/articles/164605/Zornica-Rusinova-i-kmetat-na-Sofiya-Jordanka-Fandakova-shte-podpishat-dogovor-za-sazdavane-na-Centar-za-podkrepa-za-lica-s-uvrejdaniya", "text": "На 18 септември 2018 г. от 13.00 часа заместник-министърът на труда и социалната политика Зорница Русинова и кметът на София Йорданка Фандъкова ще подпишат договор за изпълнение на проект за изграждане на „Център за подкрепа за лица с увреждания“ – София със 100 % безвъзмездна финансова помощ от Оперативна програма „Развитие на човешките ресурси 2014-2020“. Договорът ще бъде подписан в зала Официална в сградата на Столична община. По проекта ще бъде създадена пилотна услуга „Център за подкрепа за лица с увреждания“ (ЦПЛУ) за осигуряване на комплексна подкрепа чрез интегрирани социални услуги в общността за лица с увреждания, включително с тежки множествени увреждания, и подкрепа на семействата и близките, които полагат грижа за тях. За ефективното функциониране на услугата ще бъде осигурен квалифициран екип от 20 специалисти, който ще бъде обучен за управлението и предоставянето на новите услуги. Срокът за изпълнение на договора между ОП „Развитие на човешките ресурси“ и Столична община е 18 месеца. Целта на процедурата, по която се финансира проектът, е да бъде осигурена качествена грижа за лицата с тежки увреждания чрез създаване на иновативни центрове за комплексна подкрепа на лица с увреждания и техните семейства в 6 общини в България.", "date": "2018.09.17", "title": "Зорница Русинова и кметът на София Йорданка Фандъкова ще подпишат договор за създаване на „Център за подкрепа  за лица с увреждания“"}
{"url": "https://www.novinite.bg/articles/164608/Radev-Ako-iskame-zakonnost-v-darjavata-ni-tryabva-na-naj-visoko-nivo-da-davame-primer-za-spazvane-na-vsichki-normativni-dokumenti", "text": "На най-високо ниво трябва да даваме пример за законност и спазване на всички нормативни документи, ако искаме да има законност в държавата. За това призова президентът Румен Радев в отговор на журналистически въпрос днес по повод съгласувателната процедура за издаване на указ за освобождаване на главния секретар на МВР Младен Маринов. Президентът уточни, че има определени нормативни изисквания за подписване на един указ. „Мисля, че темата е изчерпана“, заяви Румен Радев. Попитан дали има „някакви възражения“ срещу кандидатурата на Младен Маринов за министър, държавният глава подчерта, че ангажиментът му като президент е единствено към освобождаването на главния секретар на МВР от поста му и призова да се спазва законът. „След всички проблеми и провали в МВР, премиерът преценява дали това е най-удачният избор за министър. Негово е решението, негова е отговорността“, категоричен беше Румен Радев. ", "date": "2018.09.17", "title": "Радев: Ако искаме законност в държавата ни, трябва на най-високо ниво да даваме пример за спазване на всички нормативни документи"}
{"url": "https://www.novinite.bg/articles/164638/Sajiviha-starite-gradski-chasovnici-v-Lom", "text": "С надеждата да събудят града за нов живот, жители на Лом решават да ремонтират старинните градски часовници. Монтираните още в началото на миналия век на две от емблематичните сгради в крайдунавския град часовници, днес отново работят. След повече от 20 години сън, стрелките им пак отмерват времето. В близкото минало градският часовник е бил считан за най-популярното място в града. Поставяни на важни обществени сгради, те са били акцент в архитектурната среда и място, където хората са се срещали. И днес часовниците продължават да красят старинните сгради из цяла България, но стрелките на много от тях са застинали, а механизмите им отдавна са спрели да отмерват времето. Така било повече от 20 години и в крайдунавския град Лом, докато наскоро местни жители решават да събудят часовниците, с надеждата, че така ще върнат и живота в града. Идеята хрумва на Жана Замфирова, която живее точно срещу един от градските часовници.Старинните градски часовници в Лом са два. По–големият е монтиран на някогашната банка в града още при строителството на масивната триетажна сграда през 1933 година. Сградата е строена от австрийска фирма, а часовникът вероятно е германска изработка, спомнят си днес местните жители.Другият часовник е поставен на една от най-емблематичните къщи в града, популярна като аптека „Тодор Велев”. Строена още през 1929 година в стил сецесион и днес сградата с островърха часовникова кула излъчва аристократизъм и елеганстост.С ремонта и реставрацията на двата часовника се захваща един от малкото останали часовникари в града Теодор Генадиев. Помага му неговият баща – Димитър Русинов, от когото е наследил занаята, пише ''Дарик''.Ремонтът на големия часовник отнема повече време, другият - на аптеката успяват да възстановят по-бързо, разказва синът Теодор.Съживени, двата градски часовника в Лом отново отмерват времето. А майсторите, погрижили се те да заработят, не пропускат да проверят стрелките дали се движат.", "date": "2018.09.17", "title": "Съживиха старите градски часовници в Лом"}
{"url": "https://www.novinite.bg/articles/164613/Andrej-Novakov-otkri-uchebnata-godina-v-Nacionalnata-Aprilovska-gimnaziya-v-Gabrovo", "text": "Евродепутатът от ГЕРБ/ЕНП Андрей Новаков откри учебната година в най-старото българско училище - Националната Априловска гимназия. „Има нещо, с което трябва да се гордеете. Вие имате неравен старт с всички останали, вие имате предимство. Има места в страната, в които само докато дишаш въздуха, започваш да се лекуваш. Това е едно от местата, в което докато дишаш въздуха, учиш, попиваш традициите“, мотивира учениците евродепутатът Андрей Новаков. По-късно той се срещна с възпитаници на Национална Априловска гимназия и разговаря с тях за възможностите за развитие и обучение пред младите хора, които дават европейските програми. Новаков пое ангажимент да покани част от тях, които се справят с отправено към тях предизвикателство, да посетят Европейски парламент и да се запознаят с работата му.", "date": "2018.09.17", "title": "Андрей Новаков откри учебната година в Националната Априловска гимназия в Габрово"}
{"url": "https://www.novinite.bg/articles/164621/Upravlyavashtite-iskat-sreshta-s-prezidenta-po-kazusa-s-Mladen-Marinov", "text": "Управляващите поискаха да се срещнат с президента Румен Радев, за да обсъдят защо не подписва указа за освобождаването на главния секретар на МВР Младен Маринов. Той е предложението на кабинета за нов вътрешен министър. Миналата седмица парламентът трябваше да гласува новите министри в правителството, но липсата на указ спря процедурата. След поредния коалиционен съвет, посветен на оставката на тримата министри – Ивайло Московски, Николай Нанков и Валентин Радев, и техните наследници, управляващите поискаха да се видях с държавния глава. Мотивите на президента да не подпише указа са, че не е проведена съгласувателна процедура, каквато се изисква в такива случаи. Според лидера на „Атака“ Волен Сидеров обаче това не е така: „В случая ние предлагаме на президента Румен Радев да направим среща, в която да се изяснят всички обстоятелства, свързани с освобождаването на Младен Маринов като главен секретар. Кое точно не е съгласувано? Какви точни мотиви се искат? Всичко това ние сме готови да го представим, за да няма съмнения у президента, че нещо се върши през неговата глава или извън неговото съгласие“, каза Сидеров.На Коалиционния съвет се реши и кой да е вторият наследник на Московски, след като първият – Александър Манолев си направи самоотвод и отказа поста. „Името на новия транспортен министър е ясно вече това - това е Росен Желязков. Той е технократ, запознат е с технологиите, информационните технологии и всичко, което е необходимо за съставяне на електронно правителство. Той ще бъде новият министър на транспорта“, каза още Сидеров. Намеренията на управляващите са оставките в кабинета да бъдат гласувани в четвъртък и дотогава да има подписан президентски указ.", "date": "2018.09.17", "title": "Управляващите искат среща с президента по казуса с Младен Маринов"}
{"url": "https://www.novinite.bg/articles/164610/Prezidentat-kam-parvolacite-Krachete-smelo-po-neobyatniya-pat-na-poznanieto", "text": "Президентът Румен Радев поздрави учениците и учителите за първия учебен ден. На първокласниците той пожела смели стъпки в познанието, а тези, които ще завършат училище тази година, призова където и да ходят, каквото и да правят, да го правят с мисъл за България. Държавният глава благодари на учителите, подчертавайки, че без тях прогресът е невъзможен. Държавният глава присъства на официалното откриване на учебната година на Националната гимназия за древни езици и култури „Константин - Кирил Философ”, което се състоя в Аулата на Софийския университет. Ето какво още каза президентът: „Днес моите мисли са с най-малките - нашите първолаци, с огромното вълнение за тях и техните родители, защото за първи път те ще влязат в класните стаи. Аз искам да използвам тук от тази трибуна да им пожелая да бъдат здрави и смело да крачат по необятния път на познанието. Мислите ми са и с тези от вас, които тази година ще направят важен житейски избор накъде да продължат своето образование. Каквото и да изберете, избирайте да отстоявате с думи и дела територията на духовността, човечността и достойнството. И още по-важно, където и да отидете, каквото и да вършите, да бъде с мисъл за България. Искам да използвам този светъл ден и да изкажа своето дълбоко уважение и благодарност към вас – българските учители, защото без вашата всеотдайност и вдъхновение, знанието, светлината и прогреса на обществото ни са невъзможни”.", "date": "2018.09.17", "title": "Президентът към първолаците: Крачете смело по необятния път на познанието"}
{"url": "https://www.novinite.bg/articles/164626/Parviyat-ucheben-den-v-Ruse-mina-bez-cvetya", "text": "Първият учебен ден в Русе се състоя без цветя. Инициативата беше на родители, а идеята им е парите, които дават за букети на учителите, да отидат за изграждане на плувен комплекс за рехабилитация на деца с увреждания.\"Това е единственият начин да се помогне на нашите деца\", казва майка, чието дете страда от детска церебрална парализа, а плуването му се отразява перфектно.", "date": "2018.09.17", "title": "Първият учебен ден в Русе мина без цветя"}
{"url": "https://www.novinite.bg/articles/164622/Angelkova-uchastva-v-tarjestvenoto-otkrivane-na-uchebnata-godina-v-Sofijskata-profesionalna-gimnaziya-po-turizam", "text": "Съветът ми е: работете така, че професията да ви носи удовлетворение, постоянно търсете новото, за да надграждате постигнатото. С Вашите усилия и с отдадеността на заетите в сектора ще гарантираме високо качество на туристическите услуги в България. Така министърът на туризма Николина Ангелкова се обърна към учениците при тържественото откриване на учебната година в Софийската професионална гимназия по туризъм. Там тази година ще се обучават близо 900 ученика. Гимназията е с над 65-годишни традиции и предлага модерно оборудване и обучение, с активно присъствие в международни конкурси и проекти и с ред престижни отличия от тях. Министър Ангелкова допълни, че хората, избрали туризма за своя професия не само се грижат за безпроблемното пребиваване на гостите у нас, но и формират впечатленията на милиони посетители от България. Като администрация правим всичко по силите си да подкрепяме израстването на кадрите в туризма – един от структуроопределящите отрасли с национално значение за българската икономика, посочи министърът. Туризмът формира близо 12 процента от брутния вътрешен продукт и създава заедно със сродните индустрии около 11 на сто заетост. Благодаря на правителството, че издигна туризма като приоритет и през 2014 г. бе създадено самостоятелно министерство, което бе желание на бранша, заяви министър Ангелкова. И отбеляза, че през последните три години страната ни бележи рекордни резултати по брой посещения на чужди туристи и приходи от техните нощувки в цялата история на отрасъла. За първите 7 месеца на тази година в България са пребивали над 5,2 млн. чуждестранни туристи, което е близо 7 на сто повече спрямо същия период на 2017 г. С още по-висок темп растат и приходите от международен туризъм – според последните данни на БНБ за периода януари - юни 2018 г. те надхвърлят 1,3 млрд. евро, което е 9,7% повече спрямо същия период на миналата година. Международни хотелски брандове инвестират в България, което е и шанс за всички кадри да намерят професионалната си реализация у нас, каза министър Ангелкова. Тя пожела на добър час и успешна година на учениците, преподавателите и на ръководния екип на гимназията с директор инж. Антоанета Джонева.", "date": "2018.09.17", "title": "Ангелкова участва в тържественото откриване на учебната година в  Софийската професионална гимназия по туризъм"}
{"url": "https://www.novinite.bg/articles/164625/Borisov-kam-uchiteli-i-uchenici-Tarpenie-i-madrost", "text": "Министър-председателят Бойко Борисов не пропусна да поздрави учителите, учениците и техните родители по повод първия учебен ден. Премиерът стори това в социалната мрежа Facebook.\"През новата учебната година пожелавам много здраве, успехи, търпение и мъдрост на всички учители, на техните ученици и на родителите. Честит първи учебен ден!\", беше посланието на Борисов.", "date": "2018.09.17", "title": "Борисов към учители и ученици: Търпение и мъдрост!"}
{"url": "https://www.novinite.bg/articles/164623/Kaloyan-Pargov-Neka-madrostta-ni-vodi-v-rabotata-za-dobroto-na-nashiya-grad-a-ne-konyunkturata-i-partijnite-pristrastiya", "text": "Всички ние, които сме събрани в тази зала на Столичния общински съвет, сме призвани да работим за доброто на нашия град, столицата на България. Нека в тази работа ни води мъдростта и отговорността пред нашите съграждани, а не моментната конюнктура и партийни пристрастия и интереси. Нека вършим тази работа, водени от надеждата, че този град може да стане добро място за живеене, работа и развитие на съвременния софиянец и на бъдещите поколения. Това каза лидерът на столичните социалисти и председател на групата на БСП в СОС Калоян Паргов в словото си по време на тържествената сесия по случай празника на София. Преди това общински съветници и депутати от „БСП за България“, избрани от столицата, присъстваха на тържествения водосвет и церемонията по издигане на знамето на София.„Нека не губим вярата, че когато завършим мандата си като общински съветници, няма да се срамуваме от това, което оставяме след себе си. Да имаме основание да се гордеем с това, което сме свършили и можем да застанем пред тези, които са ни изпратили тук, с високо вдигната глава. Това да си общински съветник не е привилегия, а огромна отговорност“, заяви Паргов и призова: „Нека любовта ни към нашия град, която, надявам се, всички изпитваме, ни води при взимането на решения. Решения, които ще допринесат за това София да стане хармонично развит град, в който еднакво добре се чувстват и живеят, както хората в центъра, така и хората в крайните квартали. А диспропорциите в развитието на столицата да бъдат преодоляни със съвместните ни усилия”.Калоян Паргов, който е и заместник-председател на Комисията по образование, култура, наука и културно многообразие, поздрави по случай първия учебен ден всички заети в столичното образование и им благодари за това, което правят за бъдещето на България и на нашия град.", "date": "2018.09.17", "title": "Калоян Паргов: Нека мъдростта ни води в работата за доброто на нашия град, а не конюнктурата и партийните пристрастия"}
{"url": "https://www.novinite.bg/articles/164586/Verijna-katastrofa-predizvika-tapa-na-AM-Trakiya", "text": "Верижна катастрофа затрудни сериозно движението по автомагистрала „Тракия” в понеделник сутрин. Инцидентът е станал на 69-ия километър в посока София, около разклона за Велинград.От пресцентъра на МВР съобщиха за NOVA, че при удара няма жертви и пострадали. Нанесени са само материални щети по автомобилите.Към 9.00 ч. колите бяха отстранени от пътното платно и движението по магистралата започна да се нормализира.", "date": "2018.09.17", "title": "Верижна катастрофа предизвика тапа на АМ „Тракия”"}
{"url": "https://www.novinite.bg/articles/164588/NA-PARVIYa-UChEBEN-DEN-Kakav-e-trafikat-v-stolicata", "text": "Край на повечето летни ремонти в столицата. От понеделник отворени за движение ще бъдат булевард \"Арсеналски\", булевард \"Васил Левски\" - в отсечката от Софийския университет до паметника на Васил Левски, и улица \"Цар Симеон\". На първия учебен ден движението в централната част на столицата е натоварено. До края на месеца ще продължат ремонтите по булевардите \"Монтевидео\" и \"Пенчо Славейков\".", "date": "2018.09.17", "title": "НА ПЪРВИЯ УЧЕБЕН ДЕН: Какъв е трафикът в столицата?"}
{"url": "https://www.novinite.bg/articles/164581/Bezplatni-konsultacii-s-vodesht-transplantolog-v-Sofiya", "text": "Проф. д-р Бурак Кочак, уролог и един от най-търсените от пациентите специалисти за бъбречни трансплантации в Турция, ще консултира безплатно пациенти в София на 28-29 септември 2018 г. Той пристига у нас по покана на Здравен информационен център „Медикъл Караджъ“, в рамките на инициативата им да предоставят достъп на българските пациенти до най-съвременните методи в медицината, като си партнират с едни от най-добрите лечебни заведения и специалисти от цял свят. Проф. Бурак Кочак е директор на Програмата за трансплантация на бъбреци и панкреас в Университетска болница „Коч“ (Koç University Hospital) в Турция. Завършил е медицинското си образование през 1996 г. във Факултета по медицина на Hacettepe University, а уменията си в сферата на трансплантационната хирургия е усъвършенствал в Northwestern University в САЩ в периода 2002-2004 г. Впоследствие е ръководил екипите за бъбречна трансплантация в едни от най-реномираните лечебни заведения в южната ни съседка. Натрупал е значителен професионален опит в присаждането на бъбреци, включително и при деца и бебета с тегло под 10 кг. Трансплантацията на здрав бъбрек е единствената алтернатива за пациентите в крайна фаза за хронична бъбречна недостатъчност, а съвременните медицински методи позволяват тя да се извърши с нисък риск, висока степен на успеваемост и бързо възстановяване на донора и реципиента. Лапароскопските (затворени) хирургични техники, както и операциите с помощта на робот, които се извършват през няколко малки отвора вместо голям хирургичен разрез, спомагат за намаляване на инфекциите, болката и кръвозагубата при операция. Благодарение на тях през последните години значително се увеличиха трансплантациите от живи донори и все по-често близките на пациенти с хронична бъбречна недостатъчност се решават да дарят орган, за да спасят живота на обичан човек. Напредъкът в медицината позволява и успешното прилагане на т.нар. „кръстосани трансплантации“, които дават шанс за живот на пациенти и при липса на необходимата съвместимост с донора, склонил да дари свой орган. За съжаление, хроничната бъбречна недостатъчност може да засегне както възрастни, така и деца. Тя може да се дължи на наследствени заболявания и аномалии, както и на прекарани инфекции, които увреждат бъбречните функции. В ранна детска възраст трансплантацията на бъбрек се препоръчва като първи избор за лечение пред диализата, която може да доведе до проблеми в растежа и развитието на младия организъм. Присаждането на орган при дете обаче изисква значителен опит и прецизност от страна на медицинския екип. Трансплантацията на орган е една от най-сложните операции в медицинската практика, а когато органът се взема от жив донор отговорността е двойна – от правилните и навременни медицински действия зависят не един, а два човешки живота. Освен това, успехът на трансплантацията зависи не само от самата операция, не по-малко важни са етапите преди и след хирургичната намеса. За целта е необходим опитен мултидисциплинарен екип, отлично оборудвани операционни зали, надеждна лаборатория, интензивни грижи и образни изследвания. Желаещите да се възползват от възможността за безплатна консултация с проф. д-р Бурак Кочак в София на 28 и 29 септември трябва да се запишат предварително на тел. 0879 977 401 или 0879 977 402.", "date": "2018.09.17", "title": "Безплатни консултации с водещ трансплантолог в София"}
{"url": "https://www.novinite.bg/articles/164634/Kurc-i-Makron-obsadiha-vajni-evropejski-vaprosi-v-Parij", "text": "Австрийският канцлер Себастиан Курц се срещна с френския президент Еманюел Макрон в Париж, предаде Франс прес.На срещата си двамата лидери обсъдиха актуални въпроси на европейската политика като реформата на авторското право и Брекзит. \"И двамата сме доволни, че бе отбелязан напредък по въпроса с облагането на интернет гигантите на срещата на финансовите министри във Виена миналата седмица. Надявам се, че ще постигнем тази цел до края на годината\", заяви Курц в Елисейския дворец.\"Мисля, че наистина е възможно да достигнем до решение по този въпрос в рамките на това шестмесечие\", отбеляза Макрон.Френският президент посочи още, че изготвеният от Европейската комисия текст за облагането на интернет гигантите е \"нещо хубаво за функционирането на европейския цифров пазар\".Курц и Макрон засегнаха и въпроса за Брекзит. Австрийският канцлер подчерта, че държавите членки на ЕС трябва да направят всичко по силите си, за да бъде избегнат \"твърд Брекзит\". \"Необходимо е да постигнем споразумение, а също така и да не бъдат нарушени по никакъв начин правилата на Европейския съюз\", заяви Макрон, цитиран от Ройтерс. ", "date": "2018.09.17", "title": "Курц и Макрон обсъдиха важни европейски въпроси в Париж"}
