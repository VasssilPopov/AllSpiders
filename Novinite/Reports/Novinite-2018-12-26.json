{"url": "https://www.novinite.bg/articles/168978/JP-liniya-shte-svarje-otnovo-Severna-i-Yujna-Koreya", "text": "В севернокорейския граничен град Кесон днес официално беше положено началото на проекта за съединяване и модернизация на железопътните линии и гари на Северна и Южна Корея, предаде БНР.Южнокорейска делегация пристигна с влак за  церемонията. Организаторите подчертаха, че това е символично събитие, а не начало на реална работа по проекта.В церемонията участваха по сто души от Севера и Юга, а също и дипломати от Русия, Китай и Монголия.От Сеул съобщиха вчера , че Съветът за сигурност на ООН е дал специално разрешение за церемонията да не важат санкциите срещу Пхенян. Това е позволило пътуването с влак на южнокорейската делегация, както и вноса в Северна Корея на необходимите материали.Сеул отдели за събитието 700 млн. вона (618 000 долара) предаде ТАСС, предимно за транспортиране на делегациите, строителство на сцена, покупка на аудиотехника.„Даваме си сметка, че възстановяването на връзката на железниците и пътищата означава нещо повече от механично свързване“, заяви южнокорейският министър на транспорта Ким Хьон-ми.„Хора и стоки ще преминават по тези маршрути и така ще растат възможностите за сътрудничество между Севера и Юга в различни области, включително култура, спорт, туризъм и здравеопазване“, добави тя. ", "date": "2018.12.26", "title": "ЖП линия ще свърже отново Северна и Южна Корея"}
{"url": "https://www.novinite.bg/articles/168958/Predimno-slanchevo-s-temperaturi-do-6-gradusa", "text": "Днес ще бъде предимно слънчево. Ще духа умерен северозападен вятър. Максималните температури ще са предимно между 1 и 6 градуса, сочи прогнозата на НИМХ.Атмосферното налягане е и ще остане по-високо от средното за месеца.Над планините ще преобладава слънчево време. Ще духа силен вятър от север-северозапад. Максималната температура на височина 1200 метра ще бъде около минус 3 градуса, на 2000 метра - около минус 9.Над Черноморието ще преобладава слънчево време, с по-значителни увеличения на облачността главно след обяд по северното крайбрежие. Ще духа умерен северозападен вятър. Максималните температури ще са 3 - 4 градуса. Вълнението на морето ще бъде 2 - 3 бала. Температурата на морската вода е 7 - 8 градуса.", "date": "2018.12.26", "title": "Предимно слънчево с температури до 6 градуса"}
{"url": "https://www.novinite.bg/articles/168961/Denyat-na-bashtata-e", "text": "На втория ден от Коледа, 26 декември, в България се отбелязва Денят на Бащата. Денят на бащата е празник, на който се чества бащинството и родителските грижи на мъжете, точно както на Деня на майката се чества майчинството. Обикновено на този ден се правят подаръци на бащите и семейството празнува заедно през деня, припомня БГНЕС. Празникът прославя бащите и бъдещите бащи.В повечето страни Денят на бащата е светски празник. Той съществува навсякъде по света, но се отбелязва на различни дати. Православната църква го чества на 26 декември. В този ден се чества паметта на Св. Йосиф Обручник, на цар Давид като славен родоначалник на Исуса Христа и на Яков, брат Божий, пръв християнски епископ на град Ерусалим. Според католическата традиция празникът се чества на деня на св. Йосиф 19 март - в Аржентина, Великобритания, Венецуела, Еквадор, Зимбабве, Индия, Ирландия, Канада, Китай, Колумбия, Коста Рика, Куба, Малайзия, Малта, Мексико, Пакистан, Панама, Перу, Филипините, Сингапур, Словакия, САЩ, Турция, Франция, Холандия, Чили, Швейцария, Южна Африка и Япония Денят на бащата се отбелязва през третата неделя от месец юни. В Русия пък празникът се чества на 23 февруари - Ден на защитника на отечеството, военен празник, считан от мнозина за ден на мъжа.В последните години широка популярност добива американският вариант, който е тържествено отбелязан за първи път във Вашингтон през 1909 година. Но, едва през 1972 година президентът Ричард Никсън го обявява за официален празник.", "date": "2018.12.26", "title": "Денят на бащата е"}
{"url": "https://www.novinite.bg/articles/168963/Pochti-2-mln-lv-sa-sabrani-ot-nachaloto-na-kampaniyata-Balgarskata-Koleda", "text": "Благотворителната инициатива на държавния глава „Българската Коледа“ в подкрепа на децата с тежки заболявания и увреждания продължава. Два милиона лева достигна набраната сума за шестнадесетото издание на кампанията след края на благотворителния спектакъл, който се състоя навръх Коледа в Народния театър „Иван Вазов“.Към момента са изпратени 560 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на ноември. Оттогава досега в дарителската банкова сметка на инициативата са постъпили 1 330 000 лв., a 35 000 лв. са дарени чрез системата ePay.bg. Дарения за благотворителната инициатива могат да бъдат правени целогодишно.На коледния благотворителен спектакъл „Българската Коледа“ присъстваха президентът Румен Радев и неговата съпруга Десислава Радева, председателят на Народното събрание Цвета Караянчева, както и дарители, посланици на кампанията и деца, на които „Българската Коледа” помага.В подкрепа на децата с тежки заболявания и увреждания от сцената на Народния театър послания отправиха изявени български музиканти, певци, танцьори, актьори, спортисти и журналисти. Тази година концертът бе реализиран от екипа на „Dream Team Productions” и излъчен на живо по bTV, bTV Radio и Българското национално радио.Михаела Филева, група „Фондацията“, Графа, Миро, Поли Генова, Орлин Павлов, Тони Димитрова, Орлин Горанов, Еделина Кънева, Теди Кацарова, Детския радиохор на Българското национално радио, както и възпитаниците на Национално училище за танцово изкуство в София, детска вокална група „Бон-Бон“, Латида и хора към Национален фолклорен ансамбъл „Филип Кутев“ посветиха своите изпълнения на нуждаещите се деца и призоваха за подкрепа.Като застъпници на „Българската Коледа“ на сцената излязоха и журналисти от трите национални телевизии БНТ, бТВ и Нова ТВ – Николета Маданска, Стефан Щерев, Богомил Грозев, Искра Ангелова, Надежда Узунова, Антон Хекимян, Андрей Захариев и Мартина Ганчева.Сред застъпниците, които призоваха за съпричастност към децата в беда бяха и ректорът на СУ „Св. Климент Охридски” проф. Анастас Герджиков, д-р Неделя Щонова, актьорите Любо Нейков, Стоянка Мутафова, Силвия Лулчева, Албена Павлова и Ненчо Илчев, музикантът Теодосий Спасов, певицата Богдана Петрова, волейболистите Владимир Николов и Теодор Салпаров, актрисата Ралица Паскалева, боксьорите Кубрат и Тервел Пулеви, волейболистките Нася Димитрова и Христина Русева, баскетболистите Деян и Калоян Иванови, футболисти от отборите „ЦСКА”, „Левски” и „Славия”, актьорът Стефан Щерев, лекоатлетката Ивет Лалова, акробатите Мариела Костадинова и Панайот Димитров, световната и европейска шампионка по борба Тайбе Юсеин, лекоатлетката Мирела Демирева и плувецът Петър Стойчев.От сцената на Народния театър своята история разказаха Ралица Енева и нейните синове Радо, Георги и Христо. По време на концерта беше излъчена една необикновена среща между победителката от първия сезон на „България търси талант” – незрящата Богдана Петрова и едно от децата на „Българската Коледа” – Георги Скордев от Бургас. За дарената апаратура от „Българската Коледа“ и как тя помага на малките пациенти разказаха д-р Иван Чавдаров, д-р Стоян Пеев, д-р Пепа Ралчева, д-р Донка Узунова и д-р Габриела Минова. Шестнадесетото издание на благотворителната инициатива продължава през цялата 2019 година.Допълнителна информация за „Българската Коледа“, както и начините, по които може да бъде направено дарение, са посочени на интернет-страницата на благотворителната инициатива: .На същия е посочен и реда за кандидатстване за подпомагане.  ", "date": "2018.12.26", "title": "Почти 2 млн. лв. са събрани от началото на кампанията “Българската Коледа”"}
{"url": "https://www.novinite.bg/articles/168960/Chastichno-razrusheni-sgradi-i-patishta-sled-5-po-Rihter-v-Siciliya", "text": "Земетресение с магнитуд 5,0 е регистрирано на остров Сицилия, съобщи Евросредиземноморският сеизмичен център, предаде БГНЕС. Епицентърът на земетресението се намира на 170 км източно от град Палермо на дълбочина 2 км.Земетресението доведе до частично срутване на къщи в провинция Катания, а четирима души бяха ранени. Това съобщи новинарският канал \"TJ-com-24\". Според него животът на пострадалите не е в опасност. Участъкът от магистрала А18, свързваща Катания с Месина, е затворен поради повреда на пътната настилка, предаде ТАСС.Отбелязва се също, че вулканът Стромболи на едноименния остров недалеч от Сицилия се е активизирал. Във връзка с това италианското Министерство на гражданска защита обяви код „жълто“ за ниво на опасност.  ", "date": "2018.12.26", "title": "Частично разрушени сгради и пътища след 5 по Рихтер в Сицилия"}
{"url": "https://www.novinite.bg/articles/168977/Evakuaciya-i-aresti-na-letishte-v-Parij-zaradi-falshivi-orajiya", "text": "Двама души с реплики на оръжия предизвикаха паника в главното летище на Париж \"Шарл де Гол\", преди бързо да бъдат арестувани, съобщиха източници, близки до разследването, предаде Нова ТВ, позовавайки се на БГНЕС.Пътниците бяха евакуирани от Терминал 2 за около 45 минути след инцидента в 8:30 ч. местно време. Един от пътниците е вдигнал тревога, казвайки, че видял \"двама възрастни, които не говорят френски с оръжие\".Полицейски източник заяви, че граничната полиция е задържала двойката. Смята се, че оръжията са реплика на оригинали, използвани за спорт. ", "date": "2018.12.26", "title": "Евакуация и арести на летище в Париж заради фалшиви оръжия"}
{"url": "https://www.novinite.bg/articles/168980/73-mlrd-podaraka-sa-poluchili-decata-ot-Dyado-Koleda", "text": "Дядо Коледа е раздал около 7,3 милиарда подаръка на децата от цял свят и се е прибрал в дома си на Северния полюс. Това съобщи Северноамериканското въздушно-космическо командване /НОРАД/. На специалния сайт www.noradsanta.org е публикувано видео с успешното завръщане на белобрадия старец в своето имение на Северния полюс, предаде БГНЕС.От НОРАД съобщиха, че тази година една от последните спирки на Дядо Коледа са били Хавайските острови. „С нетърпение очакваме следващата година, за да проследим отново неговото придвижване по света“, заявиха от ведомството. НОРАД започна да следи предвижването на Дядо Коледа от 9:01 часа българско време на 24 декември.Първи получиха своите подаръци децата от Австралия и Нова Зеландия, след това той премина над Япония, Китай, Индия, Африка, Близкия Изток, Европа, Латинска Америка, Гренландия, Русия, САЩ и Канада. НОРАД наблюдава пътешествието на Дядо Коледа от 1955 г. насам, за целта използва 47 радари. Смята се, че те реагират на топлината, излъчвана от носа на елена Рудолф, който е водач на елените на Дядо Коледа.", "date": "2018.12.26", "title": "7.3 млрд. подаръка са получили децата от Дядо Коледа"}
{"url": "https://www.novinite.bg/articles/168981/Ukrajna-veche-ne-e-vav-voenno-polojenie-obyavi-Poroshenko", "text": "Президентът на Украйна Петро Порошенко официално обяви прекратяването на военното положение в страната. \"Това е моето официално решение\", каза той на заседание на Съвета за национална сигурност и отбрана, предаде Нова ТВ, позовавайки се на БГНЕС. \"Днес, в 14:00 часа (местно време), военното положение се прекратява. Това е моето официално решение, то се основава на анализ на всички компоненти на настоящата ситуация по сигурността\", каза той, отбелязвайки, че няма планове да го удължава. Той обясни решението си с нежелание да ограничава правото на гражданите да избират и да бъдат избирани. Порошенко гарантира, че президентските избори ще се проведат, както беше планирано, на 31 март 2019 година.\"Ще защитим демокрацията. И гарантираме, че президентските избори ще се проведат на 31 март 2019 г.\", каза той на заседание на Съвета за национална сигурност и отбрана.Основното постижение на военното положение президентът отбеляза в значителното увеличаване на отбранителните способности на страната. \"Много работа беше свършена по преразпределението на войските, преоборудването на броя на резервите от първа необходимост, доставките на нови оръжия и модернизирането на техниката и въоръжението\", каза той.Военното положение беше въведено на 26 ноември в продължение на 30 дни в десет региона на страната. Причината за въвеждането му беше инцидентът в Керченския проток на 25 ноември, когато три кораба на Военноморските сили на Украйна нарушиха процедурата за преминаване през териториалните води на Руската федерация, докато плаваха от Черно море до Азовско море. Корабите бяха задържани с оръжие и 24 членове на екипажа бяха арестувани от съда на Симферопол по обвинение в незаконно преминаване на държавната граница на Руската федерация.Първоначалният план на Порошенко за въвеждане на специален правен режим в продължение на 60 дни в цялата страна беше категорично отхвърлен от депутатите на Върховната Рада, които видяха в тази идея желанието на държавния глава да отложи и дори да отмени президентските избори, насрочени за 31 март в страната. В резултат на това президентът беше принуден да отстъпи, ограничавайки срока на военното положение до 30 дни, така че той „да не се припокрива с предизборната кампания“ и се отказа да го разпространи в цялата страна, ограничавайки се само до десет региона.  ", "date": "2018.12.26", "title": "Украйна вече не е във военно положение, обяви Порошенко"}
{"url": "https://www.novinite.bg/articles/168964/26-dekemvri-e-Sabor-na-presveta-Bogorodica", "text": "Православната църква, след тържеството в чест на великите свещени събития, случили се в деня на Христовото Рождество, на 26 декември събира вярващите да възхвалят с хвалебни и благодарствени песни Божията майка като избраница на Божия промисъл, припомня БГНЕС.\"Дойдете - подканя ни Църквата тоя ден - да възпеем Спасителевата майка, която и след раждането пак се оказа Дева!\" Това събрание на вярващите на деня след Рождество Христово за прославяне на св. Богородица, която родила Спасителя, е наречено \"Събор на пресвета Богородица\". Същия ден се чества паметта на св. праведни Йосиф, обручник на св. Дева, за живота на когото са запазени малко сведения, а също и паметта на св. цар Давид като славен родоначалник на Иисуса Христа и на св. Яков брат Господен, пръв християнски епископ на град Йерусалим.На 26 декември именници са Давид, Дацо, Дачо, Жозеф, Йосиф. ", "date": "2018.12.26", "title": "26 декември е Събор на пресвета Богородица"}
{"url": "https://www.novinite.bg/articles/168967/Otec-Boyan-Saraev-Darjavata-po-malko-da-se-mesi-v-rabotata-na-carkvata", "text": "Кърджалийският манастир „Успение Богородично” вече 18 години раздава храна на социално слаби хора.„Обществената трапезария съществува от 1 февруари 2001 г. В нея се хранят хора от различни религии и народности. Не ги избираме по вяра. Всеки може да дойде. Случвало се е на ден около 130 души да получат храна. С времето бройката намаля до 60 души. Това ме кара да мисля, че вече все по-малко хора имат такава нужда”, каза в ефира на Нова телевизия отец Боян Саръев.Според него вярата в днешни дни оцелява трудно.„Вярата е една борба срещу невидимото зло, което вилнее в този свят. Основната задача на църквата е именно да се бори за спасението на човешките души. Когато хората нямат какво да ядат и пият, стават по-злобни и жестоки”, каза отецът. И допълни, че в последните години по-малко хора ходят на църква.„Държавата трябва по-малко да се меси в работата на църквата. Така тя ще бъде по-чиста и неподправена”, смята свещеникът.", "date": "2018.12.26", "title": "Отец Боян Саръев: Държавата по-малко да се меси в работата на църквата"}
{"url": "https://www.novinite.bg/articles/168972/Kitajskite-vlasti-planirat-vremenno-da-nyama-nakazaniya-za-prostituciya", "text": "Китайските власти планират да отменят наказанията за проституция, както и за лицата, които използват техните услуги, съобщава „Чайна дейли“, предаде БГНЕС. Изданието се позовава на доклад, подготвен от Комисията по юридически въпроси към Постоянния комитет на Общокитайското събрания на народните представители /ПК на ОСНП/, чиято редовна сесия се провежда в столицата на КНР.Според документа, компетентните държавни органи в най-скоро време трябва да подготвят програма за преобразования, която ще внесе необходимите промени в националното законодателство. „Съществуващите правила противоречат на Конституцията, която трябва да осигури защита на човешките права. Новото законодателство ще реши този проблем“, заяви заместник-председателят на Общокитайската асоциация на адвокатите Чжу Чженфу.Очаква се, че съответните поправки ще бъдат одобрени още тази събота на закритата сесия на ПК на ОСНП, която се провежда два пъти месечно в Китай. Според съществуващите закони, приети през 1990 г., за проституция и ползването на нейните услуги се налага присъда от 6 месеца до 2 години затвор. Освен това уличените в този вид престъпления са задължени да преминат курс по превъзпитание.", "date": "2018.12.26", "title": "Китайските власти планират временно да няма наказания за проституция"}
{"url": "https://www.novinite.bg/articles/168962/Izraelskite-VVS-atakuvaha-orajeen-sklad-kraj-Damask", "text": "Израелски бойни самолети са нанесли удари по цели близо до сирийската столица Дамаск. Поразен е и оръжеен склад, като са ранени трима войници, съобщават сирийските държавни медии, предаде Нова ТВ.Според тях повечето от ракетите са били свалени от противовъздушна отбрана.Израелски медии пък твърдят, че ударът по цели западно от Дамаск е бил нанесен няколко часа, след като на международното летище там кацнал ирански пътнически самолет. Израел смята, че с него е доставено в Сирия военно оборудване.", "date": "2018.12.26", "title": "Израелските ВВС атакуваха оръжеен склад край Дамаск"}
{"url": "https://www.novinite.bg/articles/168976/Prezidentat-izkaza-blagodarnost-na-vsichki-vklyuchili-se-v-Balgarskata-Koleda", "text": "Благодаря на всички, чиято съпричастност прави \"Българската Коледа\" възможна за децата с тежки заболявания и увреждания. Това написа президентът Румен Радев в профила на държавния глава във „Фейсбук“.След края на благотворителния спектакъл набраната сума за шестнадесетото издание на „Българската Коледа“ достигна два милиона лева. Кампанията в подкрепа на децата в беда ще продължи през цялата 2019 г.", "date": "2018.12.26", "title": "Президентът изказа благодарност на всички, включили се в „Българската Коледа“"}
{"url": "https://www.novinite.bg/articles/168982/Pochivame-4-dni-za-Velikden-i-3-za-Koleda-prez-2019-g", "text": "Около Великден в края на април и на Коледа през декември - това ще са двата периода през 2019 г., в които ще се натрупат повече почивни дни.С измененията на Кодекса на труда отпадна практиката за разместване на почивни дни във връзка с официалните празници, за да се получат дълги уикенди. Според новата схема на официалните празници няма да се работи, а ако някой от тях се пада в събота или неделя, за почивен се обявява и следващия го понеделник. Така на практика по-дълги с един допълнителен ден уикенди ще има на почти всички официални празници догодина, прредаде Нова ТВ. Денят на Освобождението - 3 март, е в неделя, затова ще се почива и на 4 март, понеделник, отбелязва Нова телевизия.Следва първата за годината по-дълга почивка за Великден, който ще честваме на 28 април. Така за празника ще се почива общо 4 дни - от петък, 26 април, до понеделник, 29 април, включително.Около 1 май - Деня на труда и международната работническа солидарност, сряда, няма да има допълнителни почивни дни. Така ще бъде и на Гергьовден - 6 май, който се пада в понеделник. Без допълнителни почивни дни ще преминат и празниците около 24 май (петък) и 6 септември, петък. Един допълнителен ден почивка ще получим за 22 септември - Деня на Независимостта на България, който се пада в неделя. Затова ще се почива и на 23 септември - понеделник. Следващата почивка ще бъде около коледните празници. 24, 25 и 26 декември - Бъдни вечер и Рождество Христово, през 2019 г. са съответно вторник, сряда и четвъртък. Ще се почива само в тези три дни. От Асоциацията на индустриалния капитал изчислиха, че през 2018 г. сме работили само 249 дни и сме почивали повече, отколкото през 2017 г. Точно толкова ще работим и през новата година, показва календарът.     ", "date": "2018.12.26", "title": "Почиваме 4 дни за Великден и 3 за Коледа през 2019 г."}
{"url": "https://www.novinite.bg/articles/168983/Rumen-Petkov-Pokupkata-na-F-16-shte-e-po-golyamo-predatelstvo-ot-prodajbata-na-Marica-Iztok-1-i-3", "text": "Съдбата винаги наказва предателите. Едно от най-големите предателства в съвременната ни история беше циничната продажба на централите 1 и 3 в „Марица – Изток“, което се случи четири дни преди края на мандата на Иван Костов. Всъщност тук дори не става дума за продажба, а за подарък, който гарантира в последствие българските граждани да плащат десетки милиони лева допълнително за тока, който държавата изкупува по задължение всяка година. Сега сделката за F-16 прави продажбата / грабежа на ТЕЦ-вете 1 и 3 в „Марица-Изток“ да изглежда като невинна пионерска закачка. Това заяви в лична позиция председателят на АБВ Румен Петков. „Това поредно предателство има персонални носители. Това са Борисов, Каракачанов и Цветанов. Това, че те имат усещането, че са се про и предали на големия днешен брат от САЩ, не ги прави по-различни от тези, които преди време коленичеха пред СССР (въпреки, че Съветския съюз никога не ни е нанасял такива тежки социални удари)“.„Припомням на тези трима наши предатели, или ПРОдатели съдбата на „видния“ наш политик Иван Костов. Той бе забравен от всички и най-вече от своите. Бе загърбен и от американците, защото като предпоследната подлога направи точно това, което те искаха. Казвам „предпоследната“, защото последната сте Вие, скъпи Цв. Цв., Б.Б. и К.К. Казвам „скъпи“ защото сте най-скъпите продажници на българския народ“.", "date": "2018.12.26", "title": "Румен Петков: Покупката на F-16 ще e по-голямо предателство от продажбата на „Марица-Изток“ 1 и 3"}
{"url": "https://www.novinite.bg/articles/168959/Bez-TIR-ove-po-patishtata-mejdu-14-i-20-ch", "text": "Днес - 26 декември, от 14:00 ч. до 20:00 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в края на петте почивни дни.Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“.По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни в приложения линк - ", "date": "2018.12.26", "title": "Без ТИР-ове по пътищата между 14 и 20 ч."}
{"url": "https://www.novinite.bg/articles/168975/Samo-za-pochivnite-dni-v-Pirogov-sa-spasili-110-jivota", "text": "110 живота са спасени в Пирогов през последните 5 дни. Това отчете на брифинг изпълнителният директор на \"Пирогов\" проф. Асен Балтов, предаде репортер на БГНЕС.Директорът обясни, че от 21 до 26 декември през спешната болница са преминали 3150 пациенти, от които 420 са били приети за лечение. \"По време на празничните дни в болницата бяха приети 6 пациенти с инфаркт и 8 с инсулт, като те са на лечение в болницата. В токсикологията са настанени общо 45 пациенти. 5 деца са били с алкохолна интоксикация между 13 и 16 години, 5 възрастни също с алкохолна интоксикация и 3-ма възрастни с употреба на амфетамини в големи дози и 20 случая с тежки алергични реакции, свързани най-вероятно с храна”, обяви още проф. Балтов.Въпреки всичко обаче, най-много приети са били в травматологията – 100 души и добави, че през противошоковите зали са минали 26 възрастни и 14 деца. Директорът на спешната болница направи и кратка равносметка на изминаващата година. „За първи път „Пирогов” приключва годината без увеличение на задълженията, дори счетоводно е на малък плюс, около 400 000 лева”, отчете той.Балтов подчерта, че постепенно са се увеличили доходите на персонала, а броят на хората в администрацията е сведен до 70 души, а в болницата работят общо 2200 човека. Директорът добави още, че част от отделенията са били ремонтирани, появили са се нови такива, а догодина ще бъде създадено спешно педиатрично и очно отделение. Той обясни още, че през изминаващата година се увеличава броят на здравно неосигурените пациенти. „През 2018 г. през болницата са преминали 12 200 неосигурени пациенти, което е с 3200 души повече спрямо миналата година. Един неосигурен пациент струва на болницата ни около 1000 лв.“, посочи Балтов. ", "date": "2018.12.26", "title": "Само за почивните дни в „Пирогов“ са спасили 110 живота"}
{"url": "https://www.novinite.bg/articles/168979/Tramp-nedovolen-ot-finansoviya-si-ministar-moje-da-go-smeni", "text": "Недоволството на американския президент Доналд Тръмп от министъра на финансите Стивън Мнучин се усилва, въпреки обратните твърдения. Това съобщи телевизия Си Ен Ен, позовавайки се на осведомен източник от Белия дом, предаде БГНЕС. Тръмп сериозно е разочарован от Мнучин, смятайки, че той носи отговорност за спада на основните борсови индекси, който се наблюдава в САЩ през последните дни.Финансовият министър се намира в сериозна опасност заради гнева на държавния глава, което в крайна сметка може да доведе до неговата оставка от поста. „Мнучин е на мушката“, заяви източникът, полежал анонимност. Във вторник Тръмп заяви в Белия дом, че той има доверие във финансовия министър, наричайки го „много талантлив и много умен човек“.По данни на Си Ен Ен нещата в действителност са точно обратните. Стопанинът на Белия дом отмени посещението във Флорида, където възнамеряваше да прекара коледните празници. Той остана във Вашингтон и неговото настроение е сериозно помрачено от новините за нестабилност на фондовите пазари. Съветниците на Мнучин са се опитали да намерят някакви положителни данни за текущата икономическа ситуация, които той да представи на президента, но Тръмп е останал доста недоволен от видяното, уточнява Си Ен Ен.  ", "date": "2018.12.26", "title": "Тръмп недоволен от финансовия си министър, може да го смени"}
{"url": "https://www.novinite.bg/articles/168969/Vsyako-vtoro-balgarche-rodeno-sas-sekcio", "text": "Близо 30 милиона деца по света са раждани със секцио. Това показва доклад на Световната здравна организация, предаде бТВ.С около 50% са се увеличили и ражданията със секцио в някои страни от Югоизточна Европа, сред които и България. Делът в различните болници в страната обаче не е еднакъв. За последните 10 години той е нараснал от 28 на 45 на сто.Според препоръките на експертите от Световната здравна организация процентът на планираните раждания не трябва да надвишава 15 на сто.Почти всяко второ дете у нас родено със секциоВсяко второ българче се ражда със секциоПочти двойно са нараснали оперативните раждания за 10 годиниБлизо 30 милиона деца по света са раждани със секцио. Това показва доклад на Световната здравна организация, предаде бТВ.С около 50% са се увеличили и ражданията със секцио в някои страни от Югоизточна Европа, сред които и България. Делът в различните болници в страната обаче не е еднакъв. За последните 10 години той е нараснал от 28 на 45 на сто.Според препоръките на експертите от Световната здравна организация процентът на планираните раждания не трябва да надвишава 15 на сто. ", "date": "2018.12.26", "title": "Всяко второ българче родено със секцио"}
{"url": "https://www.novinite.bg/articles/168971/13-hil-piyani-i-3-hil-drogirani-zad-volana-hvanala-policiyata", "text": "13 000 водачи, или средно по около 1180 души на месец, са заловени да управляват с над 0,5 промила алкохол за периода от януари до края на ноември тази година. За същия период е била прекратена временно регистрацията на 4493 МПС, чиито собственици са спипани пияни, съобщава „Дарик“.Други 2964 водачи пък са били заловени след употреба на наркотични вещества. Това отчетоха от МВР по повод стартиралата международна полицейска операция  по линия на TISPOL, насочена срещу пияни и дрогирани шофьори.Независимо от промените в закона броят на пияните водачи остава тревожно голям, а по притеснителното е, че се увеличава и числото на хората, които шофират след употреба на наркотици, алармират от полицията. Най-често водачите посягат към канабиса и амфетамините.В последните две-три години лекари токсиколози отчитат също ръст на комбинираната употреба, която в почти всички случаи е марихуана плюс амфетаминов стимулант. ", "date": "2018.12.26", "title": "13 хил. пияни и 3 хил. дрогирани зад волана хванала полицията"}
{"url": "https://www.novinite.bg/articles/168970/Po-patishtata-kam-Sofiya-se-ochakvat-blizo-300-000-avtomobila", "text": "Интензивен трафик се очаква в края на петте почивни дни. Столицата преди Коледа напуснаха близо 300 хиляди автомобила, част от които ще се завърнат в София днес, отбелязва БНТ. Заради това се спира движението на камионите по автомагистралите и натоваренитe пътища. Наши зрители сигнализираха за голямо задръстване на пътя Русе - Бяла. От полицията поясниха, че е заради лека катастрофа, но движението вече е възстановено.От 14:00 часа до 20:00 часа се ограничава движението на камионите над 12 тона по автомагистралите и най-натоваренитe пътища, съобщават от Агенция \"Пътна инфраструктура\". Забраната не важи за моторни превозни средства, превозващи бързоразвалящи се хранителни продукти и товари на температурен режим, живи животни и опасни товари. Ще има и две ленти за влизащите в София през Владая, информират още от АПИ. ", "date": "2018.12.26", "title": "По пътищата към София се очакват близо 300 000 автомобила"}
{"url": "https://www.novinite.bg/articles/168965/Kak-se-razviva-emocionalnata-inteligentnost-i-kak-tova-moje-da-podobri-efektivnostta-na-rabotnoto-myasto", "text": "Как да бъдат развивани така наречените „меки“ умения? Как да подобрим комуникацията помежду си, да сме толерантни към другите на работното място, как да развием своята емпатия? Именно на тези въпроси отговаря екипът на „Огра“ ЕООД докато представя разработения по европейски проект социален иновативен инструмент за развитие на емоционалната интелигентност, наречен накратко „SuccessBOX”.На проведената заключителна конференция на 18.12.2018 г. бяха представени всички резултати от проекта, финансиран по Оперативна програма „Развитие на човешките ресурси“ 2014-2020 г. Под формата на игра, „SuccessBOX“ допринася за развитието и усъвършенстването на служителите, помага за конструктивното мислене, продуктивността и ефективността при изпълнение на работните задачи и за активизиране потенциала на човека. От екипа уточняват, че инструментът е иновативен, разработен е съвместно с FAIB, неправителствена организация от Полша на база различни психологически техники, разработени именно с цел подобряване на меките умения и емоционалната интелигентност. Следващата стъпка е реалното пазарно представяне на продукта, който способства за подобряване на емоционалната интелигентност, на емпатията, на комуникативните умения, самоконтрола и работоспособността. Внедряваната по проекта социална иновация „SuccessBOX” може веднага да бъде въведена за подобряване ефективността на екипите в различни компании, като също така спомага за изграждане и поддържане на положителни и продуктивни отношения между служителите в една организация. Доказано е, че емоционалната интелигентност има реално въздействие върху резултатите от работата, може да удвои, и дори да утрои производителността и ефективността на заетите лица. ", "date": "2018.12.26", "title": "Как се развива емоционалната интелигентност и как това може да подобри ефективността на работното място?"}
{"url": "https://www.novinite.bg/articles/168974/Protesti-v-Republika-Srabska-zaradi-smartta-na-momche", "text": "Нощ на протести в босненската Република Сръбска, след като полицията арестува бащата на загинал при неясни обстоятелства младеж.Арестуваният Давор Драгичевич води кампания за изясняване на причините за смъртта на сина си Давид през март тази година. Според семейството на загиналото момче, той е убит, а полицията прикрива извършителите. Случаят предизвика месеци на протести в страната.Твърди се, че причина за вчерашния арест на бащата, е неявяването му за разпит. Според неговите адвокати, мъжът е получил физически наранявания при задържането. Стотици хора се събраха с настояване Драгичевич незабавно да бъде освободен. Властите изпратиха жандармерия, за да разпръсне протеста.", "date": "2018.12.26", "title": "Протести в Република Сръбска заради смъртта на момче"}
{"url": "https://www.novinite.bg/articles/168966/Utre-spirat-dvijenieto-po-chast-ot-patya-Sofiya-Svoge", "text": "На 27 декември от 11 ч. до 13 ч. се ограничава движението по път II-16 Своге - София, в участъка от км 54+220 до км 54+690 във връзка с искане от Националната следствена служба.Обходните маршрути са:-Движението на тежкотоварните автомобили и автобусите в посока Северна България преминава по АМ „Хемус“;-За пътуващите от София за Своге маршрутът е: път ІІ-81 София – Костинброд – Бучин проход - път III-164 Искрец - Своге. Всички автомобили по направлението София – Своге ще могат да се движат без ограничение до отклонението за с. Радина.За пътуващите в посока София:-всички тежкотоварни автомобили над 12 т не преминават по път II-16 Своге – София през Искърското дефиле, а се отклоняват по път I-1 Видин – София при с. Ребърково в посока Ботевград;-автобусите от Враца, пътуващи за София по път I-1 Видин – София продължават до Ботевград и АМ „Хемус“.За пътуващите от Враца в посока София са следните маршрути:-Транзитното движение в посока Своге по път I-1 Мездра - Ботевград - София се забранява за тежкотоварните автомобили над 12 т. Автобусите в посока София могат да преминават по АМ „Хемус“;-Лекотоварното движение до Своге е по път II-16 Своге - София, след което се отбива по път III-164 Своге - Искрец - Бучин проход и път ІІ-81 София - Костинброд;-Локалното движение ще е на пропускателен режим от екипи на пътна полиция – Мездра при с. Ребърково. ", "date": "2018.12.26", "title": "Утре спират движението по част от пътя София-Своге"}
{"url": "https://www.novinite.bg/articles/168984/Lihvite-po-novite-krediti-moje-da-se-povishat-po-starite-ne-kazva-ekspert", "text": "През следващата година е възможно леко повишение на лихвите по ипотечните и потребителските кредити. Това прогнозира пред “Дарик” кредитният консултант Тихомир Тошев.Финансовият експерт Тихомир Тошев смята, че новоотпуснатите жилищни кредити може да поскъпнат с 0,2-0,4 пункта, за старите заеми по-скоро няма да има промяна. Все пак ако има повишение на лихвите на жилищните заеми, това ще засегне и потребителските кредити.В момента лихвите по потребителските заеми се движат между 5 и 7%. Тошев посъветважелаещите да изтеглят заем да обмислят внимателно това решение.\"Разумният съвет винаги е бил да прибягваме до кредит само тогава, когато наистина имаме нужда от него и за много ясно преценени нужди. Т.е. не е хубаво да се теглят кредити за скъпи и луксозни неща, от които нямаме нужда. И през следващата година очакваме, че интересът ще е най-голям към ипотечните кредити. Нещо, което е разумно и носи ползи на всяко домакинство. При потребителските кредите най-често се търсят кредити за ремонти на дома\", коментира експертът.Заради силно конкурентния пазар обаче не е изключено повишението на лихвите да се отложи във времето.", "date": "2018.12.26", "title": "Лихвите по новите кредити може да се повишат, по старите – не, казва експерт"}
{"url": "https://www.novinite.bg/articles/168973/Kolonata-kam-Sofiya-pri-Vitinya-veche-e-15-km", "text": "С цел намаляване на престоя в тунелите на магистрала „Хемус“ е организирано изкуствено забавяне на трафика преди 42 км, в посока София. От „Пътна полиция“ напомнят, че в участъка 38-36 км има стеснение поради ремонт на виадуктите. Движението се извършва двупосочно в платното посока Варна. На 33 км, в тунел „Витиня“ в посока Варна, движението отново е двупосочно.От Пътна полиция умоляват гражданите, тръгнали на път, да бъдат внимателни, толерантни и търпеливи. Водачите стриктно да спазват временната организация и указанията на органите на ред.", "date": "2018.12.26", "title": "Колоната към София при „Витиня“ вече е 1.5 км"}
{"url": "https://www.novinite.bg/articles/168968/DNSK-izdala-2880-razresheniya-za-polzvane-na-infrastrukturni-obekti", "text": "2880 разрешения за ползване са издадени от ДНСК от началото на годината до сега. Това показват данните на Дирекция национален строителен контрол. Разрешенията са за ползване на новопостроени или реконструирани обекти от пътната, екологичната и образователната инфраструктура. Изградени са нови предприятия и магазини, както и ВиК съоръжения.  Най-важният обект от пътната инфраструктура, който беше въведен в експлоатация, е  участъкът Кресна - Сандански от автомагистрала „Струма“. Новата магистрална отсечка ще облекчи пътуването към Гърция, ще се подобри и безопасността на движение.   Облекчи се и трафикът в един от най-натоварените участъци по Черноморието – от Бургас до Слънчев бряг, където в отсечката между Ахелой и Поморие беше изградено второ платно, както и директното трасе на обходния път на Ахелой. Така още преди старта на активния туристически сезон значително се улесни движението и се повиши безопасността на пътуващите. Инвестицията е със средства от бюджета и е на стойност 45 млн. лв.Със средства по ОПРР 2014-2020 г. беше рехабилитирана още една важна пътна отсечка в региона -  15,5 км от второкласния път Варна-Добрич, който е  най-кратката връзка с Румъния на курортите по българското Черноморие.През тази година бяха обновени десетки улици и булеварди в страната – извърши се реконструкция на участъци от столичните булеварди „Прага“, „Княз Александър Дондуков“, „Овча купел“, „Тодор Каблешков“ и други. Обновени бяха Приморският парк в Бургас, парк „Възраждане“ във Варна, както и парковете в Сандански, Горна Оряховица, Ботевград, Монтана и други. Извършено е и разширение на Транзитния газопровод за Турция в участъка Компресорна станция Лозенец – Очистно съоръжение Недялско, както и на газопроводите и газоразпределителните мрежи в София, Пещера, Добрич, Кърджали, Силистра, Сандански и др.През 2018 г. е извършена и рекултивацията на депата за битови и неопасни отпадъци в общините Стамболийски, Козлодуй, Сливо поле, Главиница, Гълъбово, Велики Преслав, Кнежа и Тополовград.През тази година приключи реконструкцията на ПСОВ –Враца и днес градът има модерно съоръжение за пречистване на отпадъчните води, което гарантира по-чиста вода, почва и въздух за живеещите. Разширена беше и газопроводната мрежа на страната. И всичко това е доказателство, че стопанската конюнктура в страната е благоприятна.Извършен беше ремонт и реставрация на три църкви – „Свети Архангел Михаил“ в гр. Трявна, на „Св. Йоан Алитургетос“ в Несебър и „Св. Архангел Михаил“ в гр. Рила. Това са паметници на културата, които бяха спасени от разруха. ", "date": "2018.12.26", "title": "ДНСК издала 2880 разрешения за ползване на инфраструктурни обекти"}
