{"url": "https://www.novinite.bg/articles/174901/Mobilno-prilojenie-prikanva-stolichani-da-signalizirat-za-izostaveni-stari-koli", "text": "Няма шофьор, който да не негодува при вида на старите трошки, заемаща оскъдните места за паркиране по столичните улици. И не само там – същото е положението с всеки по-голям град в България. Само в столичния район „Оборище” изоставените от собствениците стари коли са надминават числото 100. И така е от години.По правилник, ако видите на изоставения си автомобил стикер, поставен от контролните органи, с който ви предупреждават да премахнете кората си, трябва да знаете, че имате на разположение 3 месеца, за да го направите. След този срок може и да не намерете личната си собственост на мястото, където я държите от години – ще я репатрират и чакайте глоба. Тя варира от 300 до 1000 лева и зависи от това къде е изоставен автомобилът, дали не създава предпоставка за катастрофа, дали не е в градинка, където са унищожени зелените площи и т.н., уточняват от Столичния Инспекторат. Освен това, за да бъде вдигнат старият автомобил, трябва да не е минавал технически преглед 3 години. Както се вижда, условностите са доста, така че старите брички ще продължат да задръстват улиците и паркинзите, а собствениците им ще продължат да се услушват докога ще им се разминава. Изходът е в намаляване на срока на тежката процедура за санкциониране и от Столичната община вече умуват за това.Добър изход от това положение предлага новото мобилно приложение „Гражданите”, което помага за намиране на изоставени коли в София. Чрез него гражданите могат да подават сигнали както за намиращи се на улицата безстопанствени автомобили, така и за едрогабаритни отпадъци, изхвърлени от недобросъвестни собственици край контейрите. Старите мебели, вехтории, дивани, кресла обикновено се доразпарчадисват от клошарите. Някои ги използват за отопление, като ги изгарят в домашните си печки на твърдо гориво, с което допълнително замърсяват въздуха и природната среда. Затова поддържащите апликацията “Гражданите” горещо приканват столичани да проявят будната си съвест, като сигнализират за забелязаните нередности. ", "date": "2019.05.01", "title": "Мобилно приложение приканва столичани dа сигнализират за изоставени стари коли"}
{"url": "https://www.novinite.bg/articles/174877/Trus-ot-36-po-Rihter-v-Provadiya", "text": "Земетресение с магнитуд 3,6 по скалата на Рихтер е регистрирано във Варненско, близо до Провадия, предаде БГНЕС.Земният трус е усетен в 21,22 ч. с епицентър на 6 км южно от Провадия, на 39 км западно от Варна, с дълбочина 2 км. Според Геофизичния институт на БАН магнитудът на земетресението е 3,7 по Рихтер. Няма данни за материални щети.", "date": "2019.05.01", "title": "Трус от 3.6 по Рихтер в Провадия"}
{"url": "https://www.novinite.bg/articles/174878/Praznuvame-Denya-na-truda", "text": "На 1 май голяма част от света, включитлно и у нас, отбелязва Деня на труда и на международната работническа солидарност. На тази дата много страни в света честват обществените и икономически постижения на работническото движение, припомня БГНЕС.Първи май е един от официалните празници в България и официален почивен ден.За първи път опит за честване на Първи май у нас се прави през 1890 година от Топографското дружество. През 1939 година Първи май е обявен за официален празник, а от 1945 година комунистическата власт започва да чества празника всяка година. След края на комунистическия режим през 1989 година Първи май продължава да е официален и неработен ден, но държавната власт не се ангажира с организирането на масови прояви, както по времето на социализма.Историята на празника се свързва с международното социалистическо движение през XIX век и работническите протести за зачитане на елементарните социални права. Началото се поставя на 1 май 1886 година в САЩ, когато профсъюзите провеждат неофициална национална стачка, в която вземат участие над 300 000 работници от цялата страна с искане за въвеждане на официален 8-часов работен ден. След тридневни протести в Чикаго полицията и частните охранители разпръсват протестиращите, раняват около 200 души и убиват поне четирима. На 4 май по време на последвалия протест срещу полицейското насилие сред полицията е хвърлена бомба, при която загива един полицай и шестима са ранени. Набързо са осъдени и екзекутирани седем анархисти, впоследствие оправдани като невинни.През 1889 година учредителният конгрес на Втория интернационал, проведен в Париж, призовава за международни демонстрации в знак на солидарност към протестите в Чикаго. През 1904 година Международната конференция на социалистите в Амстердам призовава “всички социалдемократически партии и профсъюзи от всички страни да демонстрират енергично на Първи май за официалното признаване на 8-часовия работен ден, за права на пролетариата и за световен мир.” Тъй като най-ефективният начин за демонстрации е стачката, конгресът решава, че е “задължително за всички пролетарски организации от всички страни да спрат да работят на 1 май, навсякъде, където е възможно без негативни последици за работниците”.", "date": "2019.05.01", "title": "Празнуваме Деня на труда"}
{"url": "https://www.novinite.bg/articles/174879/Dneven-horoskop-za-sryada", "text": "Изправени сте пред нещо много сериозно. Не се притеснявайте, това може да ви изиграе лоша шега. Вложете цялата си енергия и ще се справите с предизвикателството.Изтощени сте и това ви пречи да се фокусирате. Нужна ви е сериозна почивка, за да презаредите батериите. За момента просто се захващайте с по-лесни задачи.Имате много различия с близките си днес, но те могат да работят във ваша полза. Денят е подходящ за експериментирате, като направите няколко стъпки в различна посока.Представителите на останалите зодиакални знаци могат да намерят дневния си хороскоп ", "date": "2019.05.01", "title": "Дневен хороскоп за сряда"}
{"url": "https://www.novinite.bg/articles/174899/Pochti-8-mln-britanci-ne-sa-pojelali-da-glasuvat-za-noviya-Evroparlament", "text": "Проучване във Великобритания показва, че близо 8 милиона гласоподаватели още не са се регистрирали за изборите за Европейски парламент, предаде БНР. Апатията и мобилизацията на антиевропейските политически сили по принцип са характерни за европейските избори на Острова.Данните от проучването, поръчано от организацията „Най-доброто за Великобритания“, разтревожи най-вече водещите кампания за оставане в ЕС. Каралайн Лукас от Зелената партия открито призова хората да гласуват, независимо от това дали са за напускане или оставане в ЕС, защото апатията не е от полза в такива важни избори в такова важно време и гласът на всички имащи право на глас трябва да бъде чут.Изборите за Европейски парламент трябва да се проведат във Великобритания на 23 май, освен ако парламентът не успее по-рано да ратифицира споразумението за излизане на Обединеното кралство от ЕС. Срокът за регистрация изтича на 7 май в полунощ.Анкетите показват, че най-популярни в тези избори са двете нови партии: партията „Брекзит“ на националиста Найджъл Фарадж, който привлича много гласоподаватели от управляващата Консервативна партия и центристката партия „Промяна за Обединеното кралство“ на отцепниците от двете основни партии - Консервативната и Лейбъристката, която е за втори референдум.Управляващите консерватори открито заявиха, че европейските избори не са техен приоритет.", "date": "2019.05.01", "title": "Почти 8 млн. британци не са пожелали да гласуват за новия Европарламент"}
{"url": "https://www.novinite.bg/articles/174885/Prezidentat-v-Klisura-Rodolyubieto-ne-e-gryah-a-izbor-na-dostojnite", "text": "„Родолюбието не е грях, а избор на достойните. Подвигът на априлци ни напомня, че смирението пред Бог не е примирение и апатия, а чистите духом често са най-дръзки в мечтите и делата си, че нашата съдба зависи от нас самите“. Това заяви държавният глава Румен Радев в Клисура, където участва в тържествената програма по повод 143 години от Априлското въстание.Държавният глава подчерта, че вярата в независима България е упованието на тръгналите към осъзната саможертва въстаници, превърнали града си в клада, осветила пътя към свободата и към нова България. След кървавия погром клисурци се връщат, за да възродят града си от пепелищата.„По Великден православните българи се стичаме в църквите, за да почетем чудото на Възкресението. Нашите храмове не са само от камък. Има и един друг – свят храм, който всеки роден на тази земя носи в сърцето си и в който винаги ще славим възкресението на народа ни от робството“, заяви Румен Радев.В словото си президентът припомни и пламенната реч на Григор Попбожков на освещаването на въстаническото знаме преди битката за Зли дол - „Слаби сме физически, но силни по правда и вярваме, че правдата ще възтържествува – ако има християнски бог и християнски свет! И когато измъченият народ скочи от всички страни и я подири, тя ще бъде спечелена. Това време, този славен час е настанал“.В Клисура президентът и Върховен главнокомандващ на въоръжените сили посети Историческия музей на града, след което прие почетния строй на 61-ва Стрямска механизирана бригада и наблюдава тържествената проверка-заря в памет на падналите за свободата на България.", "date": "2019.05.01", "title": "Президентът в Клисура: Родолюбието не е грях, а избор на достойните"}
{"url": "https://www.novinite.bg/articles/174898/Radev-Dokato-balgarite-sahranyavat-vazrojdenskiya-duh-bezrodnicite-nyama-da-zatriyat-nashata-istoriya", "text": "„Докато ви има вас и децата ви растат с възстановките, българските песни и възрожденския дух, безродниците няма да затрият нашата история. Народ без минало няма бъдеще, затова сме длъжни да помним“. Това заяви държавният глава Румен Радев в Клисура, където се състоя възстановка на моменти от Априлската епопея през 1876 г. с участието на местни самодейци и членове от Национално дружество „Традиция“.Румен Радев благодари на всички потомци и родолюбиви българи, които не само пресъздават славата и величието на Априлското въстание, но и пренасят завета на дедите ни от поколение на поколение. „Събитията преди 143 години ни напомнят за моралната сила и величието на един народ, готов на саможертва в името на свободата“, посочи президентът.По думите на държавния глава клисурци са завещали безценен урок за бъдните поколения. „Народ, чиито мъже грабват допотопни пушки срещу многократно превъзхождащ противник в името на правдата и свободата и чиито жени скачат в кладенците заедно с децата си, за да не допуснат поругаване, такъв народ не може да бъде покорен и мачкан“, категоричен беше президентът Румен Радев.Държавният глава посети църквата “Св. Богородица” в Клисура.", "date": "2019.05.01", "title": "Радев: Докато българите съхраняват възрожденския дух, безродниците няма да затрият нашата история"}
{"url": "https://www.novinite.bg/articles/174887/Otnovo-strelba-i-ubiti-v-universitet-v-SASht", "text": "Двама души са били убити и четирима ранени, след като неизвестен извършител откри огън в кампуса на Университета на Северна Каролина в Шарлът (UNCC), пише местния вестник Шарлът обзървър.Двама от ранените са с опасност за живота, твърдят лекари от Бърза помощ.Все още не е ясно дали стрелецът е задържан, както съобщи местен телевизионен канал.“Бягайте, крийте се, борете се. Незабавно подсигурете безопасността си”, написа университета на официалния си профил в Туитър.“Действащ нападател”, беше изписано с големи букви на интернет страницата на учебното заведение.От университета казаха още, че стрелбата е започнала в 17:45 местно време. Около половин час след това беше разпространено съобщение, че кампуса на университета остава затворен.“Останете на сигурно място и следете имейлите от UNCC”, се казва в по-късен туит.Малко по-късно от учебното заведение казаха, че полицията проверява една от сградите в кампуса и наредиха на студентите да се подчиняват на полицаите. ", "date": "2019.05.01", "title": "Отново стрелба и убити в университет в САЩ"}
{"url": "https://www.novinite.bg/articles/174891/Borisov-vav-Varshava-Stranite-ni-dokazaha-che-mogat-da-badat-kormiloto-na-ES", "text": "Страните ни доказаха, че могат да бъдат „кормилото на Европейския съюз“. Това заяви министър-председателят Бойко Борисов по време на пленарната сесия „Заедно за Европа“ във Варшава по повод 15-годишнината от началото на голямото разширяване на Европейския съюз.Държавните и правителствени ръководители на страните-членки, приети след 2004 година в Европейския съюз, провеждат среща на високо равнище във Варшава, инициирана от министър-председателя на Полша Матеуш Моравецки. Пред участниците в Полша българският премиер подчерта, че страната ни ще продължи да работи прозрачно и отговорно за бъдещето на европейските граждани и за осъществяването на общите политики на ЕС - икономически растеж, социално сближаване и перспектива за младите хора, сигурност и стабилност, развитие на цифровата икономика.„Ключовата дума и днес е „сигурност“. Без сигурност и стабилност европейските ценности са трудни защитими“, подчерта в изказването си българският министър-председател. Борисов заяви, че страната ни изпълнява отлично задачата по опазването на европейската граница и счита за особено важно укрепването на контрола по всички граници на общоевропейско ниво. Премиерът Бойко Борисов изтъкна още, че България ще продължава да отстоява категоричната си позиция за солидарно разпределение на тежестта и допълни, че никоя държава-членка не трябва да бъде оставена сама да се справя с предизвикателствата на миграцията. „Шенген е едно постижение, което трябва да съхраним. Бъдещето му трябва да бъде символ на обединена и единна Европа“, заяви още пред участниците Бойко Борисов. Българският премиер подчерта, че пълноправното членство в Шенгенското пространство си остава ключов приоритет за страната ни.По време на сесията във Варшава министър-председателят Бойко Борисов беше категоричен, че Европа няма да бъде завършен проект, ако страните от Западните Балкани не бъдат приобщени към ЕС. „Всяка от нашите държави даде своя принос. България вложи цялата си енергия, за да постигне напредък в тази област по време на ротационното си председателство на Съвета на ЕС. Удовлетворени сме и от факта, че настоящото Румънско председателство и бъдещото на Хърватия ще продължат осъществяването на този приоритет“, посочи премиерът Бойко Борисов пред лидерите в Полша.Българският министър-председател изтъкна и необходимостта от запазването на кохезионната и общата селскостопанска политика, включително осигуряване на адекватното им финансиране от бюджета на ЕС. Бойко Борисов посочи и нуждата от изграждането на Цифровия пазар и развитието на иновациите и високите технологии. Според него те ще допринесат за по-високата конкурентоспособност на ЕС. Пред участниците в сесията премиерът Борисов подчерта и стратегическото значение на Енергийния съюз, включително ускоряването на работата по регионалните енергийни проекти и междусистемните връзки.„България категорично остава на позиция, че консенсусът е задължителен при вземане на решения в областите от взаимен интерес на всички държави-членки от Общността“, завърши речта си българският министър-председател.", "date": "2019.05.01", "title": "Борисов във Варшава: Страните ни доказаха, че могат да бъдат „кормилото на ЕС”"}
{"url": "https://www.novinite.bg/articles/174880/Navarshvat-se-143-godini-ot-Aprilskoto-vastanie", "text": "В историческата памет на България Априлската епопея стои, макар и 143 години след въстанието, избухнало на 20 април (1 май по нов стил) в Копривщица. То е потушено с много кръв и зверства, но предизвиква за първи път света да обърне внимание на България, припомня БГНЕС.Априлското въстание е нашата, българската революция – морална и с оръжие, която се оказва, че е победила, независимо от потушаването на въстанието. Трескавата подготовка правела впечатление на местните мюсюлмани и на османските власти. Сигурна информация за “предприятието” обаче те получили едва след Оборище от участник в събранието, чието име на предател е изтрито от паметника в местността.От Пазарджик в Копривщица и Панагюрище били изпратени жандармерийски отделения, които да арестуват подстрекателите на “мирната рая”. При опит да бъде заловен Тодор Каблешков, копривщенските дейци нападнали и прогонили с оръжие изпратените турски военни. Мюдюринът бил убит, а в градчето била установена революционна власт. Под звъна на черковните камбани и гърмежа на пушките Каблешков изпратил в Панагюрище знаменитото “Кърваво писмо”. Писмото е пренесено от 19-годишния Георги Салчев, който изминал 5 часовия път от Копривщица до Панагюрище само за 2 часа.От 95 въстанали села и градчета, във въстанието участват едва около 10 000 мъже, въоръжени с огнестрелно оръжие.Много са причините за кървавия и трагичен край на Априлското въстание, но то е изцяло българско дело, неговата подготовка и избухване не са подкрепени от нито една външна сила.Апостолите и загиналите във въстанието остават в българската история не като мъченици, а като герои, които с младостта си, с образоваността си, с безкористието на саможертвата си и 143 години след тези героични събития като недостижима мечта за българите. Тази недостижима мечта върви вече през столетията, заедно с предшествениците на Каблешков, на Бенковски, на Бачо Киро – Раковски, Левски и месец по-късно героично и самотно загиналия Христо Ботев.", "date": "2019.05.01", "title": "Навършват се 143 години от Априлското въстание"}
{"url": "https://www.novinite.bg/articles/174882/Zam-shefkata-na-DFZ-si-tragna-zaradi-kashta-za-gosti", "text": "По разпореждане на премиера Бойко Борисов министърът на земеделието, храните и горите Румен Порожанов поиска оставката на зам.-изпълнителния директор на Държавен фонд „Земеделие“ Иванка Багдатова-Мизова. Причината е информация, че телефонът й е обявен в сайт за резервации () на къща за гости „Тара“ в с. Юндола. Предстои да бъде извършена проверка.Иванка Багдатова-Мизова подаде своята оставка и тя ще бъде приета, съобщиха от земеделското министерство.", "date": "2019.05.01", "title": "Зам.-шефката на ДФЗ си тръгна заради къща за гости"}
{"url": "https://www.novinite.bg/articles/174886/Mashtabni-razmirici-v-Karakas-sled-apel-na-Guajdo", "text": "Демонстранти се сблъскаха с полицията по улиците на Каракас, след призив за бунт от лидера на опозицията Хуан Гуайдо, предаде БГНЕС, позовавайки се на АФП.Гуайдо поиска от армията да въстане срещу президента Николас Мадуро, чието правителство каза, че са потушили опит за преврат.От кабинета обявиха, че “деактивират опит за преврат, извършен от малка група предателски войници”, но малко след това Гуайдо беше подкрепен от Съединените щати, където президента Доналд Тръмп написа, че “стои зад венецуелския народ и неговата свобода”.Докато сблъсъците и объркването се засилваха, нямаше знаци, че желязната хватка на Мадуро над армията, която го държи на власт в продължаващите месеци борби с Гуайдо, е отслабналаВ Туитър Николас Мадуро написа, че бойните командири са го уверили в “пълната си лоялност”.Гуайдо активизира поддръжниците си с видеозапис от ранната сутрин, който за пръв път го показа заобиколен от войници.35-годишният председател на народното събрание беше пред военновъздушната база Ла Карлота, където призова войниците да се присъединят към него.Видеозаписът имаше допълнително въздействие, защото участваше ключовата за опозицията фигура Леополдо Лопес, който стоеше до Гуайдо и каза, че войници са го освободили от продължилия години домашния арест.Гуайдо обяви, че освобождаването на Лопес е “началото на края на режима на Мадуро и няма връщане назад”.Хиляди привърженици на опозицията се стекоха на магистралата, водеща към авиобазата, много от тях вееха националния флаг, но бяха посрещнати със стрелба и сълзотворен газ от войниците, които охраняваха периметъра на комплексаМалко по-късно Леополдо Лопес, съпругата му и едно от децата им, влязоха в посолството на Чили и поискаха политическо убежище, обяви външния министър на Чили в столицата Сантяго.Войниците, които подкрепят Гуайдо носеха сини ленти на ръкава, за да се отличават като привърженици на временния лидер, когото над 50 държави признават за легитимен водач на Венецуела. Изглеждаше, обаче, че броят им не е голям.Бразилия обяви по-късно, че венецуелски войници са дезертирали в тяхното посолство в Каракас и са поискали убежище. Медиите в Бразилия твърдят, че войниците са били 25.Мадуро призова военните да демонстрират “железни нерви” и войници в тежка екипировка, подкрепени от бронирани автомобили и водни цистерни се изправиха срещу демонстрантите.Няколко превозни средства минаха през тълпата протестиращи, ранявайки няколко души. Бунтуващите се преградиха магистрала с един автобус и го подпалиха.Черен дим се издигна над район, в който има хангари за хеликоптери. Протестиращите срещу Мадуро успели да проникнат в него за кратко, но били отблъснати.Генералният секретар на ООН Антонио Гитериш призова всички страни в конфликта да избягват насилието, а министъра на отбраната на Венецуела Владимир Падрино, отправи заплашително предупреждение за “кървава баня”, като добави, че опозицията ще е виновна.В съобщение в Туитър Падрино написа, че ситуацията в казармите и военните бази в страната е “нормална”.По-късно Падрино каза, че полковник от армията е бил ранен с куршум във врата по време на сблъсъците в Каракас.Според източници от лечебни заведения, пострадалите в сблъсъците са 69, като двама от тях са били ранени от куршуми.", "date": "2019.05.01", "title": "Мащабни размирици в Каракас след апел на Гуайдо"}
{"url": "https://www.novinite.bg/articles/174892/Radev-Ot-borbata-za-dostojni-usloviya-na-trud-i-spravedlivo-zaplashtane-zavisi-badeshtetona-stranata", "text": "Държавният глава Румен Радев поздравява българите по случай Международния празник на труда. По думите на президента трудът е създал България, възраждал я е след войните, прославял я е по света, но днес той често остава недооценен. Стотици хиляди сънародници изкарват прехраната си зад граница в търсене на достойни доходи. Това трябва да се промени и в България трябва да бъде ценен трудът на всеки български гражданин.„Докато светът води битка за таланти – образовани, решителни и с поглед в бъдещето, у нас борбата продължава да е за достойни условия на труд и справедливо заплащане. От нейния изход зависи и какво бъдеще ще има страната ни и нашият народ“, подчертава Румен Радев.Държавният глава изразява признателността си към всички българи, които с усърдието си съграждат и пазят България. ", "date": "2019.05.01", "title": "Радев: От борбата за достойни условия на труд и справедливо заплащане зависи бъдещетона страната"}
{"url": "https://www.novinite.bg/articles/174900/Abiturienti-drskat-po-stena-globyavat-gi", "text": "Столичният инспекторат състави, за първи път, два акта на ученици, драскали по стена на сграда, която се намира в непосредствена близост до 91 Немска езикова гимназия „Проф. К. Гълъбов”. Това каза за БГНЕС Иво Пенев, който е началник на сектора, занимаващ се с контрола на рекламната дейност в града.Заловените са ученици от 12 клас на гимназията, които решили по този начин да отбележат дипломирането си, изобразявайки кутия с цигари. Нарушителите вече са пълнолетни и ще понесат отговорност за деянието си.„До съставянето на актовете се стига, след като учениците са били заловени на място от патрул на 4 РУ – СДВР докато рисуват. Установяването на такива вандалски прояви е изключително трудно, защото рядко органите успяват да заловят нарушителите в момента, в който рисуват. За такъв тип нарушения, предвидените в Наредбата за управление на отпадъците и поддържане и опазване на чистотата на територията на СО санкции за физически лица са от 50 до 500 лв.”, обясни Пенев и добави, че нарушителите вече са заличили надрасканото като са пребоядисали цялата стена, с надеждата да им се размине глобата.Той поясни, че от началото на годината Столичен инспекторат провежда кампания срещу вандалските прояви на рисуване и писане по училища и детски градини. За последните месеци са заличени драсканиците от фасадите на 9-та Френска гимназия, 133 СУ „А.С.Пушкин”, СМГ „П.Хилендарски”, 6 ОУ „Граф Игнатиев”, 126 ОУ „П.Ю. Тодоров” и 142 ОУ „В.Ханчев”. Кампанията на Инспектората продължава.Този случай идва, след като вчера нашенка беше заловена да изписва името си на Колизеума в Рим. Нея я застрашава глоба до 20 000 евро. ", "date": "2019.05.01", "title": "Абитуриенти дрскат по стена, глобяват ги"}
{"url": "https://www.novinite.bg/articles/174881/Ikonomisti-veshtayat-po-seriozna-ikonomicheska-kriza-ot-onazi-prez-2008-g", "text": "Обемът на световния дълг възлиза на 243 трилиона долара. Това е рекорд, превишаващ три пъти глобалния БВП, т.е. цената на всички продукти и услуги на планетата. Икономистите предупреждават, че когато тази мулти-трилионна бомба, заредена под световната икономика, експлодира, ще се разрази криза, по-лоша от тази през 2008 година. Това пише в материал на Наталия Дембинская, публикуван от РИА „Новости“, предаде БГНЕС.Както следва от доклада на Института за международни финанси, световният дълг миналата година се е увеличил с 3,3 трилиона долара – до 243 трилиона. От тях 65 трилиона се дължат на кумулативните дългове на държавите, което е почти един и половина пъти повече, отколкото при криза от 2009 година.Изключително висок е делът на дълга спрямо БВП в развитите страни – 390%. Повечето този параметър се е увеличил в Япония, Франция и Австралия. На развиващите се пазари, напротив, растежът на дълга се забави до най-ниското си равнище от 2001 г. насам.Анализатори констатират, четолкова огромен и неконтролируем дълг е резултат от безотговорната политика на западните централни банки, пристрастени към печатане на пари и даване на заеми.Правителствата, компаниите и физическите лица взичмат дългове за финансиране на икономическото развитие. Растежът не се случва – задлъжнявате още повече.. “Класическото поведение на наркозависимите”, каза инвестиционният анализатор Джон Молдин. “Световните централни банки създават дългове, а не се интересуват от това какво ще се случи с тях в бъдеще.”В края на миналата година икономистите от Международния валутен фонд посочиха огромния глобален дълг като основна заплаха за световната икономика. Ръководителят на МВФ Кристин Лагард припомни в тази връзка неправилните политически решения, които последваха фалита на Lehman Brothers.Правителствата на повечето страни са провалили почти всички реформи, необходими за защита на банковата система: на първо място, от рисковите и необмислени действия на финансистите, които предизвикаха мощна верижна реакция на колапса през 2008 г., констатират от МВФ. И макар регулаторите да са успели да извлекат някои поуки през последното десетилетие – това е увеличение на банковите резерви и по-строг надзор на финансовия сектор – взетите мерки очевидно не са достатъчни.Истинската машина за производство на дълг са САЩ. Общият дълг на страната (включително на правителството, местните власти, финансовата система, бизнеса и домакинствата) почти се е утроил от 2000 г. насам и сега надхвърля 73,6 трилиона долара. Само миналата година държавата, банките и нефинансовият сектор са взели назаем 2.9 трилиона долара, което е най-високото ниво от 2007 г. насам. Нефинансови корпоративни дългове в Съединените щати са близки до предкризисните върхове на 2008 г. Не е изненадващо, че през първото тримесечие на тази година американските компании бяха изправени пред понижаване на кредитните рейтинги.Още по-голям страх вдъхва огромен и постоянно нарастващ държавен дълг на САЩ. Счупен е поредният рекорд – 22 трилиона.Под Доналд Тръмп процесът на затъване в дългове се ускори. И въпреки че през 2016 г. по време на предизборната кампания той обеща да се справи с този проблем в продължение на осем години, се случи обратното. За две години държавата задлъжня с още почти два трилиона и в следващите две, според оценки на Блумбърг, ще добави още 4,4 трилиона.Сега Тръмп се готви да се отърве от прекомерното дългово бреме “до края на втория президентски мандат”. Но икономистите са сигурни: тенденцията няма да бъде обърната, тъй като бюджетната ситуация само се влошава.За 2018-та фискална година дефицитът на американския федерален бюджет се увеличи със 17% и достигна 779 млрд. долара – максимум от 2012 г. насам. Това е резултат от данъчната реформа на Тръмп. В краткосрочен план – едно и също нещо, поради намаляването на данъчните приходи и увеличените разходи за отбрана. Възможно е спад в кредитоспособността на страната. Според прогнозата на бюджетното управление на Конгреса, тази година дефицитът ще добави още 15,1% – до 897 млрд. долара. И през 2022 г. ще надхвърли трилионния белег и повече няма да падне надолу.Според прогнозите на инвестиционните банки до 2024 г. американският държавен дълг ще достигне 140% от БВП. Правителството ще трябва да заеме още нови трилиони, за да поддържа финансовия балон и да стимулира икономиката. В резултат на това структурният дефицит ще създаде “ефект на коловоза” – и икономиката ще се плъзне в бездната.Според експерти на САЩ им остават не повече от десет години, за да решат проблема. В противен случай страната ще се сблъска с пълна криза, сравнима с Голямата депресия от 30-те години на миналия век.Но катастрофата може да се случи по-рано: в някакъв момент световната икономика няма да може да усвоява огромен и неконтролируем дълг. Според анализаторите на Блумбърг последвалата криза ще създаде огромна бедност, водеща до силна геополитическа нестабилност, безредици и войни.Независимо от това колко опустошителен да беше финансовият колапс от 2008 г., следващият ще бъде още по-страшен: просто защото оттогава още 70 трилиона дългове натежаха на глобалната икономика. Това означава, че както правителствата, така и централните банки сега имат далеч по-малко сили и възможности за стабилизиране на икономиката при разгара на поредния срив.", "date": "2019.05.01", "title": "Икономисти вещаят по-сериозна икономическа криза от онази през 2008 г."}
{"url": "https://www.novinite.bg/articles/174895/V-London-osadiha-Djulian-Asanj-na-pochti-1-godina-zad-reshetkite", "text": "Основателят на сайта за разкрития „Уикилийкс“ Джулиан Асанж бе осъден днес от съд в Лондон на 50 седмици затвор за нарушаване на условията по освобождаването му под гаранция с търсенето на убежище в еквадорското посолство преди 7 години, предаде БНР, позовавайки се на Ройтерс. Той нарушил гаранцията си, тъй като сметнал, че е заплашен от екстрадиция в Швеция, която през 2012 г. го обвиняваше в изнасилване.Асанж (47 г.) е изправен пред обвинения в конспирация и теч на класифицирана информация в САЩ. Лондон ще трябва да реши дали да го екстрадира в САЩ в отговор на тези обвинения.Там Асанж е заплашен от 5 години затвор, ако бъде признат за виновен.На 11 април Еквадор оттегли убежището си за основателя на „Уикилийкс“ и той бе задържан от британската полиция.Миналия месец и Стокхолм обяви, че разглежда възобновяване на обвиненията в изнасилване. ", "date": "2019.05.01", "title": "В Лондон осъдиха Джулиан Асанж на почти 1 година зад решетките"}
{"url": "https://www.novinite.bg/articles/174883/Peti-blok-na-AEC-a-sprya-za-planov-remont", "text": "От днес, 1 май 2019 г., в АЕЦ “Козлодуй” започва плановият годишен ремонт на пети енергоблок. В ремонтната програма е включен необходимият обем дейности по превантивно техническо обслужване и ремонт на оборудването и на системите на блока, както и презареждане на реактора със свежо ядрено гориво за следващата горивна кампания.Ще бъдат изпълнени и редица мерки, свързани с осигуряване на надеждната и безопасна работа на съоръженията в периода на дългосрочната експлоатация на пети блок. Като част от дейностите по проекта за повишаване на топлинната мощност на реакторната инсталация до 104% ще бъде извършена модернизация на цилиндър високо налягане на турбината.Предвижда се плановият годишен ремонт на пети блок да завърши в средата на месец юни.Шести блок на АЕЦ “Козлодуй” работи с пълно натоварване на мощността.", "date": "2019.05.01", "title": "Пети блок на АЕЦ-а спря за планов ремонт"}
{"url": "https://www.novinite.bg/articles/174893/Vremeto-prez-maj-Oblachno-i-dajdovno-v-nachaloto-poveche-slance-i-povishenie-na-temperaturite-sled-sredata", "text": "През тази година през май се очаква средната месечна температура да бъде около нормата, която в по-голямата част от страната е между 16 и 19 градуса, по Черноморието и във високите полета - 15-16, в планините - от 2-5 по високите части над 2000 m до 12-14 градуса в по-ниските. Това сочи месечната прогноза на синоптиците от НИМХНай-ниските температури през месеца ще са предимно между 5 и 10 градуса, по-ниски в края на първото десетдневие, особено в котловините и по високите полета на Западна България, където има условия за слани. Най-високите през май ще бъдат между 28 и 33 градуса.Месечната сума на валежите ще бъде около и над нормата в западната половина от страната и около нормата - в източната. Месечна норма на валежите е между 50 и 70 mm, по Черноморието и долината на р. Струма – между 30 и 50 mm, в планинските и припланински райони - от 70 до 140 mm.В началото на първото десетдневие температурите относително ще се понижат и ще са по-ниски от обичайните. Облачността ще е по-често значителна и на места ще има краткотрайни валежи и гръмотевици. Към 3-4-ти се очаква затопляне, ще има и повече слънчеви часове. Купеста облачност ще се развива, главно над планинските райони, но само на отделни места ще превали и прегърми.През следващите дни до края на периода температурите ще се понижават. Облачността ще е често значителна и на много места ще има валежи и гръмотевични бури. В края на десетдневието, при изясняване и стихване на вятъра, по високите полета и в котловините има условия за образуване на слани.В началото на второто десетдневие се очаква подобрение на времето и бавно повишение на температурите. В средата и в края на десетдневието отново ще е неустойчиво с развитие на купесто-дъждовна облачност и краткотрайни валежи, гръмотевични бури и градушки. Температурите ще бъдат близки до обичайните.През третото десетдневие температурите относително ще се повишат. Ще се задържи неустойчиво, с повече слънчеви часове преди обяд и с краткотрайни превалявания и гръмотевични бури след обяд и преди полунощ. ", "date": "2019.05.01", "title": "Времето през май: Облачно и дъждовно в началото, повече слънце и повишение на температурите след средата"}
{"url": "https://www.novinite.bg/articles/174876/Promenliva-oblachnost-s-prevalyavaniya-na-mesta-i-temperaturi-do-23-gradusa", "text": "Днес ще има променлива облачност, по-значителна в следобедните часове, когато на места, главно в планинските райони ще превали и прегърми. Ще духа умерен, в Дунавската равнина и временно силен вятър от запад-северозапад. Максималните температури ще са предимно между 18 и 23 градуса, сочи прогнозата на НИМХ. Метеоролозите са обявили и жълт код заради очаквания силен вятър в най-северните области. Той е в сила за Видин, Монтана, Враца, Плевен, Велико Търново, Русе, Разград и Силистра.Атмосферното налягане ще се повиши слабо, но ще остане по-ниско от средното за май.Над планините ще има променлива, често значителна облачност и на места ще превали дъжд, по високите върхове - сняг. Ще духа умерен, по билата – силен западен вятър. Максимална температура на височина 1200 метра около 12 градуса, на 2000 метра – около 3.По Черноморието ще духа до умерен западен вятър, който след обяд ще се ориентира от юг-югоизток. Облачността ще е променлива, значителна над южните райони, където на отделни места ще превали. Максимални температури на въздуха: 17-21 градуса. Температурата на морската вода е 14-15. Вълнението на морето ще бъде 1-2 бала. ", "date": "2019.05.01", "title": "Променлива облачност с превалявания на места и температури до 23 градуса"}
{"url": "https://www.novinite.bg/articles/174897/I-v-Ukrajna-se-zaformya-apartamentgejt", "text": "Съпругата на новоизбрания президент на Украйна Владимир Зеленски Елена купила луксозен апартамент в Крим за половината от пазарната му стойност, пише БГНЕС, като се позовава на „Ройтерс”, предаде Нова ТВ. Жилището било закупено от бизнесмена Александър Буряк. Агенцията се позовава на официалните данни за доходите и украинския регистър на недвижимите имоти.За това как жената на Зеленски е била в състояние да сключи такава добра сделка не се съобщава. Нито новоизбраният президент, нито неговата съпруга отговориха на въпросите на журналистите, Буряк също отказва да коментира, подчертават от „Известия“.Информацията е, че Зеленская е закупила апартамент в жилищния комплекс в Ялта „Император“ през април 2013 г. за 163,9 хил. долара. В същото време минималната цена за жилища е била около 2 800 долара на квадратен метър. През април тази година този апартамент беше предложен за продажба в агенция за недвижими имоти Причал-82 за 790,7 хил. долара, но все още Зеленская е негов собственик.", "date": "2019.05.01", "title": "И в Украйна се заформя „апартаментгейт“"}
{"url": "https://www.novinite.bg/articles/174884/Specialna-organizaciya-v-Sofiya-i-Rakovski-za-poseshtenieto-na-papata", "text": "Негово Светейшество папа Франциск пристига на апостолическо пътуване в България в периода 5-7 май и ще посети градовете София и Раковски.За да може всички желаещи граждани и гости на столицата и на град Раковски да посетят събитията от програмата на Светия отец, е създадена координация между всички институции, имащи пряк ангажимент преди, по време и след провеждане на мероприятията в предстоящото посещение. Целта е постигане на максимална ефективност по охрана на обществения ред, организация на движението и противодействие на престъпността.Гражданите и гостите на София ще могат да присъстват на 3 основни събития от програмата на  папа Франциск. Контролно-пропускателните пунктове за тях ще са отворени 3 часа преди събитието.Две от събитията в София ще са на 5 май 2019 г.:- в 13:00 ч Светият отец ще произнесе неделната молитва „Царица небесна“ на площад „Свети Александър Невски“;- в 16:45 ч на площад „Княз Александър Първи“ папа Франциск ще отслужи света литургия.Третото събитие в София е на 6 май 2019 г.:- в 18:15 ч на пл. „Независимост“ гражданите и гостите на столицата ще могат да присъстват на събитието за мир с участието на представители на различни вероизповедания в България.В Раковски жителите и гостите на града ще могат да проследят светата литургия с първо причастие, което папа Франциск ще даде на деца в църквата „Пресвето сърце Исусово“ в 11:15 ч на 6 май 2019 г. За целта пред храма са определени зони за граждани, до които достъпът също ще става през контролно-пропускателни пунктове. Те ще са отворени 3 часа преди началото на събитието.На 3 май ще бъде разпространена допълнителна информация за предприетите мерки и местоположението на контролно-пропускателните пунктове за събитията от апостолическото пътуване на папа Франциск в София и Раковски.Всички желаещи да присъстват на събитията в София и Раковски ще бъдат допускани след проверка на изградените контролно-пропускателни пунктове. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети – огнестрелно оръжие, пиротехнически изделия, ножове, палки, боксове, бутилки, парфюми. Може да бъдат носени чадъри. По време на провеждането на събитията от посещението на папа Франциск  е възможно да възникне временно затруднение в движението.От Министерски съвет умоляват гражданите да следват задължителните организационни указания с цел доброто протичане на събитията. Необходимата информация за контролно-пропускателните пунктовe ще бъде публикувана на официалния сайт за посещението на папа Франциск в България –  , на сайтовете на МВР, на СДВР и на Областната дирекция на МВР в Пловдив. ", "date": "2019.05.01", "title": "Специална организация в София и Раковски за посещението на папата"}
{"url": "https://www.novinite.bg/articles/174888/Proveryavat-sgradi-v-Provadijsko-sled-zemetresenieto", "text": "Кметът на Провадия Филчо Филев съобщи, че вече е започнал огледът на обществени сгради в общината и околните села, за да се установи има ли щети от снощното земетресение със сила 3,7 по Рихтер. Епицентърът му е близо до града. До този момент няма сигнали за сериозни проблеми, посочи Филев пред БНР. \"Надявам се да няма щети. Помолили сме ръководителите на учебни, здравни и социални заведения да видят сградите на институциите, които управляват, имат ли щети. Същото ще извършат и кметовете и кметските наместници по населени места. До този момент нямаме сигнали за сериозни щети. Хората са изпитали лека уплаха, но паника нямаше\", казва кметът.", "date": "2019.05.01", "title": "Проверяват сгради в Провадийско след земетресението"}
{"url": "https://www.novinite.bg/articles/174894/Imperator-Akohito-oficialno-sedna-v-trona-v-Yaponiya", "text": "Нарухито стана новият император на Япония в полунощ в сряда, поемайки най-старата монархия в света след историческото абдикиране на баща си Акихито, предаде БГНЕС.Япония също така започва новата имперска ера на Рейва или „красива хармония”, която ще трае, докато 59-годишният днес Нарухито остане на трона.Нарухито става 126-ят император на Япония и официално ще вкара страната в нова ера, за която вече беше избрано името Рейва. Досегашната ера в историята на Япония се казваше Хейсей и започна през 1989 г., когато Акохито седна на трона.Новият император е на 59 години и е завършил образованието си в Оксфорд. През 1986 г. Нарухито се запознава с бъдещата си съпруга на чаено парти. Двамата се женят през 1993 г. Единственото дете на двойката е принцеса Аико, родена през 2001 г. Според японските закони, които не позволяват жена да е престолонаследник, тя няма да наследи баща си на трона. Първи престолонаследник става по-младия брат на новия император Фумихито, а след него в редицата престолонаследници е синът му и племенник на новия император, 12-годишният принц Хисахито. ", "date": "2019.05.01", "title": "Император Акохито официално седна в трона в Япония"}
{"url": "https://www.novinite.bg/articles/174896/Putin-podpisa-zakona-za-rusko-grajdanstvo-na-ukrainci", "text": "Руският президент Владимир Путин подписа закона за ускорено предоставяне на паспорти на украинци, които живеят в контролирания от бунтовници Донбас, обяви днес Кремъл, предаде БНР, позовавайки се на Ройтерс.Обявените по-рано планове предизвикаха критики от страна на ЕС и Киев.Кремъл публикува дълъг списък от граждани, които подлежат на опростена процедура за получаване на руско гражданство в рамките на 3 месец, включително тези, които живеят в определени територии – районите на Донецк и Луганск в Украйна.Законът влиза в сила от 1 май.Миналата седмица Путин каза, че може да облекчи и правилата за всички украински граждани, не само за жителите на Донбас. В отговор новоизбраният украински президент Володимир Зеленски обяви, че ще предложи гражданство на всички „репресирани от режима“ руснаци. ", "date": "2019.05.01", "title": "Путин подписа закона за руско гражданство на украинци"}
{"url": "https://www.novinite.bg/articles/174889/Malina-Krumova-Okolo-13-ot-horata-v-Balgariya-nad-64-godini-sa-shofori", "text": "Държавната агенция “Безопасност на движението по пътищата” прави комплексен анализ на състоянието на пътната безопасност, като в резултат от него ще бъдат предложени мерки за нейното повишаване. Това съобщи председателят на агенцията Малина Крумова в предаването „Денят започва“ на БНТ 1. По думите ѝ по-чест контрол на физическото състояние на шофьорите след определена възраст е сред възможните предложения, които подлежат на обсъждане.„Около 13% от хората над 64 годишна възраст в България са шофьори, а според статистиката на регистрираните пътно-транспортни произшествия четири пъти е по-голяма вероятността те да загинат като водачи в инцидент на пътя“, обясни Малина Крумова. Затова сред обсъжданите мерки на този етап е по-възрастните шофьори да минават по-често на медицински прегледи, но все още не е конкретизирана нито възраст, след която да се прилага подобно изискване, нито честота на контрола. „Не зная защо в публичното пространство се коментира точна възраст от 60 години – това трябва да е резултат от експертна медицинска оценка, която все още не е направена“, подчерта тя и поясни, че е възможно изискването да се прилага след 65 или 70 години. „Всичко към този момент са само спекулации“, каза още председателят на държавната агенция.Малина Крумова беше категорична, че на този етап не се обсъждат допълнителни тестове или други изисквания за никоя група шофьори. „Говорим само за мерки, които и в момента се прилагат“, акцентира тя и даде пример, че в момента, при подновяване на всеки 10 години на шофьорската книжка в категория B, се изисква предоставянето на медицинско свидетелство.„Ние коментираме единствено дали е нужно след определена възраст тези прегледи да са по-чести и дали трябва да се акцентира към определени аспекти на здравното състояние на шофьора“, обясни тя.„За всяка възрастова група шофьори е необходимо да се приложат диференцирани мерки, за да постигнем общата ни цел – повишаване на пътната безопасност и намаляване жертвите по пътищата”, каза тя и коментира потенциалните рискове при младите шофьори. Те най-често са по-агресивни на пътя, прекалено уверени, но с малък опит. Зачестяват и случаите, особено при младите шофьори, за употреба на наркотични вещества преди да седнат зад волана.Около 40% от всички пътно-транспортни произшествия в ЕС стават при служебни пътувания. Затова и Държавната агенция “Безопасност на движението по пътищата” в момента разработва системи за управление на безопасността на служителите при движение по пътищата, които ще започнат да се прилагат първо в бюджетните организации, стана ясно от разговора. „Стъпваме на европейския и международен опит като част от мерките са за завишаване на контрола към техническата изправност на превозните средства, на техните водачи и недопускане на шофьори с много нарушения да управляват служебни автомобили“, поясни Малина Крумова.", "date": "2019.05.01", "title": "Малина Крумова: Около 13% от хората в България над 64 години са шофьори"}
