{"url": "https://www.novinite.bg/articles/167144/Nov-protest-sreshtu-cenite-na-gorivata-i-Grajdanska-otgovornost", "text": " Стотици протестиращи излязоха с автомобилите си по улиците на Казанлък днес, предаде БГНЕС. Освен срещу високите цени на горивата, гражданите изказаха своето недоволство и срещу очакваните високи цени на задължителната застраховка \"Гражданска отговорност”. Казанлъчани заплашиха, че ако исканията им не бъдат чути, ще продължат с протестите.Протести се провеждат и в други градове на страната. В неделя се очаква и национален протест в 33 български града, включително и в столицата. Призивите в социалната мрежа Фейсбук, където присъствие заявяват стотици хиляди българи, гласи: „Омръзна ли ви всеки ден да чувате по новините за поредното увеличение на цените? Омръзна ли ви да слушате как пари се взимат и нищо повече не се случва в полза на народа? Горивата скочиха и се очаква с още да се покачат до края на годината! Факт е поредното увеличение на цената на гражданската отговорност, факт е увеличението на данъка на автомобила. Присъединете се, покажете, че ви интересува съдбата на всички нас, които някога сме имали честта да се наричаме българи!”. ", "date": "2018.11.10", "title": "Нов протест срещу цените на горивата и \"Гражданска отговорност\""}
{"url": "https://www.novinite.bg/articles/167119/RadevDnes-otnovo-vijdame-poznatite-mehanizmi-na-partiyata-darjava", "text": "Преди 29 години от тази дата започна преходът. Разни хора влагаха в него различни надежди, но всички очакваха повече свобода и справедливост. Свобода на мисълта и свобода на словото. Многопартийна система и честни избори. Демократична конституция, разделение на властите, върховенство на закона. Тези принципи, макар и трудно, намериха място в българското законодателство. Европейският път спомогна за тяхното налагане. Това заяви в обръщението си към народа президентът Румен Радев по повод годишнината от падането на тоталитарния режим у нас.И продължи:29 години по-късно основите на българската демокрация са критично застрашени. Свободата на словото е спомен от миналото. Четвъртата власт абдикира от ролята си на коректив. Рухнаха професионалните стандарти в медиите, а с тях и доверието на гражданите в поднасяната информация. Пропагандата задушава плурализма. Свободомислието се наказва. Възродиха се познатите механизми на партията-държава. Демократичните институции атрофират. Решенията се вземат на тъмно, често еднолично. Лобизмът и корупцията пронизват цялата система на държавно управление и го правят арогантно, без страх от санкция. Законите се пишат все по-често в интерес на бизнес кръгове и лобита, а не на гражданите. Това пролича и с гласуването на новия данък върху старите автомобили, който засяга огромното мнозинство от хората. Уважаеми депутати, българите притежават стари автомобили, не защото са безотговорни към природата, а защото не могат да си позволят нови. Бедността на българите не е грях, за да я облагате с данък.Демографският срив и емиграцията са комплексна оценка за моралната и социалната криза в обществото. Тя не може да бъде скрита зад скромните проценти на растежа. Кризата налага радикално преосмисляне, възвръщане към демократичните принципи и закона и политика, ориентирана към човека.Преди 29 години демократичните промени започнаха със смяна на върха. Днес демократичните свободи се нуждаят от широка, гражданска подкрепа. Това изисква характер и усилие. Всеки ден, от всеки човек. Загубата на демократичните завоевания връща историческия часовник на България назад.Убеден съм, че заедно, няма да го допуснем. Българският народ съзнава, че може да сбъдне своя огромен потенциал само в свободна и демократична държава. Корупцията и беззаконието траят толкова, колкото трае общественото търпение и безучастност. Но всяка порочна система е исторически обречена. Вярвам, че заедно ще защитим своите граждански и социални права, ще изведем България на пътя на закона и благоденствието.", "date": "2018.11.10", "title": "Радев: Днес отново виждаме познатите механизми на партията-държава"}
{"url": "https://www.novinite.bg/articles/167132/Rast-na-opitite-migranti-da-vlyazat-u-nas-ot-Garciya", "text": "Забранен е риболовът в граничния участък на река Марица в зоната на свиленградското село Генералово заради миграционен натиск в този участък от българо-гръцката граница. Целта е да се предотвратяват инциденти, предаде БНР.През последните месеци опитите на нелегални мигранти да преминават през зелената граница са повече спрямо 2017-а година. В зоната за отговорност на граничния участък\" Ново село\" те са се увеличили над 4 пъти. През първите 10 месеца на 2017 година  в този участък не са допуснати да влязат 520 незаконни имигранти. За същия период на тази година са спрени 2278 души, посочват от полицията.", "date": "2018.11.10", "title": "Ръст на опитите мигранти да влязат у нас от Гърция"}
{"url": "https://www.novinite.bg/articles/167135/Gonyat-pensionerite-ot-darjavnite-vedmostva-sled-Nova-godina", "text": "Над 1600 пенсионери, които в момента работят в държавната администрация ще останат без работа от Нова година. В преходните и заключителни разпоредби на Закона за държавния бюджет за догодина е включен текст, според който пенсионери няма да могат да са на държавен пост, съобщава бТВ.Информационните и комуникационните системи на МВР са застрашени от блокиране заради Закона за бюджета на държавата, предупреждават от синдиката на МВР.„Най-много ще бъде засегната системата - дирекция кис, която поддържа системата на гранична полиция, системата кпп, другите системи 90 на сто от тези служители ще бъдат засегнати от тази реформа и работата там ще спре”, Илия Хрисимов, заместник-председател на СФСМВР.От началото на месеца за 13 вакантни места в системата са обявени конкурси.„Пускат се разни митове и легенди, че там 90% са пенсионери, имаме достатъчно добри специалисти и считам, че ще намерим такива, които ще  заместят хората в компютърните ни отдели”, посочи Стефан Балабанов, заместник-министърът на вътрешните работи.„Определено ще има известни затруднения, но ако има такъв закон, говорим само за МВР, те са 250. Те работят по трудови отношения по Закона за държавния служител, това не засяга  служителите, които работят по закона за МВР – полицаи, пожарникари, тях промяна не ги засяга”, поясни вътрешният министър Младен Маринов.В цялата система на държавните служители засегнатите са 1650 души. „Това са хора, които получава пенсия от бюджета на държавата и отново получават заплата от бюджета на държавата, те заемат по-високи позици, за които има много млади хора, които трябва да бъдат стимулирани да работят в държавната система”, заяви Менда Стоянова, председателят на бюджетната комисия в НС.Според Менда Стоянова, освободените от държавна служба пенсионери, биха могли да се реализират успешно в частния бизнес.", "date": "2018.11.10", "title": "Гонят пенсионерите от държавните ведмоства след Нова година"}
{"url": "https://www.novinite.bg/articles/167123/Majdel-ES-tryabva-da-formulira-yasna-viziya-za-badeshtoto-si-razvitie", "text": "„ЕС трябва да формулира ясна визия за бъдещото си развитие, в диалог с гражданите. Вглъбен в непосредствените кризи, ЕС не успява да начертае достатъчно бързо как Европа би изглеждала след 10-15 години“, заяви Ева Майдел, председател на Международното европейско движение по време на годишната Федерална асамблея на организацията, която се проведе в петък във Виена, Австрия.В рамките на асамблеята се обсъдиха възможностите за увеличаване на гражданската активност за предстоящите европейски избори. Организациите членки посочиха борбата с дезинформацията и фалшивите новини, като основополагаща за провеждането на честна кампания, при която няма съмнения за външна намеса в нагласите на европейците. “Изборите ще са решаващи за това дали ще бъдем един силен съюз - отвън и отвътре, съюз способен да се конкурира на световната сцена.Като най-голямата и най-стара про-европейска организация Международното движение трябва да запали умовете и сърцата на хората, чрез откровени дебати за политиките и да демонстрира резултатите, които ЕС постига във всяка сфера“, допълни Майдел.По време на събитието бе взето решение до края на годината Международното европейско движение да публикува три доклада с оценка и препоръки за действия в сферата на гражданското общество, устойчиво развитие и глобалните предизвикателства пред Европа.Австрийската търговска камара беше домакин на срещата, а специален гост бе Йорг Лайхтфрид член на австрийския парламент и председател на Европейско Движение Австрия.", "date": "2018.11.10", "title": "Майдел: ЕС трябва да формулира яснa визия за бъдещото си развитие"}
{"url": "https://www.novinite.bg/articles/167138/Cvetanov-otnovo-kontra-na-Radev-Prezidentat-razedinyava-naciyata", "text": "Президентът за пореден път доказа, че той е разединител, а не е обединител на нацията, както му е вменено като функция от българската Конституция. Това заяви председателят на ПГ на ГЕРБ и зам.-председател на партията Цветан Цветанов, предаде БГНЕС.Той коментира обръщението към нацията на президента Румен Радев, в което той заяви, че „основите на българската демокрация са критично застрашени“. „За всички е ясно, че той е президент на БСП. За всички е ясно, че има координирани действия между БСП, Корнелия Нинова и Румен Радев. Това обаче не помага за решаване на проблемите на българските граждани“, категоричен е Цветанов. Според него именно разделението на властите е силата на демокрацията и между тях трябва да има институционално уважение и възможност за съвместна работа. „Когато обаче ти си възприел този реваншистки и егоцентристки подход, това е вредно за демокрацията“, аргументира се зам.-председателят на ГЕРБ.Цветан Цветанов упрекна държавния глава и за още нещо – за близо 2-годишния си мандат не е правил обръщения от трибуната на българския парламент. „Този ли човек ще говори за прозрачност, за демократичност?“, попита той. Руен Радев получи критики и за направената от него номинация за конституционен съдия на Атанас Семов. „Нима го направи прозрачно, както го направи парламентът? Нима го направи прозрачно, както го направи съдебната система? Как избра представителя си за Комисията по дискриминация? Знаете каква беше реакцията на неправителствения сектор! Нека да се върнем на това как взеха решението за определяне на самолетите Gripen за модернизация на Българската армия – в служебния кабинет и въвеждането на допълнителен критерий, по който трябваше да бъдат отстранени всички останали потенциални кандидати“, продължи да контраатакува Цветанов.Председателят на групата на ГЕРБ в парламента призова за дебат по всички теми, но без конфронтация. ", "date": "2018.11.10", "title": "Цветанов отново контра на Радев: Президентът разединява нацията"}
{"url": "https://www.novinite.bg/articles/167112/Kmetovete-na-malkite-naseleni-mesta-se-otkazaha-ot-protesta-v-Sofiya", "text": " Протестът на кметовете на села и малки градове, който бе насрочен за 10 ноември, се отменя. Причината е, че премиерът Бойко Борисов откликна на техните искания и ще се срещне с тях в понеделник, съобщи кметът на Калофер Румен Стоянов, предаде БГНЕС. Той е председател на националното сдружение на кметовете на кметства. Очакваше се в протестното шествие да се включат над 150 управници на малки населени места в България.Те настояват за отделен бюджет за всяко кметство, както и ясно законодателство, според което управниците на общини да превеждат в пълен размер средствата. Другото им искане, което ще бъде обсъдено е да бъде върнат прага за пряк избор на кметове от 350 на 100 души по постоянен адрес.", "date": "2018.11.10", "title": "Кметовете на малките населени места се отказаха от протеста в София"}
{"url": "https://www.novinite.bg/articles/167140/Hvanaha-nezakonno-gorene-na-gumi-v-Sofiya-sled-signal-i-iznenadvashti-proverki", "text": "Проверки за нерегламентирано горене на гуми и отпадъци в район “Красна поляна” снощи и рано тази сутрин установиха горене на гуми на едно място и две запалени на открито огнища. Два екипа на дирекция “Аварийна помощ и превенция” на Столична община, екип на Трето районно на МВР и екип на пожарната извършваха обходите. Това съобщи във Фейсбук столичният кмет Йорданка Фандъкова.“По мое искане рано тази сутрин в района измерване направи и мобилната станция на Изпълнителната агенция по околна среда. Проверките продължават и днес с екипите на Столична община - звеното за “Аварийна помощ и превенция” и Столичен инспекторат, като към тях се включват и екипи на Трето районно на МВР и на Жандармерията, която има дежурен пост в района на Виетнамските общежития. Благодаря на гражданите, които ми писаха снощи и които насочваха проверяващите екипи”, обясни още Фандъкова.", "date": "2018.11.10", "title": "Хванаха незаконно горене на гуми в София след сигнал и изненадващи проверки"}
{"url": "https://www.novinite.bg/articles/167136/Veselin-Mareshki-posreshta-Marin-Lo-Pen-v-Sofiya", "text": "Лидерът на ПП ВОЛЯ и зам.-председател на НС Веселин Марешки ще посрещне в София на 16 ноември, Марин льо Пен - президент на „Национален сбор”-Франция. Партията й, според последните социологически проучвания за предстоящите избори за Европейски парламент, изпреварва президента Емануел Макрон и неговата партия „Напред”. Марин льо Пен ще бъде в София по повод работна среща с Веселин Марешки и депутати от ВОЛЯ. За събитието, което ще премине под мотото „Европа на нациите и свободата-нов модел за европейските граждани”, пристигат още Геролф Анеманс- евродепутат и президент на Движението за Европа на нациите и свободата /MENF/, което е европейското семейство на ВОЛЯ.В София ще бъде и Томио Окамура- председател на партия „Свобода и пряка демокрация”- Чехия, Никола Бей – евродепутат и съпрезидент на MENF. Очаква се да пристигнат и представители на „Партията на свободата” –Австрия, на гръцката „Нова десница” и др.Партия ВОЛЯ стана член на Движението за Европа на нациите и свободата на 1 март тази година. Новината бе съобщена след среща на Веселин Марешки с лидерите на Движението в Брюксел. Марешки участва в голям лидерски форум в Ница в началото на май т.г., където проведе среща с г-жа Марин льо Пен.Веселин Марешки се присъедини към MENF по покана на партиите- членки, която бе отправена към него още през 2017 г., след влизането на ВОЛЯ в Народното събрание.", "date": "2018.11.10", "title": "Веселин Марешки посреща Марин Льо Пен в София"}
{"url": "https://www.novinite.bg/articles/167137/DBG-opitva-da-napravi-oshte-po-golyamo-dyasno-obedinenie", "text": "Само обединени можем да се преборим отново за демокрация. Трябва да има  незабавна промяна на модела на управление на страната, а единствените,  които могат да го постигнат са демократичните хора. Това заяви в Плевен Димитър Делчев, председател на „Движение България на  гражданите”. Днес по инициатива на ДБГ в града се събраха представители на всички  демократични партии, сред които БНД, ССД, ДСБ, БЗНС, Да България, СДС,  БДФ и др., за да отбележат 29 години от падането на комунизма у нас.Председателят на ДБГ подчерта, че липсата на истинска парламентарна  опозиция води до деградация на демократичните ценности. Хората нямат  усещане, че има истинска справедливост. И ГЕРБ, и БСП подкрепят  настоящия модел, при който демокрацията бива подменена с фалшиви  ценности и еднолично управление, както в на държавно ниво, така и на  общинско, добави Делчев. Тук, в Плевен, винаги сме писали уроци, които „големите” политици да  прочетат. Тук 20 години управляват демократи и не смятаме да отстъпваме,  категоричен бе Найден Зеленогорски, заместник-председател на ДБГ. Има раздвижване вдясно и мисля, че скоро може да има добри новини за  сближаване на позициите, добави Зеленогорски.Кметът на Плевен Георг Спартански, който беше подкрепен от всички десни  партии в града, коментира, че егото трябва да отстъпи крачка назад, а  игрите на лидери и лидерчета да бъдат прекратени, ако десните искат да  работят заедно за по-добра  България. Ние тук сме го постигнали и  работим заедно за по-добър Плевен, заяви Спартански. Представителите на десните партии се обединиха около необходимостта за  общи действия за постигане на общите цели за възстановяване на  демократичните принципи у нас.По-късно днес започва Националният съвет на „Движение България на  гражданите” в Плевен, на който ще бъдат обсъдени подготовката за  европейските и местни избори и Бюджет 2019. Решенията ще бъдат представени на пресконференция в понеделник, 12  ноември, в София.", "date": "2018.11.10", "title": "ДБГ опитва да направи още по-голямо дясно обединение"}
{"url": "https://www.novinite.bg/articles/167118/Lipsata-na-lichni-lekari-vse-po-osezaema", "text": "Нов недостиг на медицински специалисти у нас. Този път става въпрос за лични лекари. Общопрактикуващите медици в България стават все по-малко и са все по-възрастни. Има области, в които повече от 10 години няма разкрита нито една нова практика, съобщава Нова телевизия.Проблемът беше повдигнат отново след смъртта на бебе в Харманли, чиито родители не успели да му намерят личен лекар. Д-р Райна Димитрова е единственият общопрактикуващ лекар - педиатър в града. Миналата година другият прекратил практиката си. В Харманли има около 4 000 деца, а педиатрите са едва 7, но никой, освен д-р Димитрова, не иска да бъде личен лекар.Проблемът всъщност засяга цялата страна. Средната възраст на личните лекари гони 60 години. А млади хора, според лекарите, няма основно заради заплащането, но и заради ограничения в работата. ", "date": "2018.11.10", "title": "Липсата на лични лекари все по-осезаема"}
{"url": "https://www.novinite.bg/articles/167139/Nadot-500-deca-ot-Kyustendil-pregledaha-specialistite-ot-Pirogov", "text": "Над 500 деца от Кюстендил прегледаха лекарите от Национална програма „Детско здраве-Пирогов” тази събота. Завеждащите на Детските отделения по УНГ, травматология, офталмология, урология, хирургия, дългогодишни специалисти по неврохирургия, образна диагностика и кардиология, извърхиша високоспециализирани прегледи с цел скининг на заболявания в детска възраст. Резултатите от проведените профилактични прегледи ще бъдат представени след няколко месеца пред местните педиатри. Паралелно с това, специалистите от Национална програма „Детско здраве-Пирогов” ще извършат отново профилактични прегледи, за да проследят състоянието на децата от Кюстендил.До края на 2018 година Национална програма „Детско здраве-Пирогов” ще посети Велико Търново и Разград. ", "date": "2018.11.10", "title": "Над от 500 деца от Кюстендил прегледаха специалистите от \"Пирогов\""}
{"url": "https://www.novinite.bg/articles/167142/Radev-Makar-i-vek-sled-Parvata-svetovna-oshte-ne-sme-si-nauchili-uroka", "text": "Първата световна война и последвалите събития са горчиви уроци. Трябва да осмислим тези уроци от цялото изминало столетие и да потвърдим своята привързаност към диалога, взаимното уважение, добросъседството и отказа от насилието като средство за разрешаване на противоречията. За това призова президентът Румен Радев в отговор на журналистически въпрос. Държавният глава е на посещение във Френската република по покана на президента Еманюел Макрон за участие в Парижкия форум за мир и отбелязването на 100 години от края на Първата световна война.Президентът посочи, че Първата световна война е рожба на сблъсък на империалистическото мислене, националистическите мечти и икономическите интереси. За съжаление 100 години по-късно тези три елемента отново са във възход и застрашават мира на континента и по света. „Днес в Париж се събираме държавни и правителствени ръководители, за да почетем края на една огромна трагедия, отнела милиони животи. Нека не забравяме, че сред тях са и над 100 хиляди българи”, подчерта  Румен Радев.Помолен да коментира идеята за създаване на обща европейска армия държавният глава заяви, че ако в света продължава да има непредсказуемост и  конфронтация, неизбежно ще се стигне и до създаване на пълноценни европейски сили за отбрана.Изпълнението на поетите ангажименти за отделяне на адекватни средства за изграждане на отбранителни способности от европейските държави-членки в НАТО не може да бъде решен изведнъж, посочи още Румен Радев и добави, че очаква дебатът по темата да продължи. „Когато въпросът се постави остро на срещата на върха на НАТО в Брюксел тази година аз изразих ясна позиция, че от една страна - да, европейските държави трябва да отделят повече средства за сигурност, но от друга страна НАТО не е борса, на която можеш да си купиш сигурност. НАТО е съюз на суверенни държави, обединени от общи цели и ценности, така че сигурността не се измерва просто в пари. Тя има много други компоненти“, добави президентът.По време на посещението си в Париж държавните и правителствени ръководители ще разгледат изложбата “Picasso Bleu et Rose” в Музей д’Орсе в Париж и ще бъдат приети в Елисейския дворец от президента на Френската република Еманюел Макрон и съпругата му Бриджит Макрон.Румен Радев ще направи изказване, посветено на потенциала на новите технологии да бъдат фактор за задълбочаване на политическия диалог, икономическия растеж и социалното сближаване в  рамките на участието си в Парижкия форум за мир.В рамките на посещението си в Париж държавният глава Румен Радев е придружаван от съпругата си Десислава Радева.", "date": "2018.11.10", "title": "Радев: Макар и век след Първата световна още не сме си научили урока"}
{"url": "https://www.novinite.bg/articles/167126/Rusenci-se-vdigat-na-avtoshestvie-sreshtu-mrasniya-vazduh", "text": "Граждани на Русе организират протестен автопоход, 30 години след хлорните обгазявания в града. Протестът се подготвя в  социалните мрежи. Русенци настояват да се  вземат мерки срещу отровните миризми, които се усещат в града, предаде бТВ.Шествието от автомобили започва в 11:00 часа и ще премине по основните булеварди. Крайната точка е „Дунав мост”, където протестиращите възнамеряват да затворят достъпа до граничния пункт.Хората искат адекватни действия от страна на институциите, тъй като не вярват на резултатите на екоинспекцията, според която няма обгазявания. Чашата на търпението преля след пожара на сметището, при който целият град в продължение на няколко дни бе обвит в неприятна миризма, а децата отидоха с маски на училище.„Пак сме на протест, защото след всичките ни опити нещата да се нормализират, няма никакъв ефект. Изслушахме министри, депутати, политически лица и всички възможни органи, които ни обясниха как въздухът е кристално чист, а ние продължаваме да усещаме миризми…”, обясни Галичка Николова.„Аз бях от поколението, което израсна с маска на лицето, с маска ходех на градина и на училище, всеки ден ми кървеше носът. Сега тя живее с инхалатор, както всички деца в Русе. Не искам това да продължава повече”, посочва и Калоян Крумов.", "date": "2018.11.10", "title": "Русенци се вдигат на автошествие срещу мръсния въздух"}
{"url": "https://www.novinite.bg/articles/167116/Dneven-horoskop-za-10-noemvri", "text": "Моментът е подходящ за инвестиции свързани с разширяване на дейността ви. Не се бавете и действайте. Колкото по-скоро го направите, толкова по-значителен ще бъде успеха ви. Посветете вечерта на най-близките си.Днес недейте да бързате прекалено много и се въздържайте от необмислени действия. Дори и да срещате трудности, вие ще сте доволни от себе си днес. Стъпка по стъпка достигате до нещо, което отдавна е ваша цел и това ще ви зарадва много.За нещата, които не ви удовлетворяват, не съдете другите, а потърсете решение у себе си. С толерантното си отношение към неравностойните и беззащитните ще си спечелите нови приятели и ще се почувствате много по-добре, ако направите добро дело.Ако сте представител на някой от останалите зодиакални знаци, можете да намерите дневния си хороскоп ", "date": "2018.11.10", "title": "Дневен хороскоп за 10 ноември"}
{"url": "https://www.novinite.bg/articles/167129/Policiyata-vav-Veliko-Tarnovo-hvana-trima-kradci-na-kasa-s-pari-ot-ofis", "text": "За по-малко от седмица криминалистите от Велико Търново разкриха кражба на метална каса от офис на фирма. Работата по случая е започнала, след като на 3 ноември тази година в управлението е бил получен сигнал за извършена кражба на метална каса, в която имало 35 000 лв. По случая било образувано досъдебно производство.От проведените множество оперативно издирвателни и процесуално следствени действия разследващите влезли в дирите на извършителите – трима мъже на 31, 37 и 41 години, съответно от Елена, Велико Търново и Горна Оряховица, всички известни на полицията и осъждани. Най-възрастният от тях е със седем криминални и съдебни регистрации, основно за взломни кражби.След проведена специализирана полицейска операция за задържането им и тримата са приведени в полицейския арест. В хода на разследването е изяснено, че един от извършителите е добре запознат с дейността на фирмата и реда в офиса. Предварително те са оказали въздействие върху охранителната система.След доклад на материалите по случая в прокуратурата тримата са привлечени, в качеството на обвиняеми. На двама от тях е наложена мярка за неотклонение „подписка“, а на най-възрастния мярката за задържане е удължена на 72 часа. Внесено е искане в Районен съд - В.Търново за налагане на най-тежката мярка за неотклонение „задържане под стража“. По-голяма част от инкриминираната сума е установена и иззета. Работата по документиране на  престъпната дейност на тримата продължава под ръководството на прокуратурата.", "date": "2018.11.10", "title": "Полицията във Велико Търново хвана трима крадци на каса с пари от офис"}
{"url": "https://www.novinite.bg/articles/167113/Chengeta-na-uchenie-v-centara-na-Sofiya-utre", "text": "Утре в центъра на София ще се проведе учение на част от службите на МВР. От 12:00 до 19:30 часа са планирани тренировъчни действия. Те ще се  проведат в района на Гранд Хотел София. Целта е оптимизиране на професионалната подготовка на служителите.", "date": "2018.11.10", "title": "Ченгета на учение в центъра на София утре"}
{"url": "https://www.novinite.bg/articles/167124/Bryuksel-Evrozonata-shte-zabavi-razvitieto-si-prez-2019-g", "text": "Европейският съюз обяви, че растежът в еврозоната ще се забави през 2019 г. и следващите години, като се позовава на световната несигурност и засиленото напрежение в търговията. Европейската комисия предупреди също, че дефицитът на Италия ще скочи през 2019 г., поради планираното от римското популистко правителство стимулиране на разходите, което категорично се противопоставя на правилата на ЕС относно разходите, предаде БГНЕС.В последните си прогнози Европейската комисия очаква тази година ръст на валутния блок от 2,1% тази година, следван от 1,9% през 2019 г., по-нисък от 2,0%, прогнозирани в последната оценка през юли. Очаква се растежът да продължи да намалява през 2020 г. до 1,7%. Комисията, изпълнителната власт на ЕС, предупреди, че \"има голяма степен на несигурност по отношение на прогнозата и има много взаимосвързани рискове от влошаване\". Тези все още невидими опасности \"биха могли да засилят останалите и да увеличат влиянието им\", предупреждава комисията.Според Брюксел дефицитът на Италия ще достигне 2,9% от Брутния й вътрешен продукт (БВП) през следващата година, което е значително по-голямо от 1,7% в предишната прогноза. Рим разкри планове за огромен тласък на разходите за 2019 г. в бюджет, който миналия месец беше отхвърлен от комисията в безпрецедентен ход. По същество ЕС смята, че Италия ще нарасне само с 1,2% през 2019 г., вместо по-оптимистичната италианска прогноза от 1,5%.", "date": "2018.11.10", "title": "Брюксел: Еврозоната ще забави развитието си през 2019 г."}
{"url": "https://www.novinite.bg/articles/167131/Stanishev-Koshta-i-Cipras-na-diskusiya-za-evroizborite-i-obnovlenieto-na-GSDP-v-Berlin", "text": "Днес и утре в Берлин германските социалдемократи провеждат мащабна дискусия, посветена на обновлението на партията и подготовката за предстоящите европейски избори. Мащабното международно събитие е уважено от президента на ПЕС Сергей Станишев, и премиерите на Португалия и Гърция - Антонио Коща и Алексис Ципрас. Дебатът ще сложи началото на подготовката на левите в Европа за ключовите избори през май 2019 г., след които широка лява коалиция от всички прогресивни сили да сложи край на бюджетните рестрикции и орязването на социални разходи от десните. Тази дискусия ще продължи и на конгреса на ПЕС на 7-8 декември в Лисабон.Като домакини форумът в Берлин ще открият лидерът на ГСДП Андреа Налес и генералният секретар на партията Клингебейл. Очаква се партията да излъчи и водещите си кандидатури за евроизборите през 2019 година - настоящия председател на парламентарната група на социалистите и демократите в ЕП Удо Булман и Катарина Байли.Дебатът на социалдемократите ще е в два дни, 60 дискусии на 10 сцени, с над 2000 участника.", "date": "2018.11.10", "title": "Станишев, Коща и Ципрас на дискусия за евроизборите и обновлението на ГСДП в Берлин"}
{"url": "https://www.novinite.bg/articles/167117/Nov-nad-10-zashtiteni-specialnosti-predlaga-MON", "text": "Министерството на образованието и науката предлага към утвърдените 29 защитени специалности от професии в списъка за следващата учебна 2019/2020 година да се добавят още 11 нови специалности с фокус върху секторите машиностроене, електроника и автоматика, моторни превозни средства и транспортни услуги.А към Списъка със специалности от професии, по които се очаква недостиг от специалисти на пазара на труда, са добавени три търсени специалности – машини и системи с цифрово-програмно управление, промишлена електроника и технология на органичните вещества. С тях броят на специалностите в него става 57.Новите специалности и в двата списъка са предложени от отрасловите министерства и организациите на работодателите, като са разгледани и приети от междуведомствена комисия. С добавянето им към списъците се създават условия за прецизиране на държавния план-прием и насочването му за организиране и провеждане на качествено професионално образование и обучение на кадри за приоритетни икономически сектори, в които е налице слаб интерес от страна на учащите. Новите специалности създават и възможности за изпълнението на регионални програми и проекти, както и за обучение по специалности в нови или високотехнологични сектори.Допълнените и актуализирани списъци за учебната 2019/2020 година са предложени за обсъждане на страницата на МОН.", "date": "2018.11.10", "title": "Нов над 10 защитени специалности предлага МОН"}
{"url": "https://www.novinite.bg/articles/167141/Chast-ot-kabineta-na-Mej-s-nov-taen-plan-za-Brekzit", "text": " Британски министри са запознали премиера Тереза Мей с подробен таен план за Брекзит без сделка на фона на засилващите се опасения, че депутатите ще гласуват против нейната сделка в Камарата на общините, съобщи Скай нюз, предаде БНР. Планът предвижда Великобритания да плати 18 милиарда паунда и да продължава да следва разпоредбите на ЕС като трета страна по споразумението още 18 до 24 месеца след излизането от съюза през март догодина.Новината за тайния план се появи, след като в петък министърът на транспорта Джо Джонсън, брат на бившия външен министър Борис Джонсън, подаде оставка. За този план се знаеше, но сега за първи път стават ясни подробности.Министрите се надяват планът, който не е представен в Брюксел, да даде възможност на Великобритания да сключва нови търговски споразумения и да влиза в търговски отношения с ЕС, без да е необходимо да влиза в сила т.нар. Предпазен механизъм за ирландската граница. Целта е да се успокоят страховете, че напускането на ЕС без сделка ще означава затваряне на летища и пристанища и икономически шок.Правителствен източник е заявил за „Скай нюз“, че Тереза Мей е казала, че все още няма нужда от такъв план, но той е бил посрещнат изключително радушно от финансовия министър Филип Хамънд.", "date": "2018.11.10", "title": "Част от кабинета на Мей с нов таен план за Брекзит"}
{"url": "https://www.novinite.bg/articles/167145/Tramp-i-Makron-obsajdat-edinnata-evropejska-armiya", "text": "Американският президент Доналд Тръмп пристигна в Елисейския дворец за среща с френския си колега Еманюел Макрон, съобщава Ройтерс. Тръмп е във Франция този уикенд за честванията на 100-годишнината от края на Първата световна война, предаде БГНЕС.Разговорите в Париж между двамата лидери се провеждат само часове, след като държавният глава на САЩ определи като „безкрайно обидно” предложението на Макрон в началото на седмицата Европа да създаде собствена армия, за да се пази от потенциални врагове, включително Вашингтон и Москва. Тръмп бе приветстван на централния вход на президентската резиденция във френската столица лично от Макрон. Впечатление обаче направи факта, че ръкостискането и поздравите между двамата лидери бяха доста по-сдържани спрямо предишната им среща.Малко преди пристигането на Тръмп в Елисейския дворец Макрон заяви, че Европа трябва да поеме по-голяма отговорност за собствената си отбрана и бе категоричен, че споделя мнението на американския си колега, че трябва „по-голямо споделяне на товара”, а именно Европа да поеме по-голям дял във финансирането на НАТО.От офиса на Макрон бяха категорични, че гневът на Тръмп се дължи на неправилно интерпретиране на думите на френския президент. Според прессекретаря на Елисейския дворец Макрон никога не е казвал, че „Европа се нуждае от армия срещу САЩ.", "date": "2018.11.10", "title": "Тръмп и Макрон обсъждат единната европейска армия"}
{"url": "https://www.novinite.bg/articles/167130/Protest-pred-Ministerski-savet-zaradi-niskite-dohodi", "text": "Протест под прозорците на Министерски съвет все пак днес имаше. Вместо това да направят кметовете на малките населени места, които обаче се отказаха след уговорната среща с Бойко Борисов, там дойдоха да демонстрират недоволни от финансовото състояние на българите, предаде Нова ТВ.Сред основните организатори на акцията е гражданско движение \"Заедно\". Те недоволстват от ниските пенсии и заплати, корупцията в управлението, както и от неизпълнените обещания от страна на правителството. Искат нова програма за ускорение на българското икономическа развитие, както и среден ръст от поне 6-7% годишно. “Пенсиите са геноцидни, държавата е недофинансирана\", заяви Димитър Митев.\"Пенсионерите сме на последното стъпало и държавата не мисли за нас. Правителството отделя много малко средства\", оплака се Михаил Величков.Протестиращите символично спукаха 100 балона с надпис \"Бюджет 2019\".", "date": "2018.11.10", "title": "Протест пред Министерски съвет заради ниските доходи"}
{"url": "https://www.novinite.bg/articles/167111/Ochakva-ni-slancheva-sabota-s-temperaturi-do-18-gradusa", "text": "Днес ще е предимно слънчево. Преди обяд в югоизточните райони ще има ниска слоеста облачност и на места там ще преръми. Около обяд видимостта ще се подобри, а облачността ще се разкъса. Ще духа слаб вятър от изток-североизток. Максималните температури ще са между 13 и 18 градуса, сочи прогнозата на НИМХ.Атмосферното налягане ще е близко до средното за ноември и ще остане без съществена промяна.В планините ще е предимно слънчево, с повече облаци над масивите в Източна България. Ще духа слаб до умерен югоизточен вятър. Максималната температура на височина 1200 метра ще е около 14 градуса, на 2000 метра – около 6.По Черноморието ще има разкъсана облачност. Преди обяд на отделни места са възможни ръмежи. Ще духа слаб до умерен вятър от изток-североизток. Максимални температури на въздуха 15-17 градуса. Температурата на морската вода е около 16. Вълнението на морето ще е 1-2 бала. ", "date": "2018.11.10", "title": "Очаква ни слънчева събота с температури до 18 градуса"}
{"url": "https://www.novinite.bg/articles/167120/Tapa-na-Okolovrastnoto-v-Sofiya-zaradi-garancionen-remont", "text": "От 00:00 ч. снощи до 15 ноември, движението в посока Кулата в участък от път II-18 Софийски околовръстен път, в района на пътния възел край ТЕЦ „Люлин“, ще бъде само в изпреварващата лента. Трафикът в активната и средната лента за движение в отсечка, с дължина от около 800 метра, ще бъде ограничен поради гаранционно обслужване на фуга на съоръжението при км 1+446.", "date": "2018.11.10", "title": "Тапа на Околовръстното в София заради гаранционен ремонт"}
{"url": "https://www.novinite.bg/articles/167121/16-mln-nacionalni-plashtaniya-poluchiha-kozevadi-i-ovcevadi", "text": "Държавен фонд „Земеделие“ преведе първия транш от общо 15 707 738 лева на 7 595 животновъди, заявили Схемата за преходна национална помощ за овце-майки и/или кози-майки, обвързана с производството (ПНДЖ3), за Кампания 2018. Ставката за плащане на едно допустимо за подпомагане по ПНДЖ3 животно за първи транш е определена със Заповед на № РД 09-994 от 07.11.2018 г. на министъра на земеделието и храните и е в размер на 19.80 лв.Право на подпомагане по Схемата за преходна национална помощ за овце-майки и/или кози-майки, обвързана с производството (ПНДЖ3) имат кандидати, които отглеждат в стопанствата си 50 или повече овце-майки и/или кози-майки и отговарят на изискванията на чл. 39 от НАРЕДБА № 3 от 17.02.2015 г. за условията и реда за прилагане на схемите за директни плащания.Преходна национална помощ се отпуска само за секторите, за които са предоставяни национални доплащания през 2013 г. като максималният бюджет представлява намаляваща функция от одобрения от ЕК бюджет за схемите за национални доплащания за посочената година.", "date": "2018.11.10", "title": "16 млн. национални плащания получиха козевъди и овцевъди"}
{"url": "https://www.novinite.bg/articles/167127/Pojarite-v-Severna-Kaliforniya-otneha-9-jivota-35-sa-izcheznali", "text": "Девет души са загинали и 35 са в неизвестност в Северна Калифорния, където бушуващите горски пожари излязоха от контрол. Жертвите са в района на град Парадайс. Местен жител, напуснал дома си разказа, че от 20 къщи на неговата улица са останали само две.  Голям пожар избухна и в руския град Санкт Петербург. Огънят е обхванал супермаркет на крайбрежната улица и се е разпрострял на площ от около 5000 квадратни метра. Няма съобщения за пострадали хора. Близо 800 души бяха евакуирани. ", "date": "2018.11.10", "title": "Пожарите в Северна Калифорния отнеха 9 живота, 35 са изчезнали"}
{"url": "https://www.novinite.bg/articles/167122/Germanski-kompanii-investirali-130-mln-v-Balgariya-za-parvata-polovina-na-2018-g", "text": "Германски компании са инвестирали 130 млн. евро в България през първите шест месеца на 2018 г. Ако тази тенденция се запази ще отчетем двоен ръст на инвестициите от Германия в нашата страна. Това каза заместник-министърът на икономиката Александър Манолев по време на откриването на Източно-германския икономически форум, който се провежда в Бад Зароу. Това е едно от най-значимите и авторитетни събития в региона, в което участват над 100 от най-големите компании от тази част на страната, а България за първи път е поканена да участва на такова ниво. Видео обръщение към участниците отправи канцлерът Ангела Меркел, а в сесиите участваха министри на федерално и провинциално ниво.„България се утвърждава като една от най-конкурентните инвестиционни дестинации в Югоизточна Европа с положителен имидж и добри условия за развиване на бизнес. Достатъчно е да отбележим, че за последните десет години в страната ни са инвестирани над 29 млрд. евро, а значителна част от тях са направени от германски компании“, посочи Александър Манолев. По думите му страната ни може да предложи политическа и икономическа стабилност, едни от най-ниските данъци в Европа и редица насърчителни мерки за стратегически инвеститори. „Всичко това се оценява от чуждестранните компании и интересът към страната ни осезаемо расте“, допълни той.Зам.-министър Манолев се спря и на някои от най-бързо развиващите се сектори на българската икономика – информационни и комуникационни технологии, автомобилостроене, машиностроене и др. „Оптимистичен сигнал е, че подобни сектори с висока добавена стойност се утвърждават като двигатели на българската икономика“, каза още Александър Манолев и подчерта, че в повечето от тях оперират и германски компании.Основен акцент в изказването на икономическия заместник-министър бе нуждата от задълбочаване на интеграционните процеси в сферата на икономиката на ниво Европейски съюз. „Днес Европа вече изостава в редица отрасли. За всяка отделна страна от ЕС е много трудно да бъде конкурент на глобалния пазар, но заедно можем да запазим мястото на Съюза на глобален лидер в редица отрасли“, посочи той и акцентира, че ключовото послание на Българското председателство на ЕС е било „обединението“.През 2019 г. бизнес делегация от една от източните провинции на Германия ще посети България за проучване на възможностите за инвестиции и стартиране на общи проекти с български предприятия. Това бе договорено по време на среща на зам.-министър Манолев с Хари Главе, министър на икономиката на федерална провинция Мекленбург Предна Померания. Двамата се договориха още да се търсят възможностите за по-активно сътрудничество между България и провинцията, както и организиране на целеви събития за промотиране на възможностите за инвестиции у нас. Обсъдено бе и сътрудничество в областта на научните изследвания, технологиите и иновациите - разработване на съвместни проекти и запознаване с германския опит при взаимодействието между наука и бизнес и прилагането на научните постижения и изследвания в реалната икономика.В рамките на форума зам.-министър Манолев проведе срещи с потенциални инвеститори и компании, които развиват дейност в страната ни.", "date": "2018.11.10", "title": "Германски компании инвестирали €130 млн. в България за първата половина на 2018 г."}
{"url": "https://www.novinite.bg/articles/167114/Nashite-palkovodci-ojivyaha-pred-nad-300-dushi-vav-Voenniya-klub", "text": "Пред пълна зала и над 300 души „оживяха“ някои от най-големите български герои на Следосвобожденска България. Два от филмите от новата документална поредица „нашите пълководци“ на сдружение „Българска история“ и ЗАД „Армеец“ бяха представени на официалната премиера на образователния проект снощи в голямата концертна зала на Централния военен клуб в София. Десетки учители, ученици и любители на историята, посетиха премиерата и гледаха два от филмите от поредицата, посветени на българския революционер и офицер Олимпий Панов, който се включва в Руско-турската освободителна война като опълченец, и на един от героите от Първата световна война – Стефан Тошев.„Нашите пълководци“ включва 10 късометражни документални филма, посветени на забравените български пълководци – великите българи, участвали в петте войни от периода 1885-1945 г. Освен Олимпий Панов и Стефан Тошев, поредицата представя още военните постижения на Георги Вазов, Стилиян Ковачев, Данаил Николаев, Георги Тодоров, Димитър Добрев, Георги Радков, Владимир Стойчев и Георги Векилски.„Избрахме и по-известни личности, и по-малко познати, тъй като искахме да съхраним образователния характер на поредицата. В „Нашите пълководци“ ще видите личности - някои от тях много противоречиви, както времето, в което са живяли. Ще видите политически опоненти – и в онова време е имало деление на фили и на фоби. Но ги е обединявала любовта към отечеството, подвига, героизма. Иска ни се това да е поуката от цялата поредица за съвременното ни общество – всички сме различни, но в крайна сметка не това е важно. Важно е какво оставяваме след себе си на страната, в която живеем. Всички личности в „Нашите пълководци“ са оставили след себе си спомен за един подвиг, който вдъхновява и днес и заради който сме тук“, обясни Константин Велев – Изпълнителен директор на ЗАД „Армеец“.„Поредицата е естествено продължение на първия ни проект с колегите от ЗАД „Армеец“ – „Българско военно чудо“. Сега решихме да се фокусираме не върху събитията, а върху личностите. Защото в крайна сметка събитията сами по себе си са нищо без хората, които стоят за тях“, заяви от сцената Иван Кънчев от „Българска история“.„Включихме личности с различни професии, характери, различни политически пристрастия, които са част от едно общество – обществото на Следосвобожденска България. И тогава хората са имали различия и проблеми, дори повече от нас днес, но са имали и обща цел да правят добро за страната си. Затова е добре понякога да правим съпоставка между онова време и днес, да се усмихваме и да правим неща, които ще ни помогнат да живеем по-добре в нашата страна“, категоричен бе Мартин Стаматов от „Българска история“, който е и режисьор на проекта.И тази година образователният проект, чиято цел е да провокира по-голям интерес към историята сред учениците, ще обиколи цяла България. От „Българска история“ ще проведат открити уроци с филмите от „Нашите пълководци“ в десетки училища из цялата страна. Още в средата на ноември те поемат към Лясковец, Велико Търново, Търговище и Плевен, където ще бъдат раздадени дискове с поредицата безвъзмездно за образователни цели, за да могат учителите да разнообразяват и „оцветяват“ часовете си по история.Филмите от „Нашите пълководци“ ще бъдат достъпни за всички и онлайн. Всеки вторник авторите от „Българска история“ ще публикуват по един филм от поредицата в социалните мрежи (всеки вторник във Facebook и всеки четвъртък в Youtube), като епизодите могат да се гледат безплатно и в каналите на ЗАД „Армеец“. Филмите ще направят своята премиера и в българския телевизионен ефир на 11 ноември, от 16.30 часа, в предаването „Операция:История“ по Bulgaria ON AIR. Всяка неделя „Операция: История“ ще излъчва по един филм от „Нашите пълководци“. ", "date": "2018.11.10", "title": "„Нашите пълководци“ оживяха пред над 300 души във Военния клуб"}
{"url": "https://www.novinite.bg/articles/167143/Nov-krag-razgorovi-ES-SASht-za-otpadane-na-amerikanskite-vizi-za-iztochnoevropejcite", "text": " ЕС и САЩ са обсъдили отново въпроса с отпадането на визите за гражданите на България, Хърватия, Кипър, Полша и Румъния. На среща във Вашингтон представители на ЕС и САЩ са приветствали напредъка по пътя към премахването на визите, се посочва в съобщение на Европейската служба за външна дейност, предаде бТВ.В разговорите са участвали и.д. главният прокурор Матю Уитакър и министърът по вътрешната сигурност на САЩ Кирстен Нилсен, както и еврокомисарят по миграцията и вътрешните работи Димитрис Аврамопулос и представители на председателството на Съвета на ЕС.Били са поставени също въпросите за сътрудничеството в достъпа до електронни доказателства, за охраната на границите и киберсигурността, за защитата на изборите от външно влияние, за обмена на данни за пътниците с въздушни превози. Участниците са обсъдили разпространението на синтетични наркотици. В съобщението се отбелязва, че следващата двустранна среща се очаква догодина в Румъния. ЕС и САЩ разговарят по тези теми два пъти годишно.Миналата година Европейската комисия настоя за \"незабавен напредък\" по въпроса с пълното отпадане на визите за гражданите на ЕС. Досега комисията се въздържа да изпълни задължението си да предложи да бъдат въведени отново визи за граждани на САЩ, които пътуват до ЕС, заради липса на еднаквост в двустранния визов режим.", "date": "2018.11.10", "title": "Нов кръг разгорови ЕС-САЩ за отпадане на американските визи за източноевропейците"}
{"url": "https://www.novinite.bg/articles/167115/Zasajdat-oshte-novi-dravcheta-v-park-Vazrajdane", "text": " По инициатива на кмета на район „Възраждане“ Савина Савова и общинския съветник Борислав Борисов, район „Възраждане“ на Столична община се включва в доброволческата залесителна кампания на ЧЕЗ България „WE DO GREEN“ на 10 ноември 2018 г. (събота) от 11:00 до 13:30 ч. в парк „Възраждане“ – най-младия столичен парк.Това е третата инициатива от кампанията на ЧЕЗ, в която ще бъдат засадени 64 иглолистни и широколистни дървета, около детската площадка в парка. Картината, която район „Възраждане“-СО избра за включването си в кампанията е от изложбата на талантливите деца от 30 СУ „Братя Миладинови“, която е експонирана в административнта сграда на Района.Общината кани всички желаещи да се включат в кампанията. Необходимо е самоентусиазъм и желание да направиш добро.", "date": "2018.11.10", "title": "Засаждат още нови дръвчета в парк „Възраждане“"}
{"url": "https://www.novinite.bg/articles/167125/Natovaren-most-v-Kavala-se-sruti", "text": "Един от най-натоварените мостове в гръцкия град Кавала се срути. Няма пострадали. Причината за тежкия инцидент все още не е изяснена, предадоха Нова ТВ и БГНЕС.В момента на срутването на моста е имало един кран и един автомобил. Според гръцка медия съоръжението е рухнало заради пренатоварване.\"Само преди 3 години точно този мост беше отчасти ремонтиран и модернизиран\", пише още изданието. ", "date": "2018.11.10", "title": "Натоварен мост в Кавала се срути"}
{"url": "https://www.novinite.bg/articles/167128/Leko-zemetresenie-tazi-nosht-kraj-Dobrinishte", "text": " Слабо земетресение беше регистрирано в района на Добринище тази нощ. Магнитудът му бил 2,3 по скалата на Рихтер, а дълбочината – около 7 км, предаде Нова ТВ.Трусът е регистриран минути след полунощ. Няма данни за нанесени материални щети.", "date": "2018.11.10", "title": "Леко земетресение тази нощ край Добринище"}
