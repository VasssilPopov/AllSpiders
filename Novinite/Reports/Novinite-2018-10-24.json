{"url": "https://www.novinite.bg/articles/166404/Pregovori-s-Moskva-za-gazoviya-hab-starata-i-novata-AEC", "text": "Министерският съвет одобри позицията и състава на българската делегация за шестнадесетото заседание на Българо-руската междуправителствена комисия за икономическо и научно-техническо сътрудничество. Комисията ще заседава в периода 24 - 26 октомври в Москва под председателството на Теменужка Петкова, министър на енергетиката на Република България и Денис Мантуров, министър на промишлеността и търговията на Руската федерация.Предвижда се по време на заседанието да бъдат разгледани въпроси от различни области на двустранното икономическо сътрудничество - взаимната търговия, енергетиката, туризма, селското стопанство, информационните технологии, корабостроенето, селското стопанство,транспорта и други. Ще бъдат обсъдени възможностите за увеличаване обема на българския износ за Руската федерация. През 2017 г. стокообменът между двете страни се увеличи с 41.6%, износът бележи ръст с 87%, а вносът – с 34.1%.Руската федерация е важен партньор на България в сферата на енергетиката. Страната е наш основен доставчик на нефт, природен газ и ядрено гориво. Българската страна ще отчете успешното сътрудничество по завършване на проекта за удължаване срока на експлоатация на 6-ти блок на АЕЦ „Козлодуй“. По отношение на доставките на свежо ядрено гориво, руската страна ще бъде информирана за предвидените в европейското законодателство изисквания и за необходимостта от одобрение от страна на Евратом Агенцията по доставките.В рамките на заседанието българската страна ще информира руските си партньори за предстоящата процедура за избор на стратегически инвеститор за реализацията на проекта АЕЦ „Белене“.По време на междуправителствената комисия българската страна ще отбележи и доброто сътрудничество по изпълнение на подписаната през 2017 г. пътна карта за развитие на газопреносната инфраструктура на България, при отчитане на европейското законодателство. Очаква се на сесията да бъдат представени междинните резултати от предпроектното проучване за газоразпределителния център „Балкан“.Съществува значителен потенциал и интерес за задълбочаване на сътрудничеството в областта на туризма. По време на сесията българската страна ще предложи задълбочаване на двустранните връзки, особено при организацията на детския отдих. Ще бъдат разгледани и взаимоотношенията между двете страни в рамките на Комисията за Европа на Световната туристическа организация, Работната група за сътрудничество в областта на туризма на Организацията на Черноморското икономическо сътрудничество. ", "date": "2018.10.24", "title": "Преговори с Москва за газовия хъб, старата и новата АЕЦ"}
{"url": "https://www.novinite.bg/articles/166367/Naj-posle-Valeri-Simeonov-se-izvini", "text": "След два дни на протести вицепремиерът Валери Симеонов най-после се извини. Направи го от стълбите на Министерския съвет, където рано сутринта премиерът Бойко Борисов бе привикал коалиционните си партньори след пътуванети си до ОАЕ и Египет.\"На проведения Коалиционен съвет обсъдихме въпроса с медийната кампания по повод мое изявление\", заяви Симеонов.\"Поднасям своите извинения на всички, които са били засегнати или са се почувствали обидени в моето изказване. Не е нужно да се аргументирам за това какво е моето отношение към децата инвалиди и хората с увреждания, самият аз съм потърпевш в това отношение и също съм подпомагал с каквито средства ми е възможно такива хора и деца с увреждания, добави още Симеонов.", "date": "2018.10.24", "title": "Най-после: Валери Симеонов се извини!"}
{"url": "https://www.novinite.bg/articles/166375/I-tretiyat-vot-na-nedoverie-kam-pravitelstvoto-ne-mina", "text": "Правителството оцеля за трети път от началото на мандата си. Народното събрание отхвърли проекта на решение за гласуване недоверие на Министерския съвет на Република България, внесен от Парламентарната група \"БСП за България\" заради провала в областта на здравеопазването.От гласувалите 232 народни представители 99 бяха \"за\", а 133 – \"против\". \"За\" гласуваха народни представители от ПГ на \"БСП за България\" и ПГ на ДПС. \"Против\" бяха от ПГ на ПП ГЕРБ, ПГ на  \"Обединени патриоти\", ПГ на \"Воля\".При гласуването в пленарна зала присъстваха министри от кабинета. ", "date": "2018.10.24", "title": "И третият вот на недоверие към правителството не мина"}
{"url": "https://www.novinite.bg/articles/166384/Ataka-Trusovete-v-OP-nyama-da-spanat-koaliciyata-i-kabineta", "text": "Трусовете в Обединените патриоти няма да спънат голямата коалиция и кабинета, смятат от \"Атака\".\"Не намирам, че това е залогът, не е препинъкамъкът пред управлението на страната, не би следвало, независимо от остротата, с която беше поставен този въпрос, това не е от съществено значение за хода на управлението в период, в който предстои приемането на бюджета\", коментира Явор Нотев след вота на недоверие.Според него предстои задължително нова среща в Обединени патриоти, евентуално сваляне на напрежението и нов развой в отношенията в малката коалиция. Въпреки тази прогноза, той е категоричен, че Волен Сидеров няма да отстъпи от оценката си за казаното от Валери Симеонов по адрес на майките на деца с увреждания.\"Научавам, че Валери Симеонов е заявил своето извинение публично, по време, когато тече дебатът в залата. Струва ми се, че това е ново обстоятелство, което ще бъде обсъдено във връзка с отношенията в коалицията и решенията за по-нататъшните действия\", отчете Нотев.Не можел да коментира обаче дали това ще доведе до оттеглянето на искането за оставка от страна на \"Атака\" и до връщане на доверието пък от страна на НФСБ по отношение на Волен Сидеров. \"Несъмнено, дали ще бъде във формата коалиционен съвет, дали ще бъде среща на лидерите и на цялата ПГ, предстои такова решаване, няма как да се подмине такъв важен въпрос, който е злободневен\", добави Нотев.Той обаче подчерта, че двата казуса не са идентични, защото думите на Симеонов са засегнали по непростим начин цялото общество, а снетото доверие от Сидеров е било в разрез с правилника на групата и с коалиционното споразумение.\"Не е проведено общо заседание на групата, която да коментира качествата като председател на Волен Сидеров\", напомни неговият депутат. Снетото доверие от депутатите на Валери Симеонов по-скоро било само знак за позицията на тази партия. \"По-скоро ще се търси решение в избягване за в бъдеще на подобни скандални изказвания, независимо от темата\", добави той.", "date": "2018.10.24", "title": "\"Атака\": Трусовете в ОП няма да спънат коалицията и кабинета"}
{"url": "https://www.novinite.bg/articles/166366/Krusev-proveri-remontnite-dejnosti-na-ul-Solunska", "text": "\"Продължава извършването на довършителни работи по ул. “Солунска“, която е част от проекта за възстановяване на Зона 2 – ул. “Граф Игнатиев“ и околните пространства. Възстановена е паважната настилка по ул. „Солунска“. Общо 1 600 кв. м е пътното платно, което е с гранитен паваж, около 2 700 кв. м. са наредените бетонови плочи по тротоарните настилки. Изградено е ново енергийно ефективно осветление по най-съвременни стандарти, като цялата улица е с бордюри с вградено водооттичане.\" Това каза зам.-кметът по направление „Транспорт и транспортни комуникации“ Евгени Крусев при проверка на ремонтните дейности на ул. „Солунска“. На проверката присъстваха представители на проектанта, изпълнителя, строителния надзор.При ремонта на улицата е подменена инженерна инфраструктура, която не е реконструирана с десетилетия.Продължава да се работи по самата улица. \"Поставени са четири подземни контейнера за смет, като в момента строителният надзор има ангажимент да опише констатирани забележки и при установяване на такива, строителят трябва да ги отстрани в най-кратки срокове\" – каза също Крусев.След това трябва да бъде назначена приемателна комисия.„След оперативка стана ясно, че се очаква последна доставка на водосточни канали, които ще се монтират в тротоарната настилка по предписание на проектанта. Очакваме тяхната доставка от Германия“ – обясни също Крусев.Продължава работата и по ул. “Граф Игнатиев“, като се предвижда при лоши метеорологични условия да бъде покрита с шатри, така че да може да се извършват ремонтни дейности. По думите на заместник-кмета дневно на обекта работят по над 200 души.„Релсовият път навсякъде е свързан, като се работи по настилките на всички прилежащи територии“, каза също Крусев и допълни, че се прави всичко възможно в най-скоро време да бъде пуснато трамвайното движение. „Ремонтът на ул. „Граф Игнатиев” е най-тежкият обект от програмата ни. Наясно сме, че затрудняваме гражданите и гостите на града и молим за разбиране.  ", "date": "2018.10.24", "title": "Крусев провери ремонтните дейности на ул. “Солунска“"}
{"url": "https://www.novinite.bg/articles/166394/Majkite-na-deca-s-uvrejdaniya-ne-priemat-izvineniyata-na-Simeonov-prodaljavat-s-protestite", "text": "Протестите на майките на деца с увреждания ще продължат докато вицепремиерът Валери Симеонов подаде оставка. Това заяви в предаването \"12+3\" на БНР Вера Иванова - една от протестиращите, част от инициативата „Системата ни убива“. „Не може тази държава да се представлява от такъв човек“, подчерта тя. По думите ѝ майките се борят за реформа, но не могат да си представят, че „правителството се крепи на самата личност Валери Симеонов“ и „още по-зле за държавата, ако е така“.\"Надяваме се той да ни разбере правилно и да прояви някакъв морал и да си подаде сам оставката. Нашите цели не са за сваляне на каквото и да е правителство, нашата борба е за реформа. Продължаваме с протести. Нямаме искания към г-н Борисов\", посочи Иванова.„Можем да издържим много. Нямаме какво да губим. Залогът са децата ни. Ние не можем да ги оставим в такава държава, която зависи от такъв човек, който се гаври с тях“, допълни Вера Иванова.Причината за протестите на майките на деца с увреждания стана изказване на Симеонов от миналата седмица, в което той нарече майките \"кресливи жени, които спекулират с уж болните си деца\". „Той не спря тези дни да обижда и да унижава децата, хората с увреждания и всички, които ни подкрепят, като вчера вече ги нарече „тюрлюгювеч“. Как да приемем такова отношение? То днес е към нас и хората, които ни подкрепят, утре ще бъде към всеки един – и този човек да заема такъв пост. Това е недопустимо! Това е гавра!“, коментира Вера Иванова.В София демонстрацията днес е обявена отново за 17:30 ч. пред Министерския съвет.", "date": "2018.10.24", "title": "Майките на деца с увреждания не приемат извиненията на Симеонов, продължават с протестите"}
{"url": "https://www.novinite.bg/articles/166388/Cvetanov-Styagame-se-da-upravlyavame-palen-mandat", "text": "Тези декларации, които чухме днес, са плод на това, че вие не сте алтернатива. Доказвали сте го винаги, когато сте имали възможността да управлявате. Това каза от парламентарната трибуна председателят на парламентарната група на ГЕРБ и зам.-председател на партията Цветан Цветанов, обръщайки се към БСП и ДПС.Мога да попитам колко бяха парите, които БСП отпускаха за хората с увреждания - 179 млн. лева. Правителството се обедини около управленска програма, в която парите, които ще се дебатират ще бъдат със 150 млн. лева повече. Проектобюджетът ще бъде на база 116 млрд. БВП, а според програмата през 2021 година да бъде 120 млрд. лева, заяви Цветанов.В правителството няма задкулисие, всичко излиза наяве. Това, което направи вицепремиерът Валери Симеонов е да се извини на всички, които са се почувствали засегнати. Премиерът Бойко Борисов също се извини на всички от името на правителството. Коалиционният съвет беше, за да направим това, което ни прави по-силни, за да продължим за четиригодишен мандат, каза председателят на ПГ на ГЕРБ.Стягаме се да управляваме страната четиригодишен управленски мандат и 2021 година ви каним да направим един достоен дебат, за да видят избирателите, че вие не сте алтернатива, завърши Цветан Цветанов, обръщайки се отново към БСП и ДПС, цитира го novini.bg.", "date": "2018.10.24", "title": "Цветанов: Стягаме се да управляваме пълен мандат"}
{"url": "https://www.novinite.bg/articles/166382/Pensioner-padna-v-shahta-postrada-tejko", "text": "Пенсионер е пострадал тежко, след като пропадна в необезопасена шахта на ъгъла на булевард \"Васил Левски\" и улица \" Шести септември\" в столицата.На мястото на инцидента има големи петна от кръв в продължение на повече от 100 метра. Линейка е откарала възрастния човек в болница.В близост има още една отворена шахта на пешеходната пътека на булевард \"Васил Левски\", където се извършват ремонтни дейности.Епит на СДВР събира данни за инцидента.", "date": "2018.10.24", "title": "Пенсионер падна в шахта, пострада тежко"}
{"url": "https://www.novinite.bg/articles/166397/Promenyame-Zakona-za-BNB-zaradi-vavejdaneto-na-evroto", "text": "Със свое решение правителството одобри проекта на Закон за изменение и допълнение на Закона за Българската народна банка. Целта на измененията е да отразят изискванията на законодателството на Европейския съюз към регулаторната рамка за БНБ, като законопроектът е изготвен на основата на оценката и препоръките за България, съдържащи се в докладите за конвергенцията, публикувани от Европейската комисия и от Европейската централна банка.Промените са в областите институционална и функционална независимост на централната банка, персонална независимост, забрана за парично финансиране и привилегирован достъп, поверителност и др. Законодателните промени в Закона за БНБ са част от Плана за действие, включващ мерки в отговор на намеренията на Република България за присъединяване към Валутния механизъм II (ERM II) и към Банковия съюз, който правителството одобри на 22 август 2018 г. ", "date": "2018.10.24", "title": "Променяме Закона за БНБ заради въвеждането на еврото"}
{"url": "https://www.novinite.bg/articles/166389/Izostaveni-zoni-na-Sofiya-shte-stavat-kvartali", "text": "Бивши индустриални зони в София да бъдат в превърнати в квартали. Тази идея представи главният архитект на столицата Здравко Здравков, който взе участие във форум за развитието на столицата. По думите му изглеждащите на пръв поглед изоставени зони имат голям потенциал в развитието на подземната и надземната инфраструктура, както и в довеждащите връзки до тях, пише \"Монитор\". „София от град на индустрията, предприемачите, на автомобилите, постепенно се превръща в град на хората. Желанието да намерим потенциала на старите индустриални зони да се превърнат в нови квартали на града. Няма смисъл да разширяваме града по периферията, без да сме проучили внимателно тези зони“, заяви пред „Монитор“ Здравков. Той даде за пример бившата научно-производствена зона „Червена звезда“, която по думите му през годините се развива и в момента се превръща в терен за ново и луксозно жилищно застрояване.Главният архитект обясни, че когато става въпрос за развитието на изоставените пространства, не може да се мисли само в посока за строителството на жилищни и офис сгради, защото по този начин ще се гарантира само паразитиране в града. По думите му трябва да се развиват и развлекателни центрове. Идеята ни е да направим правилния букет от функции- да има работа, забавление, обитаване, коментира Здравков и допълни, че се мисли и за изграждането на втора концертна зала в града. „Нещата обаче не могат да се случат от днес за утре, но искаме да дадем посоката за развитие“, заключи Здравков.Развитието на метрото също си остава ключов елемент за развитието. Строежът на третата линия на подземната железница също бе сред основните теми на форума.При откриването на третия лъч на метрото през 2019 г. се очаква 500 хиляди пътници дневно да използват подземния превоз. С новата метроотсечка пътният трафик ще бъде намален с 30%. Третата линия ще има връзки с над 55 автобусни и тролейбусни спирки.", "date": "2018.10.24", "title": "Изоставени зони на София ще стават квартали"}
{"url": "https://www.novinite.bg/articles/166400/Nad-230-snegorina-shte-sa-v-gotovnost-v-Sofiya-prez-zimata", "text": "234 снегорина ще се грижат за почистването на София през тази зима, като на разположение ще има и още 52 допълнителни машини, които ще са в готовност да се включат в осигуряването на проходимостта на трасетата. Други 53 ще чистят извънградските и републиканските пътища, които се поддържат от Столичната община, като и за там е предвидена допълнителна техника, а именно 14 машини. Това каза кметът на София Йорданка Фандъкова, която заедно със Столичния инспекторат взе участие в проверката на една от почистващите фирми в града, предаде БГНЕС.„При прогноза за снеговалеж, снегорините ще бъдат разположени на 68 точки. Това се прави с цел максимално бързо да започнат да чистят пътищата. Целта е да не се допусне блокиране на града дори и в най-тежката обстановка. Досега не сме го допускали. Приоритетно се чистят улиците и трасетата на градския транспорт, след това значимите улици в кварталите и едва след това кварталните улици”, обясни Фандъкова.Тя каза, че традиционно улиците се третират с натриев хлорид, но изискват от фирмите да разполагат и с калиеви и магнезиеви соли, които да разпръскват при по-тежки зимни условия. „Тази година за първи път ще взаимстваме практиката на Виена да третират пътищата с воден разтвор на натриев хлорид. Ще бъде обработено едно трасе, за да видим дали това е подходящо за нашите условия и ако е да го заложим като изискване в новите договори и да поискаме да имаме такава техника, която да може да обработва предварително улиците. Във Виена обаче температурите през зимата са по-високи отколкото у нас, така че предстои да видим дали този опит е приложим у нас”, подчерта кметът.Градоначалникът на София отчете, че за миналия сезон общината не е платила на почистващите фирми над 3.5 млн. лева заради непочистени участъци. „Няма промяна в размера на глобите от миналата година, защото договорите не са подновявани. Санкцията за непочистена спирка до 7.30 ч. е 2000 лв. Ако снеговалежът започне следобед, фирмата има време да почисти до 19.30 ч. За 100 кв. непочистен участък, санкцията е 1000 лв.”, уточни Фандъкова. Тя добави, че и тази година ще иска да се продължи практиката от миналата година да се влиза с по-малка техника във вътрешнокварталните улици.На журналистически въпрос дали ще се извозват купчините със сняг, Фандъкова каза, че това изисква сериозен ресурс, с който общината не разполага и подчерта, че такава практика няма в други европейски столици, макар и те да са доста по-богати от София. Тя обясни, че към извозване на снежни маси се пристъпва само ако количеството е огромно и то се прилага само за площадни пространства.На въпрос на БГНЕС колко ще струва зимното почистване на София, Фандъкова отговори, че предстои план сметката да бъде внесена в общинския съвет, който след това трябва да я гласува и приеме, но увери, че ще бъде осигурен необходимият финансов ресурс, за да бъде добре почистен градът.Фандъкова заяви още, че на обектите, които изпълнява Столична община към момента, ще бъдат направени одити, ако са поискани такива. „Днес на комисия в Общинския съвет са били изслушани всички участници в ремонтираните зоните. Цялата дейност на общината в това отношение е абсолютно публична. Проверявани сме многократно. Понеже четох, че се искат одити - на всеки европейски проект са правени неколкократно одити. Така че със сигурност и на обектите, които изпълняваме в момента, ще бъдат направени“, каза още тя и добави, че вече е възложила проверка за зона 2 от ремонтите и увери, че всички институции, вътрешни и външни проверяват непрекъснато дейността им.", "date": "2018.10.24", "title": "Над 230 снегорина ще са в готовност в София през зимата"}
{"url": "https://www.novinite.bg/articles/166402/S-promeni-v-zakona-vdigat-zaplatite-na-voennite-privlichat-i-novi-specove-v-armiyata", "text": "Правителството одобри проект на Закон за изменение и допълнение на Закона за отбраната и въоръжените сили на Република България. С предлагания проект се цели промяна в обусловеността на системата на заплащане за военнослужещите (от присвоеното им военно звание и степента в обхвата на военното звание към определяне на основното им месечно възнаграждение в зависимост от заеманата длъжност и присвоеното им военно звание), както на обвързаните с този принцип промени на базисните параметри при приемането и въвеждане на нов Класификатор за длъжностите за военнослужещите в Министерството на отбраната, структурите на пряко подчинение на министъра на отбраната и Българската армия.Основните положения в законопроекта са насочени в следните основни аспекти:- Диференциране на възнагражденията за военнослужещите в зависимост от степента на компетентност и отговорност съобразно разположението на длъжностите им в йерархичните нива и присвоените им военни звания.- Постигане на по-точен баланс на съотношението между отделните категории военнослужещи и техните звания и длъжности в съответствие с образователния ценз, квалификацията, степента на отговорност, професионалния опит, физическото и психическото натоварване и взаимосвързаните потенциални размери на основните месечни възнаграждения в съответствие с Йерархичния класификатор на структурите и военните формирования.- Подобряване на кариерното развитие на военнослужещите, създаване на ясни правила за преминаване (заемане) на военнослужещите от една длъжност на друга в съответствие с присвоеното военно звание и стимулиране на желанието им за развитие и изпълнение на военната служба.- Конкурентноспособност на пазара на труда и привличане на специалисти за приемане на военна служба.Измененията се предвижда да влязат в сила от 1 януари 2019 г.", "date": "2018.10.24", "title": "С промени в закона вдигат заплатите на военните, привличат и нови спецове в армията"}
{"url": "https://www.novinite.bg/articles/166396/Balgariya-i-Kazahstan-podpisvat-dogovor-za-razmyana-na-osadeni", "text": "Министерският съвет прие решение, с което одобрява проекта на Договор за трансфер на осъдени лица между Република България и Република Казахстан като основа за водене на преговори и упълномощава министъра на правосъдието да проведе преговорите и подпише договора от името на България, при условие на последваща ратификация.Провеждането на преговорите и сключването на договора е обусловено от разбирането, че за постигане целите на наказанието е необходимо да се даде възможност лицата, осъдени на лишаване от свобода, да изтърпяват наказанието в държавата им по произход, като по този начин се постига по-ефективно превъзпитание и социална рехабилитация на лишените от свобода.Договорът посочва централните органи, условията и процедурите по трансфера, включително необходимите документи, съгласията на осъдилата и изпълняващата държава, както и на осъденото лице, отказа от трансфер, въпросите за изпълнението на наказанието в изпълняващата държава, амнистията, помилването, както и въпроси относно действието на договора. Одобреният от Министерския съвет проект на договор съответства напълно на международните стандарти в областта на трансфера на осъдени лица. ", "date": "2018.10.24", "title": "България и Казахстан подписват договор за размяна на осъдени"}
{"url": "https://www.novinite.bg/articles/166378/Dneven-horoskop-za-24-oktomvri", "text": "Вашата гордост е малко повече от обикновено. Трудно е дори да се споделя стая с вас, но скоро ще се наложи да промените отношението си към света.Не се тревожете за това как се развиват нещата днес. Опитайте се да мислите позитивно. Трябва да се фокусирате върху интелекта си, за да постигнете целите си.Имате дълбока нужда да помагате на хората днес. Дотолкова, че това ще отнеме цялото ви време. Просто сте неспособни да кажете \"не”, когато някой покаже, че има нужда от вас.Още на ", "date": "2018.10.24", "title": "Дневен хороскоп за 24 октомври"}
{"url": "https://www.novinite.bg/articles/166390/Bivsh-shef-na-mitnici-vleze-v-zatvora", "text": "Четири години лишаване от свобода получи бившият началник на митниците ГКПП „Гюешево“ и „Олтоманци“ – Георги Владимиров, по-известен в Кюстендил като Фози. Присъдата е наложена от Върховния касационен съд, съобщава БГНЕС.Владимиров вече е в Централния софийски затвор, казаха негови доскорошни колеги.На първа инстанция Владимиров беше признат за виновен, че от август 2011 г. до юни 2012 г. е участвал в организирана престъпна група, ръководена от покойния Борислав Манджуков. Тя била създадена с цел държане на акцизни стоки без бандерол.Спецмагистратите тогава приеха тезата и доказателствата на прокуратурата, че Владимиров е улеснявал нееднократно групата, като е осигурявал безпрепятствено вкарване на големи количества цигари без бандерол през ГКПП „Кулата“. Според експертизите общото количество контрабандни цигари възлиза на близо 1 млн. кутии от различни марки на обща стойност близо 7 млн. лв.Освен 7-годишната ефективна присъда, тогава съдът наложи на Владимиров лишаване от правото да заема пост на държавен служител в продължение на четири години, след като излезе от затвора.Владимиров е оправдан по обвинението за участие в организирана престъпна група, но е признат за виновен за участие в контрабанда на цигари без бандерол през ГКПП „Кулата“, пише в решението на ВКС.Самият Владимиров коментираше, че е уволняван четири пъти от системата на митниците и толкова пъти е връщан на работа. За последно – преди няколко месеца, когато пак стана шеф на митницата „Олтоманци“. ", "date": "2018.10.24", "title": "Бивш шеф на митници влезе в затвора"}
{"url": "https://www.novinite.bg/articles/166385/Hvanaha-piyan-shofor-da-kara-uchenici", "text": "Заловиха с алкохол шофьор на училищен автобус в Котел. При взетата му проба дрегерът е отчел 0,59 промила. Автобусът е превозвал всекидневно ученици от село Ябланово до средно училище \"Георги Раковски\" в Котел, предаде БГНЕС.Мъжът е спрян от полицейски патрул на паркинга пред училището веднага след пристигането на автобуса, пълен с деца. След като шофьорът дава положителна проба, му е съставен акт, отнета му е книжката и талонът на автобуса. След инцидента възниква затруднение, в което се усложнява извозването на близо 200 деца всеки ден от населеното им място до града.Директорът на училището заяви , че ще бъде направено необходимото, за да не се получи забавяне. Той гарантира , че за в бъдеще ще се вземат драконовски превантивни мерки за да не се стига до подобна ситуация.Мехмед е дългогодишен служител на училището и досега няма нарушения. ,,При всички положения той ще бъде дисциплинарно уволнен, просто не защото не е добър професионалист, той няма проблеми до този момент, но пък винаги има първи път, винаги защото е професионалист, той трябва да смята, че няма как да рискува живота на децата в такава ситуация, каза директорът на СУ \"Георги Раковски\" Стефан Дондев.", "date": "2018.10.24", "title": "Хванаха пиян шофьор да кара ученици"}
{"url": "https://www.novinite.bg/articles/166387/Krava-prati-mlad-shofor-v-bolnica", "text": "28-годишен мъж от Дряново е с опасност за живота, след пътно произшествие. Това съобщиха от пресцентъра на Областна дирекция на МВР-Велико Търново.Катастрофата е станала снощи около 23.00 ч. на пътя Велико Търново – Габрово. По първоначална информация лек автомобил, управляван от 28-годишен мъж от Дряново, е блъснал намираща се на пътното платно крава.В резултат на инцидента е настъпила смъртта на животното, а водачът на автомобила е настанен за лечение във великотърновската болница с фрактура на челюстта, оток на мозъка, рани в областта на главата и с опасност за живота.Взета му е кръвна проба за химичен анализ. Причините за произшествието са в процес на изясняване. По случая е започнато досъдебно производство.", "date": "2018.10.24", "title": "Крава прати млад шофьор в болница"}
{"url": "https://www.novinite.bg/articles/166368/NS-nyama-da-izslushva-Valeri-Simeonov", "text": "Парламентът отхвърли искането на БСП за изслушването на Валери Симеонов по повод обидата, която нанесе на майките на деца с увреждания, предаде Канал3.В пленарната зала БСП аргументира искането си за изслушването на вицепремиера.Независимо от контекста на изказването, подредбата на думите и това, какво г-н Симеонов е искал да вложи в своето изказване, цялото общество остана с впечатление, че Симеонов намерил за добре да квалифицира майчинството като инструмент за изнудване на държавата. Скандалът е нечуван и настояваме да пристигне в залата и да даде обяснение, заяви от името на левицата Валери Жаблянов.Борис Ячев от НФСБ направи обратно предложение - искането за изслушването на Валери Симеонов да бъде отхвърлено, защото в петък щял да се гласува законът за хората с увреждания.И ДПС поиска отпадане на предложението за изслушването на Симеонов, но със съвсем друг аргумент - за да не чуваме отново циничната му реч.Правя обратно предложение с мотив - когато законодателната власт в парламента прави искане за изслушване на човек от изпълнителната власт, е когато има криза, но когато става въпрос за абсолютна липса на морал, когато става дума за цинизма на един човек, който взривява обществото, няма какво да бъде изслушван тук. ДПС е категорично против този човек да бъде изслушван.Това, което е искал да каже, за съжаление, е срам и позор за цялата страна. Ако приемете тази точка, ДПС няма да остане в залата и да унижаваме избирателя да слушаме един циник, изригна Цонев.", "date": "2018.10.24", "title": "НС няма да изслушва Валери Симеонов"}
{"url": "https://www.novinite.bg/articles/166365/Nad-20-postradali-pri-incident-s-eskalator-v-metroto-v-Rim", "text": "Над 20 души, сред които има руски футболни запалянковци, са ранени при инцидент в метрото на Рим, където тази вечер се игра мачът от Шампионската лига между местния отбор \"Рома\" и руския \"ЦСКА-Москва\", предаде ТАСС.Хората са пострадали при авария на ескалатор на метростанция \"Република\". Инцидентът е станал, когато на станцията е имало голяма група руски фенове на \"ЦСКА-Москва\". Ескалаторът внезапно е започнал да се движи по-бързо от нормалното и хората на него не успели да слязат навреме и се струпали едни върху други.По последна официална информация са ранени 24 души, като седем от тях са в тежко състояние.Метростанция \"Република\" бе затворена. Прокуратурата на Рим е започнала разследване на причината на аварията на ескалатора.", "date": "2018.10.24", "title": "Над 20 пострадали при инцидент с ескалатор в метрото в Рим"}
{"url": "https://www.novinite.bg/articles/166391/Haznata-vadioshte-149-310-leva-za-narusheni-choveshki-prava-na-balgari", "text": "Министерският съвет прие решение за изплащане на общо 149 310 лв. обезщетения в изпълнение на пет решения на Европейския съд по правата на човека (ЕСПЧ). Решенията по делата срещу България са постановени в периода 05 април 2018 г. - 06 септември 2018 г.По делото „Узунова и Сеид срещу България“ жалбоподателите са съсобственици на земя. През 2007 г. с решение на Министерски съвет част от тази земя е отчуждена и е определено обезщетение. След обжалване на обезщетението от страна на жалбоподателите, ВАС го увеличава в съответствие с прието експертно заключение и постановява, че е дължима и сума за разноски. Обезщетението е изплатено на жалбоподателите през 2014 г. Според ЕСПЧ невъзможността за жалбоподателите да получат навременно изпълнение на решение в тяхна полза представлява същевременно и намеса в правото на мирно ползване на притежания. Съдът присъжда в полза на жалбоподателите сумата от 9500 евро за претърпените от тях имуществени вреди, както и сумата от 1800 евро за неимуществени вреди.По делото „Сапунджиев срещу България“ в близост до жилището на г-н Сапунджиев е изградена печатница. Жалбоподателят и негови съседи подават писмени жалби до редица държавни институции срещу дейността на печатницата, твърдейки, че същата функционира в нарушение на законовите изисквания. Собственикът на печатницата завежда дело за клевета срещу жалбоподателя в Районен съд Силистра, който го признава за виновен, налага му административно наказание глоба и го осъжда да заплати и обезщетение на собственика на печатницата. Присъдата е потвърдена от Окръжен съд Силистра. ЕСПЧ посочва, че възможността отделни лица или малки групи от хора да изнасят информация и идеи, като по този начин допринасят за публичния дебат по теми от съществено значение, е в интерес на обществото. Според съда образуването на наказателно производство срещу него и осъждането му да плати парична сума обаче е имало възпиращ ефект върху сезирането на властите с подобни оплаквания и е в нарушение на Конвенцията. Така на жалбоподателя са присъдени 845 евро за имуществени вреди и 500 евро за разходи и разноски.Жалбоподателят по делото „Боян Господинов срещу България“ бил задържан и срещу него било образувано наказателно производство. Старозагорският окръжен съд го осъдил на лишаване от свобода, като приспаднал периода на предварителното задържане. След обжалване на присъдата Апелативен съд - Пловдив намалил наказанието. Пред Софийски градски съд г-н Господинов завел иск за това, че продължителността на задържането му надвишавала наложеното наказание. Делото било спряно поради наличието на ново наказателно производство срещу жалбоподателя, изходът от което можел да се окаже решаващ за гражданския иск. В рамките на второто наказателно производство, водено пред Окръжен съд Стара Загора, жалбоподателят неколкократно поставял под съмнение безпристрастността на съдиите. Съдът счел, че не са налице основания за отвод на състава. Жалбоподателят повдига оплакване пред ЕСПЧ, че не е бил съден от безпристрастен съд. ЕСПЧ открива нарушение на Конвенцията и присъжда в полза на жалбоподателя обезщетение в размер на 3600 евро за претърпените от него неимуществени вреди и 1500 евро за разходи и разноски.По делото „Бояджиева и Глория Интернешънъл Лтд ЕООД срещу България“ жалбоподатели са едноличен търговец и дружество с ограничена отговорност. Те търгуват с фармацевтични продукти. От декември 2005 г. до април 2006 г. жалбоподателите продават фармацевтични продукти на фирма К. и получават цената им. Впоследствие дружеството К. е обявено в несъстоятелност и кредиторите на дружеството предявяват искове срещу жалбоподателите по Търговския закон. Исковете са уважени и жалбоподателите са осъдени да заплатят цената на продуктите плюс лихвите. Жалбоподателите се оплакват пред ЕСПЧ, че националният съд е приложил буквално действащата редакция на ТЗ. Съдът присъжда обезщетение за имуществени вреди в размер на 16 090 евро за първия жалбоподател и 26 350 евро за втория жалбоподател, както и по 3 000 евро за неимуществени вреди и общо 5 394 евро за разноски.Жалбоподателят по делото „Александър Събев срещу България“ е работил в системата на Министерството на отбраната. През 2005 г. разрешението му за достъп до класифицирана информация е отнето с решение, което се позовава единствено на чл. 59, ал. 1, т. 2 от Закона за защита на класифицираната информация. Жалбата на г-н Събев срещу това решение е отхвърлена от Държавната комисия по сигурността на информацията, която не го информира за мотивите си. Жалбоподателят отправя молби до различни държавни органи, но не получава информация за причините за отнемане на разрешението. Със заповед на министъра на отбраната договорът му за кадрова военна служба е прекратен. Г-н Събев оспорва прекратяването пред ВАС, който отхвърля жалбата.Жалбоподателят се оплаква по чл. 6 § 1 от Конвенцията от липсата на достъп до съд, който да може да изследва всички въпроси от решаващо значение за изхода на делото. ЕСПЧ присъжда в полза на жалбоподателя сумата от 2400 евро за претърпените от него неимуществени вреди, както и сумата от 2000 евро за разходи и разноски. ", "date": "2018.10.24", "title": "Хазната вади още 149 310 лева за нарушени човешки права на българи"}
{"url": "https://www.novinite.bg/articles/166401/Blokirano-krastovishte-i-evakuirano-uchilishte-v-Sofiya-zaradi-stara-aviobomba", "text": "Стар авиационен боеприпас е открит при изкопни работи в района на кръстовището на бул. „Евлоги и Христо Георгиеви“ и ул. Оборище“ в столицата. На място е осигурена охрана от полицейски патрул от СДВР до идването на експерти, които ще изземат боеприпаса. С превантивна цел са изведени учениците от близкото училище.", "date": "2018.10.24", "title": "Блокирано кръстовище и евакуирано училище в София заради стара авиобомба"}
{"url": "https://www.novinite.bg/articles/166369/Uraganat-Uila-dostigna-Meksiko-s-200-km-ch", "text": "Мощен ураган достигна западните брегове на Мексико, предаде Нова тв. Вятър със скорост близо 200 километра в час и проливен дъжд предизвикаха евакуация на крайбрежни райони и обявяването на извънредно положение на места.Ураганът „Уила” е от трета степен и е един от най-мощните, достигали  тихоокеанското крайбрежие на страната.Първоначалните сигнали, след като стихията достигна брега, са за наводнени улици и пътища, съборени дървета и електрически стълбове и отнесени покриви.", "date": "2018.10.24", "title": "Ураганът „Уила” достигна Мексико с 200 км/ч"}
{"url": "https://www.novinite.bg/articles/166386/Amerikancite-veche-glasuvat-za-mejdusrochnite-izbori-za-kongresmeni-gubernatori-i-senatori", "text": "Повече от 7 милиона американци взеха участие предсрочното гласуване преди предстоящите междусрочни избори в Съединените щати. Предварителните данни показват по-висока избирателна активност на поддръжниците на Републиканската партия в сравнение с гласуващите за демократите и независимите кандидати, съобщи Ню Йорк Таймс в уебсайта си, предаде БГНЕС. Той цитира коментара на професора по политически науки към университета във Флорида, Майкъл Макдоналд, специализиран в анализи на избирателните процеси.\"Ако тази тенденция продължи, избирателната активност на изборите на 6 ноември ще бъде поне 48%, както през 1966 г. А ако този показател бъде превишен, той ще може да бъде сравнен с 1914 г., когато избирателната активност беше 51%\", каза експертът. \"Можем да постигнем ниво, което още никой никога не е достигнал\", призна Макдоналд. Предсрочното гласуване в Съединените щати се провежда лично и по пощата. Тези избиратели, които избират първия вариант, според статистиката, обикновено подкрепят демократите. Повечето от по-възрастните американци гласуват по пощата. На изборите на 6 ноември ще се преизбират 35 от 100 сенатори, всичките 435 членове на Камарата на представителите на Конгреса на САЩ и 39 губернатори на щати и територии.Предстоящите избори се междусрочни, тъй като те се провеждат между две гласувания за президентски избори. Сега съотношението на републиканците и демократите в Камарата на представителите е от 236 към 193, шест места са свободни. За да спечелят контрол над долната камара на Конгреса, демократите трябва да спечелят допълнителен минимум от 23 мандата.", "date": "2018.10.24", "title": "Американците вече гласуват за междусрочните избори за конгресмени, губернатори и сенатори"}
{"url": "https://www.novinite.bg/articles/166370/Rapar-zagina-snimajki-klip-padna-ot-samolet", "text": "Канадският рапър Джон Джеймс загина, след като падна от крилото на летящ самолет, върху което танцуваше по време на снимки за видеоклип, съобщиха неговите мениджъри.Инцидентът се е случил във Върнън, Британска Колумбия. 33-годишният изпълнител е починал на място.\"Той дълго тренира за тази каскада, но когато отиде към края на крилото малката \"Чесна\" загуби равновесие и пилотът не успя да коригира положението на машината и тя се понесе надолу\", се казва в официално изявление, публикувано заедно с онлайн кампания за събиране на средства за посрещане на погребалните разходи и издаването на последните записи на Джеймс.\"Джон се държеше за крилото докато не стана твърде късно. Щом се пусна, то вече нямаше време парашутът му да се отвори\".Джеймс, който се е занимавал професионално и с фрийстайл ски, беше известен с рискованите си каскади.Местната полиция потвърди, че в събота вечерта е получила сигнал за \"внезапната смърт на парашутист\".След гибелта на Джеймс пилотът е успял да приземи самолета благополучно, информира Канал3.", "date": "2018.10.24", "title": "Рапър загина, снимайки клип - падна от самолет"}
{"url": "https://www.novinite.bg/articles/166395/Elizabet-II-optimist-za-vremeto-sled-Brekzit", "text": "Кралицата на Великобритания Елизабет II за първи път коментира излизането на Обединеното кралство от Европейския съюз, съобщава Би Би Си, предаде БНР. По време на прием, организиран в чест на холандския крал Вилем-Александър, кралицата каза, че двустранните отношения са много важни в период, в който се избистря новото устройство на Европа.„Сега, когато се надяваме на ново партньорство с Европа, нашите общи ценности и солидарност са нашите най-важни активи. Ние гледаме на бъдещето с увереност“, каза Елизабет II.На свой ред кралят на Холандия изрази съжаление, че Великобритания напуска ЕС, но добави, че Брекзит не означава сбогуване.", "date": "2018.10.24", "title": "Елизабет II оптимист за времето след Брекзит"}
{"url": "https://www.novinite.bg/articles/166363/Zastudyavane-vyatar-na-mesta-i-valeji", "text": "Днес значително ще се усили северозападният вятър. По-късно през деня с него ще започне да нахлува студен въздух. Облачността ще е променлива, след обяд по-често значителна. На места по преминаващия студен атмосферен фронт ще има превалявания от дъжд, в планините – от сняг. Значителни валежи не се очакват. Максималните температури ще бъдат между 17 и 22 градуса, за София - около 17. През нощта от северозапад облачността бързо ще намалява, но с рязкото застудяване в отделни райони на Предбалкана е възможно да прехвърчи сняг.Атмосферното налягане е по-ниско от средното за месеца и ще продължи да се понижава. Вечерта от запад ще започне бързо повишение.Над планините ще има променлива, често значителна облачност. На места ще превали дъжд, над 2000 метра – сняг, но до вечерта с очакваното рязко застудяване сняг ще превали и в ниските планински части. Ще духа бурен, по върховете временно ураганен вятър от северозапад. Максималната температура на височина 1200 метра ще бъде около 12 градуса, на 2000 метра – около 3, но след пладне рязко ще застудява.Над Черноморието облачността ще е променлива, често значителна. Преди обяд ще духа до умерен вятър от запад-югозапад. След обяд значително ще се усили северозападният вятър. След пладне и вечерта, по преминаването на студения атмосферен фронт, на места ще превали слаб дъжд. Максималните температури на въздуха и на морската вода е 18-19 градуса. Вълнението на морето ще бъде 3-4 бала.", "date": "2018.10.24", "title": "Застудяване, вятър, на места и валежи"}
{"url": "https://www.novinite.bg/articles/166406/Boj-mejdu-migranti-i-policiya-do-harvatskata-granica-v-Bosna", "text": "Няколко десетки мигранти влязоха в сблъсъци с босненската полиция при опит да пресекат незаконно границата със съседна Хърватия, която е членка на Европейския съюз, предаде бТВ, позовавайки се на Асошиейтед прес.Крещейки \"Отворете границите!\", мигрантите пробиха полицейския кордон днес, преди да бъдат спрени от друг край граничния пункт Малевац. Сблъсъците продължиха, след като мигрантите блокираха граничния пункт.Полицията също така забрани на около 100 мигранти да слязат от влак, който пристигна в района рано тази сутрин и върнаха обратно автобуси с мигранти.Хиляди мигранти се намират в Северозападна Босна, от където правят опити да преминат границата с Хърватия и да продължат към други страни от ЕС.", "date": "2018.10.24", "title": "Бой между мигранти и полиция до хърватската граница в Босна "}
{"url": "https://www.novinite.bg/articles/166373/Bedstveno-polojenie-v-obsht-Cherven-bryag-zaradi-most", "text": "И днес е в сила бедственото положение, обявено вчера в община Червен бряг заради авариралия мост при село Горник. Съоръжението поддаде и сега по него може да се минава само пеша.Засегнати са град Койнаре и 5 села. До тях с кола може да се стигне само след над 100-километров обход.Вероятна причина за аварията са тировете, които от месеци минават по иначе изчисления за до 5-тонни возила мост.Тежкият трафик преди това минаваше през Чомаковци, но от пролетта там има ремонт.В момента за пожарна или линейка е изключително трудно да стигне до засегнатите населени места, където има и болни на хемодиализа.Осигурени са бусове от двете страни на моста, като районът на съоръжението се е превърнал в импровизиран паркинг.До края на седмицата децата от Койнаре и петте села няма да ходят на училище.", "date": "2018.10.24", "title": "Бедствено положение в общ. Червен бряг заради мост"}
{"url": "https://www.novinite.bg/articles/166362/Preduprejdenie-za-silen-vyatar-v-stranata", "text": "Предупреждания за опасно време са издадени за днес за цялата страна. Оранжев код важи за силен вятър е обявен за 17 области в страната, а в останалите 11 в сила е жълт код.Оранжевият код е в сила за областите: Видин, Монтана, Враца, Плевен, Ловеч, Велико Търново, Габрово, Русе, Търговище, Разград, Шумен, Силистра, Добрич, Варна, Сливен, Пловдив и Пазарджик.В тези области значително ще се усили вятърът от запад-северозапад, като ще достигне средна скорост между 20 и 25 м/с (72-90 км/ч), възможни пулсации до 32 м/с (115 км/ч), съобщават от Националния институт по метеорология и хидрология.Жълтият код важи за областите София – град, София – област, Перник, Кюстендил, Благоевград, Смолян, Кърджали, Хасково, Стара Загора, Ямбол, Бургас, както и за крайбрежието в областите Варна и Добрич.Тук се очаква вятър със скорост между 14 и 19 м/с (50-68 км/ч), с възможни пулсации до 24 м/с (86 км/ч).След това, през нощта срещу четвъртък в тези области се очаква и рязко застудяване в цялата страна, предупреждават още метеоролозите.", "date": "2018.10.24", "title": "Предупреждение за силен вятър в страната"}
{"url": "https://www.novinite.bg/articles/166372/NIM-obyavyava-sedmica-posvetena-na-narodnite-buditeli", "text": "По случай Деня на народните будители – 1 ноември Националният исторически музей (НИМ) обявява седмица, посветена на празника, която ще се проведе от 29 октомври до 2 ноември 2018 г. В седмицата на будителите ще бъдат провеждани учебни часове в специална зала на музея, наречена „Старото школо”.Децата ще се потопят в атмосферата на Възраждането като изкарат един учебен час по „взаимоучителната метода”, въведена и прилагана от д-р Петър Берон, Неофит Рилски, Васил Априлов. При това – в класна стая, подредена като от втората половина на XIX век – с дървени чинове и катедра. На първия ред ще седнат най-малките - както е било тогава, а по-големите ученици ще влизат в ролята на „показвачи“ и „чиноначалници“.Най-любопитно за тях безспорно ще бъде да видят т. нар. „затвор” – помещение зад катедрата на даскала, в което са отпращани за наказание непослушните ученици. Акцент на седмицата, посветена на народните будители, ще бъде „Рибният буквар” на д-р Петър Берон от 1824 г., който може да видите изложен в пространството вдясно от зала 4.Освен това в експозицията на НИМ се намира един от първите преписи на „История славянобългарска” и „Неделника” на Софроний Врачански от 1806 г.(Зала 4).Часовете за занятия в „Старото школо” са организирани от Детския образователен център на НИМ и са за деца от предучилищна възраст и от първи до четвърти клас. Часове на занятията – 10:00, 12:00 и 14:00 ч. За повече информация и записвания: 0894 540 117.По случай празника от 29 октомври до 2 ноември (включително) в Националния исторически музей се предлага и екскурзоводна беседа на тема: „Нашето славно минало”. Предварителна заявка за беседата на тел. 955 42 80.Част от празничната програма ще бъде премиерата на стихосбирката „Диви коне” от Тоня Стойкова, служител на НИМ, в Детския център, от 11:00 часа на 31 октомври 2018 г.", "date": "2018.10.24", "title": "НИМ обявява седмица, посветена на народните будители"}
{"url": "https://www.novinite.bg/articles/166376/Mlada-jena-zagina-pri-tejko-PTP-kraj-Sliven", "text": "31-годишна жена е загинала при катастрофа на автомагистрала „Тракия“ в района на километър 258. Това съобщиха от ОДМВР - Сливен.Сигналът за инцидента е подаден на 23 октомври в 17.15 часа от телефон 112. Съобщено е за настъпило пътно произшествие на автомагистрала „Тракия“ в района на километър 258,8. Лек автомобил „Пежо“, управляван от жена на 31 години от Приморско, при движение в посока Бургас, напуска пътното платно и се преобръща.От произшествието на място е починала жената, управлявала автомобила. Тя е пътувала сама, няма други пострадали участници в движението.Причината за произшествието е в процес на установяване.По случая е образувано досъдебно производство.", "date": "2018.10.24", "title": "Млада жена загина при тежко ПТП край Сливен"}
{"url": "https://www.novinite.bg/articles/166398/Bryukselpredlaga-ravni-kvoti-za-ulov-na-kalkan-i-hamsiya-za-Balgariya-i-Rumaniya", "text": "Европейската комисия прие предложение относно възможности за риболов през 2019г. за най-важните видове риба използвани за търговия в Черно море. Ограниченията за улов и квоти за двата вида, хамсия и калкан, са споделени между България и Румъния.Предложението се основава на научни препоръки от Научния, технически и икономически комитет по рибарство (НТИКР) и следва многогодишния план за управление на лова на калкан в Черно море, одобрен от Генералната комисия по риболова в Средиземно море (ГКРСМ). За калкана ЕК отразява многогодишния план за управление чрез предлагане на лимит за улов от 114 тона, равно разпределен между България и Румъния. Вземайки предвид стабилните цени на борсата за хамсията, Комисията предлага поддържане на лимит от 11 475 тона, от които 70% да са определени за България и 30% за Румъния.От 2017 г. ЕК подкрепя напреднал многостранен кооперативен подход при управление на риболова в Черно море, което стъпва на Букурещката декларация и декларацията Малта MedFish4ever. За пръв път през 2018 г. мерките по управление и контрол на калкан се прилагат на регионално ниво, което е свидетелство за споделен регионален интерес към осигуряване на устойчив риболов, от който зависят много работни места и индустрии. Ефективното им прилагане се осигурява чрез международен контрол и пилотен инспекционен проект. Основан с помощта на Европейската агенция за контрол на риболова (EFCA), той допринася за борбата срещу незаконния, недокладван и нерегулиран риболов в басейна.Предложението на Комисията ще бъде прегледано от страните членки при декемврийската среща на Съвета по земеделие и рибарство (17-18 декември).", "date": "2018.10.24", "title": "Брюксел предлага равни квоти за улов на калкан и хамсия за България и Румъния"}
{"url": "https://www.novinite.bg/articles/166407/EP-reshava-da-se-zabranyat-li-plastmasovite-chashi-i-chinii", "text": "Европейският парламент днес гласува мерки за намаляване на пластмасовите отпадъци. В предложенията са включени забрани за някои от най-широко използваните еднократни артикули, като пластмасови чинии, сламки и найлонови пликове, предаде БНТ. Смята се, че те образуват до 70% от замърсяването в моретата. Пластмасовите отпадъци в Европа надвишават 25 млн. тона годишно, а едва 30% от тях се рециклират.Наскоро Брюксел поиска пълна забрана на всички пластмасови изделия за еднократна употреба. А междувременно някои хотели, ресторанти и други заведения в Европа сами започнаха да събират такси от клиентите си, които си купуват храни и напитки в пластмасови чаши и чинии.Не само в Европа обаче се борят със замърсяването от пластмасови и найлонови опаковки. Чили пък стана първата държава в Южна Америка, която забрани със закон найлонови торбички за търговска употреба. Това се случи през август т.г.", "date": "2018.10.24", "title": "ЕП решава да се забранят ли пластмасовите чаши и чинии"}
{"url": "https://www.novinite.bg/articles/166399/API-Slagajte-zimnite-gumi-ako-shte-patuvate-po-planinite", "text": "По високопланинските проходи през следващото денонощие се очаква влошаване на времето и на много места е възможно дъждът да премине в сняг. Прогнозата на синоптиците е за значително застудяване. В тази връзка Агенция „Пътна инфраструктура“ апелира шофьорите, на които им предстои пътуване през планинските проходи да не тръгват на път с автомобили с летни гуми и да карат със скорост, съобразена с метеорологичните условия.Пътноподдържащите дружества са готови да реагират веднага и да обработят настилките, за да се осигури безопасното пътуване на шофьорите. В опорните пунктове има нужните количества сол, пясък и химикали и машини за посрещане на първия сняг. Директорите на пътните управления следят метеорологичните прогнози по райони и ще предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.", "date": "2018.10.24", "title": "АПИ: Слагайте зимните гуми, ако ще пътувате по планините"}
{"url": "https://www.novinite.bg/articles/166381/164-uvolneni-i-147-naznacheni-na-letishte-Sofiya-ot-nachaloto-na-godinata", "text": "Над 2 300 души работят на летище „София“, става ясно от писмен отговор на депутатски въпрос на министъра на транспорта Росен Желязков, предаде БГНЕС. Предоставената от министерството справка обхваща периода януари – септември 2018 г.Данните показват, че през месец януари общият брой на служителите в 2 324 души. През февруари те са 2317, а през март - 2 326 души. Следват месеците април, май, юни, юли и август, където цифрите са 2 323, 2315, 2 307, 2 327, 2 331. През месец септември, когато е последният отчетен период, броят на служителите в 2 316 души.От данните става ясно, че за отчетения период са освободени общо 164 и са назначени 147 служители. Най-честото основание са освобождаване на служители е взаимното съгласие, като така постовете си са напуснали 87 души. 52-ма пък са пенсионираните служители, а 12 са освободени поради изтичане на срока им за изпитване.Дисциплинарно освободени са 4-ма души, а други 4 са починали. 5-ма служители са освободени поради липсва на необходимото образование и квалификация.", "date": "2018.10.24", "title": "164 уволнени и 147 назначени на летище „София“ от началото на годината"}
{"url": "https://www.novinite.bg/articles/166379/Partiyata-na-Zaev-s-novi-ostri-kritiki-kam-osnovniya-si-protivnik", "text": "Християн Мицкоски потвърди това, което гражданите вече много добре знаят: че той не е нищо друго освен антимакедонска и антизападна пешка в ръцете на Никола Груевски, заявиха от македонската партия СДСМ, предаде БГНЕС.„Християн Мицкоски не пропуска възможност да докаже на всички граждани, че е против ЕС и НАТО и че на всяка цена работи срещу интересите на гражданите, срещу интересите на държавата. Добър за Македония е фактът, че антимакедонския представител на престъпността и режима Никола Груевски заедно с антизападната пешка Християн Мицкоски са победени от гражданите, от мнозинството депутати в парламента и дори от собствената си партия. Потопени в изолация и в собствения си мрак, Мицкоски и Груевски показват голяма нервност в поражението, което претърпяха. Посещенията на високопоставени представители от демократичния свят на страната, които заобиколиха Мицкоски, сред които и представител на САЩ, са още едно потвърждение, че ръководството на ВМРО-ДПМНЕ остава в дълбока изолация. Колкото и да е неприемливо за антизападното ръководство на ВМРО-ДПМНЕ и Микоски, Македония се обедини около стратегическите интереси и бъдещето в ЕС и НАТО‘, заявяват от партията.„Македония и нейните граждани неумолимо стъпват към бъдещето и интеграция в ЕС и НАТО, а върхът на ВМРО-ДПМНЕ и Мицкоски остават в изолация“, се казва в официалното изявление на СДСМ.", "date": "2018.10.24", "title": "Партията на Заев с нови остри критики към основния си противник"}
{"url": "https://www.novinite.bg/articles/166374/Kazandjii-obyasniha-zashto-podkrepyat-Valeri-Simeonov", "text": "Благодарение на намесата на вицепремиера Валери Симеонов преди няколко години, сега варим ракия през цялата година. Това казаха казанджии в ефира на БТВ.Ние му върнахме жеста - така те обясниха подкрепата си за Валери Симеонов.Представители на бранша уточниха, че не са се чували със Симеонов.„Уж болните деца не са на протеста. Майките им се редят пред една банка. Те са от другия етнос. Нашите хора и структури не бяха много съгласни да се спре контрапротестът. Валери Симеонов работи в правилната посока\", коментираха те.Според тях на протестиращите майки им била внушена обида. \"Очевидно системата куца. Майките са употребени от политически партии“, допълниха казанджиите.", "date": "2018.10.24", "title": "Казанджии обясниха защо подкрепят Валери Симеонов"}
{"url": "https://www.novinite.bg/articles/166405/Nova-struktura-v-API-za-tol-taksite-i-elektronnite-vinetki", "text": "Министерският съвет одобри допълнителни разходи в размер до 2 076 109 лева по бюджета на Министерството на регионалното развитие и благоустройството. Те ще спомогнат за ефективното управление на новосъздаденото звено „Национално тол управление“ в Агенция „Пътна инфраструктура“, както и подготовката за въвеждане в експлоатация на смесената електронна система за таксуване на различните категории пътни превозни средства на база време и на база изминато разстояние.Средствата ще бъдат осигурени за сметка на преструктуриране на централния бюджет за 2018 г. С тях ще се осигурят текущите и капиталови разходи, необходими за въвеждането на тол системата за превозни средства над 3,5 тона и електронна винетка за леките автомобили.Ще се обезпечат разходите по експлоатацията на 105 моторни превозни средства, оборудвани с мобилни камери за осъществяване на контрол по републиканската пътна мрежа и по предоставянето на услуги, свързани с приемането на платежни карти в тол системата. Предоставеният ресурс ще послужи и за режийни разходи и наеми за разполагане на 500 терминали за самообслужване, за оборудване на работни помещения в администрацията на „Национално тол управление“ и други дейности.„Национално тол управление“ се създава като специализирано звено към Агенция „Пътна инфраструктура“. С прието от правителството постановление за изменение и допълнение на Правилника за нейната структура, дейност и организация на работа числеността на агенцията се увеличава.Промените са във връзка с предстоящото въвеждане на Електронна система за събиране на пътни такси на база на изминато разстояние за превозни средства с обща технически допустима максимална маса над 3.5 тона (тол) и на база време за леки автомобили с обща технически допустима максимална маса до или равна на 3.5 тона (електронна винетка). Така се отразява законовото изменение на структурата на агенцията, в която е предвидено създаването на ново специализирано звено „Национално тол управление“. Изменят се и компетенциите на дирекция „Пътни такси и разрешителни“, от функциите на която отпада събирането на таксите по чл. 10, ал. 1 и 2 от Закона за пътищата. Те се прехвърлят в новосъздаденото специализирано звено.Допълнени са правомощията на Агенция „Пътна Инфраструктура“. Изрично е предвидено, че тя осъществява функциите на лице, събиращо пътни такси и осъществяване контрол и надзор върху доставчиците на услуги за електронно събиране на такси за изминато разстояние.Едновременно с това, на председателя на управителния съвет на агенцията се вменяват някои нови правомощия, свързани с воденето на регистри на доставчиците на услуги по електронно събиране на такси за изминато разстояние и сключването на договори със същите и с доставчиците на декларирани данни. В неговите компетентности е допълнено и правомощието да издава наказателни постановления в случаите, предвидени в Закона за пътищата и в Закона за движението по пътищата или да оправомощава длъжностни лица от агенцията за това. Досега, тези правомощия бяха предоставени на управителния съвет на агенцията, но поради факта, че той е колективен орган, е целесъобразно те да се осъществяват от председателя на управителния съвет. По същия начин е процедирано и с правомощията на управителния съвет по определяне на длъжностни лица, които да установят извършване на административни нарушения в случаите, предвидени в Закона за пътищата и в Закона за движението по пътищата, като същите са вменени в компетентността на председателя на управителния съвет.Чрез създаването на новото специализирано звено и прехвърляне на част от дейностите на съществуващата дирекция „Пътни такси и разрешителни“ към него се осигурява възможност за ефективно управление на смесената система за таксуване на различните категории пътни превозни средства на база време и на база изминато разстояние и спазване на изискванията за оперативна съвместимост със системите на доставчиците на услуга за електронно събиране на такса за изминато разстояние.", "date": "2018.10.24", "title": "Нова структура в АПИ за тол таксите и електронните винетки"}
{"url": "https://www.novinite.bg/articles/166377/Afrikanska-chuma-pri-diva-svinya-v-Silistrensko", "text": "Българската агенция по безопасност на храните (БАБХ) констатира първи случай на Африканска чума при дива свиня край Кайнарджа, обл. Силистра. Мъртвото диво прасе е открито непосредствено до самата телена ограда, на границата с Румъния, в която се е оплело при опит за преминаване на територията на България. Съоръжението е изпълнило предпазните си функции. Изпитването на взетите проби потвърди наличие на вируса на Африканска чума по свинете (АЧС).С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Извършено е унищожаване и загробване на намерената дива свиня. Извършена е дезинфекция на мястото на загробване.Ще се извършват постоянни клинични прегледи за АЧС при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта АЧС в България. Мерките при домашни свине са насочени към стриктни мерки за биосигурност с цел, прекъсването на възможността за прехвърляне на заразата между дивата и питомната популация свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация.Стратегията за контрол на АЧС е основана на ранно откриване на болестта и прилагане на стриктни мерки за контрол и биологична сигурност в обектите. Към момента АЧС е констатирана в девет държави членки: Белгия, Чехия, Полша, Естония, Латвия, Румъния, Унгария, Латвия, Румъния.Днес, 24 октомври, от 13:00 ч. ще се проведе заседание на Областната епизоотична комисия в гр. Силистра, на която ще бъдат обсъдени мерките, както и действията на различните служби в областта.Мястото на откриване на мъртвата дива свиня е в близост до огнищата на АЧС в Румъния. Предстои допълнително разширяване на епизоотологичното проучване, както и посещение на място на експерти от Централното управление на БАБХ.", "date": "2018.10.24", "title": "Африканска чума при дива свиня в Силистренско"}
{"url": "https://www.novinite.bg/articles/166393/Plajove-v-Sozopol-i-na-Zlatnite-veche-s-koncesioneri-tarsi-se-i-za-edin-v-Slanchev-bryag", "text": "След проведени конкурси правителството определи „Ламс Холдинг Груп“ ООД и „Ауто фактор“ ЕООД за концесионери съответно на морски плаж „Златни пясъци“ в община Варна и на „Созопол-централен“ в община Созопол. Договорите за концесии са за 20 години.За този срок Ламс Холдинг Груп“ ООД ще направи инвестиции за подобряване на облика на морския плаж „Златни пясъци“ в размер на 6 843 532, 60 лв. с ДДС. Концесионерът се задължава да предлага за целия срок на договора за концесия цена за 1 бр. чадър в размер на 12 лв. с ДДС и цена за бр. шезлонг в размер на 12 лв. с ДДС в зоната за платени плажни принадлежности на морския плаж. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 18% или 1 926 674 лв. без ДДС.„Ауто фактор“ ЕООД ще инвестира 381 720 лв. с ДДС за организация на целогодишно санитарно-хигиенно поддържане на морския плаж „Созопол-централен“. За целия срок на договора за концесия цената за 1 бр. чадър ще бъде в размер на 7 лв. с ДДС, а цена за 1 бр. шезлонг - в размер на 7 лв. с ДДС в зоната за платени плажни принадлежности на морския плаж.Размерът на концесионното плащане за всяка календарна година от срока на концесията е определен съгласно приетата от МС Методика и предложения от концесионера размер на отчисленията от базата за изчисляване размера на концесионното плащане (роялти) 14,5% без ДДС или 136 434 лв. без ДДС.Паралелно правителството открива процедура за предоставяне на концесия на морски плаж „Слънчев бряг- централен“ в община Несебър, като целта е обезопасяване на морския плаж и предоставяне на услуги от обществен интерес за 20-годишния срок на концесията. Размерът на минималното годишно концесионно заплащане е 1 393 210 лева без ДДС. Той е определен съгласно приетата от Министерския съвет Методика за определяне минималния размер на концесионното плащане за морски плажове.Концесионерът на морския плаж ще бъде определен в резултат на конкурс, организиран от министъра на туризма и проведен от комисия, назначена от министър- председателя. Критериите за формиране ла комплексната оценка са съобразни с РМС № 604/2016 г. за утвърждаване на минимални критерии при провеждане на конкурс за определяне на концесионер на морски плаж.Съгласно друго решение, правителството приема отправеното от концесионера „Вени-М“ ЕООД предложение за прекратяване на договора за предоставяне на концесия върху част от крайбрежната плажна ивица – морски плаж „Слънчев бряг-централен“ в община Несебър, сключен през 2002 г.  ", "date": "2018.10.24", "title": "Плажове в Созопол и на Златните вече с концесионери, търси се и за един в Слънчев бряг"}
{"url": "https://www.novinite.bg/articles/166392/V-Boboshevo-Dupnica-i-Kocherinovo-ostanaha-bez-tok-zaradinezakonna-sech", "text": "При нерегламентира сеч тази сутрин беше съборено дърво върху електропровода, захранващ алтернативно община Бобошево. Основното електрозахранване на района в момента е изключено по искане на държавния Електроенергиен системен оператор /ЕСО/ за извършване на ремонтни дейности. Осигуреното от ЧЕЗ Разпределение резервно захранване беше нарушено заради счупено съоръжение в резултат на падналото дърво в 11:03 часа. Екипите на дружеството пристигнаха на място и отстраниха повредата в максимално кратки срокове. В 12:14 ч. резервното електрозахранване беше възстановено. Засегнати от нерегламентираната сеч бяха 7158 клиенти на територията на общините Бобошево, Дупница и Кочериново.Останалите прекъсвания в региона през последните три месеца са в резултат на ремонта на ЕСО. ЧЕЗ Разпределение е задължено да обезопаси мрежата в обхвата на ремонтните дейности. По информация на ЕСО ремонтът ще приключи на 4 ноември. Необходимо е ЧЕЗ Разпределение да обезопасява мрежата при нови заявки за изключване от страна на Електроенергийния системен оператор. ", "date": "2018.10.24", "title": "В Бобошево, Дупница и Кочериново останаха без ток заради незаконна сеч"}
{"url": "https://www.novinite.bg/articles/166371/Mareshki-Simeonov-i-Karakachanov-shte-potopyat-pravitelstvoto", "text": "Симеонов и Каракачанов са се вкопчили в политиката заради далаверата и мърсят политическото пространство. Както потопиха Бареков, така ще потопят и правителството. Каракачанов дори вече дори преговаря с БСП и ДПС за ново правителство. Това каза лидерът на партия Воля Веселин Марешки в ефира на БТВ.\"Не всички български граждани, дори и тези, които са влезли в политиката, са гнусни и долни кариеристи\", подчерта той. \"Те са се докопали до власт и не искат да я пуснат. Когато Борисов го няма, те се мислят за премиери. Този индивид излага Българската армия и се интересува само от имотите ѝ. Каракачанов застана зад гърба на Симеонов във войната му с майките на деца с увреждания, но това е гнусна битка. Тези двамата са политически трупове \", заяви Марешки.По повод думите на президента, че безконтролната власт ражда цинизъм, Марешки заяви, че той върви след събитията. Въпреки всичко това, Марешки смята, че правителството ще изкара цял мандат, тъй като никой не иска несигурност и политическа криза. „Ние ще подкрепим правителството във вота за недоверие, защото не искаме хаос. Освен това, ако има избори ситуацията няма да се промени“.", "date": "2018.10.24", "title": "Марешки: Симеонов и Каракачанов ще потопят правителството"}
{"url": "https://www.novinite.bg/articles/166364/Otslujvat-moleben-za-decata-s-uvrejdaniya", "text": "На 24 октомври православната църква отбелязва празника на иконата на Св. Богородица. Този ден е определен за Ден на молитва за децата с увреждания.По този повод в храма „Покров Богородичен – Всех скорбящих радост“ в София тази сутрин ще бъде отслужена литургия. След нея пред иконата ще бъде отслужен молебен за децата с увреждания и техните семейства.Молебен за здравето на децата ще бъде отслужен и в някои други градове у нас.", "date": "2018.10.24", "title": "Отслужват молебен за децата с увреждания"}
{"url": "https://www.novinite.bg/articles/166380/PSS-Loshi-usloviya-za-turizam-v-planinite", "text": "Лоши са условията за туризъм в планините. Това съобщиха от Планинската спасителна служба.По билата духа умерен до силен, в района на връх Ботев ураганен вятър. Сутрешните температури са от минус 2 до плюс 6 градуса. Съоръженията не работят.Няма регистрирани инциденти с туристи през изминалото денонощие. Информация за обстановката в планините може да намерите на адреса на ПСС в интернет.", "date": "2018.10.24", "title": "ПСС: Лоши условия за туризъм в планините"}
{"url": "https://www.novinite.bg/articles/166403/EP-shte-pravi-novipravilaza-prevenciya-nasluchai-kato-Kejmbridj-Analitika", "text": "„Злоупотребата с истината, фактите и доверието на хората и избирателите не е патент на цифровите платформи. Тя за съжаление съществуваше и ще продължава да съществува в аналоговия, цифровия и хартиения свят. Единственото, което се промени с новите платформи, е улесненият достъп до тях. Необходими са ясни правила, така че платформите да поемат своята отговорност като контролират средата за комуникация, която създадоха и да следят много по-добре за вредното съдържание“, заяви българският евродепутат от ГЕРБ/ЕНП Ева Майдел, във вторник, 23 октомври 2018 г., по повод дебатът за „Използването на данните на потребителите на Фейсбук от Кеймбридж Аналитика и отражението му върху защитата на личните данни“ в Страсбург.„Нито Фейсбук, нито Гугъл или някоя от останалите платформи могат да избягат от своята отговорност, но ние не трябва да забравяме, че основният интерес от тази злоупотреба е именно в политическите организации и кандидати. И те трябва да получат най-голямата строгост, на която сме способни за това, че искат да манипулират избора на гражданите“, коментира още Ева Майдел. Резолюцията на Европарламента, ще бъде гласувана на 25 октомври 2018 г., В нея се призовава за редица мерки, целящи да предотвратят повторение на случая, включително одит в дейността на рекламната индустрия в социалните медии, а органите за защита на данните да извършват задълбочено разследване на Фейсбук, за да гарантират запазването на правата за защита на данните. Обсъждат се и мерки засилващи прозрачността, за да могат потребителите разберат как се обработва тяхната лична информация, както и да има ефективни контроли по отношение на настройките за поверителност.", "date": "2018.10.24", "title": "ЕП ще прави нови правила за превенция на случаи като „Кеймбридж Аналитика“"}
{"url": "https://www.novinite.bg/articles/166383/Policiyata-izze-v-Pazardjishko-50-hil-kasa-cigari-i-nad-17-kg-tyutyun", "text": "Близо 50 000 къса цигари и над 17 кг сух нарязан тютюн са иззети при акция на служители от сектор „Противодействие на икономическата престъпност“ при ОДМВР-Пазарджик.Цигарите и тютюнът са иззети от къща в Ракитово, обитавана от 53-годишен мъж с инициали М.Б.Цялата открита стока е иззета, а притежателят е задържан в ареста на РУ-Пазарджик за срок от 24 часа. По случая се води досъдебно производство под наблюдение на прокуратурата.Още 400 къса с цигари и 2.4 килограма сух нарязан тютюн са били иззели при проверки в региона. Спрямо три жени и един мъж са образувани преписки. ", "date": "2018.10.24", "title": "Полицията иззе в Пазарджишко 50 хил. къса цигари и над 17 кг тютюн"}
