{"url": "https://www.novinite.bg/articles/161426/Mikrobus-s-migranti-se-obarna-v-Garciya", "text": "Трима мигранти бяха убити, а седем ранени в сряда, след като микробусът, който ги превозвал, се отклонил от пътя и се преобърнал в северна Гърция, съобщи полицията, пише БТА.Шофьорът на микробуса, вероятно трафикант, е избягал от мястото на произшествието.Две деца са сред ранените в катастрофата, станала на магистралата между Александруполис и Комотини.  Това е втори подобен инцидент в района този месец.Не е известна националността на мигрантите, но най-вероятно те са сирийци, заявиха полицейски служители.Стотици хиляди бежанци, бягащи от насилието в Близкия изток, използват Гърция като вход за други европейски страни през последните години. Хиляди пристигнаха през последните месеци през река Марица в северната част на страната, предимно сирийски и иракски семейства.", "date": "2018.06.27", "title": "Микробус с мигранти се обърна в Гърция"}
{"url": "https://www.novinite.bg/articles/161422/Kunchev-Ptichiyat-grip-ne-e-pryako-opasen-za-horata", "text": "Птичият грипен вирус се пренася основно от свободно летящите диви птици. Това каза главният държавен здравен инспектор д-р Ангел Кунчев. Той уточни, че няма пряка опасност за хората, но при съмнение за заразяване с вируса, хората трябва да се консултират с личния си лекар. Първоначално симптомите са подобни на обикновено грипно заболяване, поясни д-р Кунчев.„Заболяването няма как да бъде разпознато от неспециалист. Ако обаче в анамнезата и разпита на пациента установим консумация на намерени птици по време излет или лов, както и пряк досег с животни с висока смъртност, защото птичият грипен вирус бързо поразява птиците и те започват да измират, тогава може да се направи връзка и да се търси възможност за специфично изследване в София, както и причинителят“, обясни той, цитиран от Фокус. Д-р Ангел Кунчев каза още, че птичите продукти са по-рискови и обработката както на пилешкото месо, така и на яйцата са от голямо значение. Той съветва гражданите да не консумират недобре термично обработени продукти.", "date": "2018.06.27", "title": "Кунчев: Птичият грип не е пряко опасен за хората"}
{"url": "https://www.novinite.bg/articles/161424/Poveche-ot-polovinata-mesechna-norma-sa-padnalite-za-denonoshtie-valeji-v-oblast-Targovishte", "text": "В Търговище за денонощие са паднали 44 литра на кв. метър дъжд, което е повече от половината месечна норма за паднали дъждове, съобщи на БТА ръководителят на Метеорологичната обсерватория Красимира Стойчева.По данни на специалиста нормата за юни е 80 литра на кв.м. Наймного дъжд е имало в община Омуртаг - 51 литра на квадратен метър, а най-малко - в района на антоновското село Стеврек - 21 л/ кв.м. От осемте валежомерни и трите климатични станции, разположени в различни части на област Търговище, няма подадени сигнали за щети след дъжда. Не е имало и градушки.Няма опасност от преливане на язовирите в региона, тъй като нивата им се поддържат до 50 процента от обема, съобщиха от областната управа в Търговище. Вчера заместник областният управител Панайот Димитров е проверил водоеми в Омуртажко и Търговищко. Констатирано е, че повечето от язовирите са в добро състояние, а тези край селата Царевци, Беломорци и Горно Козарево в Омуртажко са на \"кота преливен ръб\". Взети са мерки и са проведени разговори с общинското ръководство на Омуртаг и със собствениците на язовирите за осигуряване на постоянното им наблюдение.", "date": "2018.06.27", "title": "Повече от половината месечна норма са падналите за денонощие валежи в област Търговище"}
{"url": "https://www.novinite.bg/articles/161425/Burya-pomete-plaja-na-Krajmorie", "text": "Големи материални е нанесла снощната буря на плажа на Крайморие. Пометени и изпочупени на ивицата са над 30 чадъра, други 150 са били съборени. Силният вятър е преобърнал и шезлонгите.Във водата е дървената рампа за хора с увреждания, тя бе е една от първите за тях  по Черноморието и бе поставена още миналата година.''Започваме  възстановяването на плажа'', уверява концесионерът Николай Димитров, който стопанисва ивицата за втора година и успя да промени облика й.Той добави още, че снощи се е наложило двама спасители и медицинският екип да останат на плажната алея до 19:30 часа, тъй като по ивицата все още имало туристи, които си правели селфи снимки на фона на черните облаци.", "date": "2018.06.27", "title": "Буря помете плажа на Крайморие"}
{"url": "https://www.novinite.bg/articles/161400/Noviyat-zakon-za-kibersigurnostta-mina-na-parvo-chetene", "text": "Изцяло новият Законопроект за киберсигурността мина на първо четене в парламента, предаде БГНЕС.Текстовете целят да подобрят и доверието на гражданите и бизнеса в онлайн средата, както и да създаде възможност за по-пълноценно използване възможностите на цифровия свят – социални медии, електронно правителство, електронно обучение и електронно здравеопазване.С новия нормативен акт вносителите от Министерски съвет изпълняват ангажиментите на страната ни като член на ЕС да въведе в националното си законодателство мерки за високо общо ниво на сигурност на мрежите и информационните системи в съюза. Необходимостта от нов закон е аргументирана с факта, че киберсигурността е регламентирана в редица закони, но не е систематизирана и не отговаря в пълна степен на новите предизвикателства. „В условията на нарастваща и необратима дигитална зависимост, дефицитите в мрежовите информационни системи и липсата на регламентация за ефективната защита на сигурността им водят до компрометиране на основни услуги, спиране на дейности и загуби“, аргументират се вносителите в мотивите си.С приемането на закона се цели координация между институциите, както и правила за докладване на инциденти в киберсигурността, засягащи административните органи и доставчиците на цифрови услуги.Законът предвижда и създаване нов орган - Национално единно звено за контакт, както и организацията на Националната система за киберсигурност. Поставят се и стандарти за сигурност, на които трябва да отговарят информационните системи.От опозицията не подкрепиха законопроекта. „Навлизането на информационните технологии във всички сфери на живота има двустранен характер. От една страна е ползата от по-лесното ползване и управление на различни процеси, а от друга – защитата на комуникационната инфраструктура и данните в системите“, подчерта Тодор Байчев от „БСП за България“.Според него с предложения законопроект не се решават основни проблеми и не покрива всички уязвими точки в тази област. Тодор Байчев подчерта, че групата на „БСП за България“ ще се въздържи при гласуването и няма да подкрепи законопроекта на първо четене. „Така предложеният законопроект няма да произведе никакво полезно действие, докато не се постави истинският въпрос за прозрачността, независимостта в софтуерния код. Докато това нещо не се случи, ние няма да можем да говорим за каквато и да било киберсигурност“, аргументира се той.", "date": "2018.06.27", "title": "Новият закон за киберсигурността мина на първо четене"}
{"url": "https://www.novinite.bg/articles/161407/Malniya-izpepeli-kashta-v-Kranevo", "text": "Мълния изпепели тази нощ покрив на вила във вилна зона Изгрев. Сигналът за горяща покривна конструкция на улица „Осма” е подаден в 0,05 ч. в участък Кранево. Веднага реагират две коли на пожарната, от Кранево и Балчик, които успяват да потушат огъня към 4 часа сутринта. Засегната е част от покъщнината. Собственикът Костадин Тенчев каза, че въпреки проливния дъжд огънят е пламнал за секунди. По това време той гледал мачовете от световното и по чудо е останал незасегнат от природното бедствие. Сградата няма гръмоотвод и застраховка. Щетите са за хиляди левове, всички уреди са изгорели. По думите на Тенчев целият вилен район е бил осеян от мълнии, срещу които човекът е безсилен.", "date": "2018.06.27", "title": "Мълния изпепели къща в Кранево"}
{"url": "https://www.novinite.bg/articles/161402/Ministar-Radev-Policaite-sa-vinovni-za-izbyagaliya-arestant", "text": "Полицаите от Трето РПУ са виновни за бягството на арестанта в Пловдив\". Това съобщи вътрешният министър Валентин Радев.Той е разпоредил проверка по случая. Ако се докаже,че е допусната грешка при охраната на задържания, виновните служители ще бъдат уволнени. Все още няма следа от арестанта, който избяга от ареста на Tрето РПУ в Пловдив. Мъжът е бил задържан зад решетките за 24 часа за притежание на наркотици.  Полицията е претърсила повече от 10 адреса, включително такива на негови приятели.Преди да изтече този срок обаче, 25-годишният Петър Петров е успял да избяга, скачайки от втория етаж на сградата. Под претекст, че има болки в корема, той помолил разследващия полицай да го пусне до тоалетната. Той е отишъл в санитарното помещение, предназначено за полицаи и граждани, а не в това за арестанти. Криминално проявеният е избягал два часа преди да изтече мярката му за неотклонение. Смята се, че след като е скочил през прозореца, той е побягнал надолу по улицата и после е хванал такси, с което е напуснал града.Предстои полицаите да изземат записите от охранителните камери, за да установят в каква посока е поел Петров. \"За да се стигне до този неприятен инцидент, има допуснати нарушения. Тепърва проверката ще установи всички онези допуснати нарушения от всички онези длъжностни лица, към които ще бъда безкомпромисен\", категоричен беше старши комисар Атанас Илков, директор на ОДМВР-Пловдив. ", "date": "2018.06.27", "title": "Министър Радев: Полицаите са виновни за избягалия арестант"}
{"url": "https://www.novinite.bg/articles/161404/Maya-Manolova-predstavi-zakonoproekta-za-horata-s-uvrejdaniya", "text": "Има крещяща липса на институциите. Всички искаме да решим проблема на хората с увреждания. Това заяви омбудсманът Мая Манолова на обществено обсъждане на проектозакона за личната помощ. \"Има два подхода към хората с увреждания. Единият е да се раздели законопроектът на части, които да се включат в отделни закони. Това обаче ще отнеме много време. Комплексният подход означава огромен финансов ресурс. Този подход е по-възможен. Ще започнем не просто с искане за повече пари, а за реформа\", допълни тя. \"Дневните центрове са изключително важни за интеграцията на хората с увреждания. Не искам само да се говори, че има проблем и до там\", каза още Манолова. \"Предлагаме всички хора с увреждания да могат да се ползват от лична помощ. Това ще се случва с документ, който и в момента се ползва. В момента хората, които могат да се ползват от лична помощ са 77 000 души. Даваме възможност да кандидатстват и нови хора. Хората, които биха кандидатствали не са толкова много. Добавките от 90 лв. не са застрашени, записали сме ги в законопроекта. Просто хората ще имат опция дали да ги получават или да кандидатстват за лична помощ\", разкри омбудсманът. \"Ако още 4 хиляди души, или общо 18 хиляди души получат повече часове за лична помощ, ще бъдат необходими още 105 млн.лв\", коментира Манолова. \"Предлагаме на близките на хората с увреждания да могат да бъдат наети като лична помощ, което ще регламентира техния статут. Надявам се, че в петък до 12 часа ще успеем да внесем закона. Аз и моят екип ще се погрижим да чуем всички мнения и да оформим закона по най-добрия начин\", завърши Мая Манолова.", "date": "2018.06.27", "title": "Мая Манолова представи законопроекта за хората с увреждания"}
{"url": "https://www.novinite.bg/articles/161419/Pridrujiteli-na-hora-v-neravnostojno-polojenie-veche-bez-bilet-v-muzeite", "text": "Министерският съвет одобри на Законопроект за изменение и допълнение на Закона за културното наследство (ЗКН). Дейността по дигитализацията ще се координира, организира и контролира от министъра на културата. Промените в ЗКН предвиждат още заседанията на специализираните експертни съвети към Министерството на културата да се излъчват онлайн в реално време чрез сайта на Министерството на културата.В изпълнение на Решение № 496 на Министерския съвет за приемане на мерки за намаляване на административната тежест върху гражданите и бизнеса със законопроекта се премахва изискването за представяне на някои официални удостоверителни документи на хартиен носител.Предлага се придружителите на хора в неравностойно положение да не заплащат входни билети в музеите.Предлага се промяна в § 29 от Преходните и заключителни разпоредби на към Закона за изменение и допълнение на Закона за културното наследство (ДВ, бр. 16 от 2016 г., в сила от 26.02.2016 г.), с която се предвижда изрично, че на вписване в регистъра по чл. 150, ал. 2 от ЗКН, подлежат и лицата, които към влизане в сила на посоченото изменение на закона - 26.02.2016 г. са получавали разрешения за теренни археологически проучвания, но не отговарят на изискванията на чл. 150, ал. 1 от ЗКН. По отношение на тези лица се облекчават условия, като за получаване на разрешение и за вписване в регистъра по чл. 150, ал. 2 от ЗКН ще бъдат изисквани - 10 години професионален опит като археолог, който ще бъде доказван, освен с документи удостоверяващи трудов стаж и професионален опит и с 10 издадени разрешения за теренни археологически проучвания.", "date": "2018.06.27", "title": "Придружители на хора в неравностойно положение вече без билет в музеите"}
{"url": "https://www.novinite.bg/articles/161409/BSP-vazrazi-sreshtu-po-rannoto-prekratyavane-na-zasedanieto-v-parlamenta", "text": "\"Народните представители от ПГ на „БСП за България” остро възразяваме на предложението- работата на парламента за днес да бъде прекратена по-рано. При положение, че има гласуван дневен ред, изведнъж управляващите решават да променят програмата”. Това каза зам.-председателят на ПГ на „БСП за България” Драгомир Стойнев от парламентарната трибуна. Той заяви, че точките от дневния ред трябва да бъдат гледани, защото има приет дневен ред за седмицата, по който трябва да се работи. „Това, че управляващите не желаят да работят и искат да си тръгнат по-рано и че нямат необходимите закони, за да осигурят работата за седмицата, е изцяло техен проблем”, категоричен бе Драгомир Стойнев. Филип Попов: В това Народно събрание се очертава една опасна тенденция „В това Народно събрание се очертава една опасна тенденция. Управляващите са неспособни да съставят дневен ред, дори и за два дни. Потвърди се и днес”. Това каза секретарят на ПГ на „БСП за България” Филип Попов.Той добави, че председателстващият заседанието на Народното събрание е длъжен да брани авторитета на институцията, а той не го прави. „Или ще се вкарват законопроекти и точки в дневния ред в петък, без това да е наложително, или в сряда ще се промени програмата на парламента, защото на следващия ден няма какво да се гледа.Такава ви е визията за създаване на програмата, това е ужасяваща неспособност от страна на управляващите”, заяви Филип Попов. Иван Иванов: Това че председателят на ПГ на ГЕРБ го няма, не означава, че не трябва да работим „Това, че управляващото мнозинство няма законодателна програма и не може да уплътни времето си, е негов проблем“. Това заяви народният представител от левицата Иван Иванов. По думите му към днешна дата и към този час има гласувана програма, дневен ред на Народното събрание и той трябва да се изпълнява. „Това, че председателят на ПГ на ГЕРБ го няма тук, не означава, че не трябва да работим“, заключи Иван Иванов. Свиленски към управляващите: Защо установихте, че в зала има кворум и отложихте точките от дневният ред за утре? „Поискахте поименна проверка и установихте, че има кворум и народните представители са в зала, готови да работят. В същото време, не се знае на какво основание отменяте точките, които трябва да се гледат днес“, обърна се зам.-председателят на ПГ на „БСП за България“ Георги Свиленски към управляващите. „Народните представители са тук, а вие отменяте точките. За утре има точка първа, точка втора и изслушване и вие слагате още точки. Каква е причината?“, попита още той.", "date": "2018.06.27", "title": "БСП възрази срещу по-ранното прекратяване на заседанието в парламента"}
{"url": "https://www.novinite.bg/articles/161384/Mejdugradski-avtobus-udari-trolej-v-Sofiya-ima-postradali", "text": "Катастрофа между тролей по линия номер 9 и междуградски автобус на кръстовището на столичните булеварди „Сливница“ и „Раковски“. Инцидентът е станал стана малко след 06:00 ч. тази сутрин. Автобусът се движил по „Сливница“ в посока Сточна гара и по все още неизяснени причини ударил тролея, движещ се от булеварда към „Раковски“.Според данните до момента има най-малко двама пострадали, съобщава \"Дарик\". По данни на МВР пострадалите нямат сериозни наранявания. Жена е транспортирана в болнично заведение за преглед.На място е извършен оглед. Работата по установяване на причините за инцидента продължават. От Спешна помощ съобщиха, че първоначално на мястото е пристигнала една линейка. Малко след това екипът е поискал да бъде изпратена още една. По време на инцидента в района имаше голямо задръстване, за близо час движението бе блокирано напълно. Кръстовището на „Сливница“ и „Раковски“ обаче вече е освободено и преминаването отнема обичайното време.", "date": "2018.06.27", "title": "Междуградски автобус удари тролей в София, има пострадали"}
{"url": "https://www.novinite.bg/articles/161406/Bojko-Borisov-podava-ostavka-ako-se-dokaje-che-si-e-kupil-ostrov-v-Garciya", "text": "В поредния си ден навлезе скандалът с анонимната информация, че премиерът Бойко Борисов е станал притежател на остров в Гърция. Сюжетът тръгна от сайт с неясна собственост, като по-късно беше подет от други издания, а предаване по темата в частна национална телевизия така и не видя ефир.Днес министър-председателят говори по въпроса в началото на правителственото заседание,, съобщи Би Ти Ви. Той заяви, че ще подаде оставка, ако се докаже, че си е купил остров в южната съседка. „Умолявам Ви – дали се цензурирате, дали се автоцензурирате, но моля ви не ми забърквайте името. Всичко, което има фалшиво, да го пуснат - все ми е тая. Защото рано или късно истината излиза. Имате прекрасни разследващи журналисти, пуснете ги да отидат да проверят и ако е истина, ще дойда и ще си оставя там оставката. Но не издевателствайте така върху мен”, заяви Борисов на снимащия протоколни кадри оператор на телевизията.Той коментира темата с острова и преди – на 24 юни в Брюксел. Тогава той беше по-краен: „Гръмнали гръцките медии, че съм купил остров в Гърция – просто нещастни, долни лъжци жълти. Мръсници.”.БСП също коментира темата. \"Премиерът Бойко Борисов си е взел цяла България, а дали си е купил остров или архипелаг, трябва да разследват специализираните служби\", заяви депутатът от \"БСП за България\" Елена Йончева.", "date": "2018.06.27", "title": "Бойко Борисов подава оставка, ако се докаже, че си е купил остров в Гърция"}
{"url": "https://www.novinite.bg/articles/161386/Honkong-e-naj-skapiyat-grad-za-chujdenci-Sofiya-175-a", "text": "Хонконг, който миналата година бе детрониран от Луанда, си върна титлата на най-скъпия град в света за чужденци в класацията на американската консултантска компания Мърсър (Mercer).\"Стимулирани от затягането на паричната политиката на Китай, икономическия просперитет и усилията юанът да стане международна валута, китайските градове са се изкачили в класацията\", отбелязва Ивон Трабър, експерт по въпросите на мобилността в Мърсър. През последните три години Хонконг и анголската столица непрекъснато си разменяха позициите в класацията на Мърсър. Тази година обаче Луанда слезе чак на шесто място, оставяйки Токио и Цюрих да запълнят почетната стълбичка, изкачвайки се с по едно стъпало. Други два азиатска града - Сингапур и Сеул - влизат в първата петица.Изследването, направено през март, взема като референтни Ню Йорк (13-о място тази година) и щатския долар. Сравняват се над 200 мегаполиса според десетки параметри като цената на транспорта, храната, облеклото, почивката, домакинските уреди и разходите за жилище.Това изследване се следи с особено внимание от правителствата и компаниите, които вземат предвид тази класация, за да изчисляват възнагражденията на служителите си.В тазгодишната класация на Мърсър София е на 175-а позиция, следвана от Букурещ - на 176-а. Европейските градове, тласнати нагоре от поскъпването на еврото спрямо долара, като цяло са се изкачили в класацията за 2018 година. Париж (34-о), Рим (46-о), Мадрид (64-о ) и Виена (39-о) са сред столиците в Западна Европа, които отчитат най-значително издигане в класацията. В Германия Мюнхен (57-о) зае 41-о място, а Франкфурт и Берлин се изкачиха с 49 места, за да заемат съответно 68-о и 71-о място.Логично американските големи градове понасят ефекта от понижението на курса на долара и слизат надолу в класацията. Сан Франциско и Лос Анджелис са отстъпили със 7 и с 13 позиции, за да се класират съответно на 28-о и на 35-о място.Повечето близкоизточни градове също слизат в класацията заради понижението на наемите в района. Дубай (26-о) губи 7 позиции, а Абу Даби (40-о) отстъпва с 18 позиции спрямо миналата година.Сред най-евтините градове, според Мърсър, са Ташкент (Узбекистан), който е в дъното на класацията (на 209-о), след Тунис и столицата на Киргизстан Бишкек. ", "date": "2018.06.27", "title": "Хонконг е най-скъпият град за чужденци, София - 175-а"}
{"url": "https://www.novinite.bg/articles/161403/Linejka-predizvika-verijna-katastrofa-na-patya-Bansko-Goce-Delchev", "text": "Линейка само с шофьор в нея се блъсна в лек автомобил на пътя Банско-Гоце Делчев, един човек е пострадал. Пътят е затворен за движение, предаде БГНЕС. Инцидентът станал в района на село Места около 10:30 ч. тази сутрин.По първоначална информация линейката на Филиала на спешната помощ в Гоце Делчев навлязла в насрещната лента, защото бързала, и ударила кола. В тях пък се врязала втора.Имало е затиснат пътник в една от колите, който е изваден от пожарникарите и закаран в болница. Това е втора катастрофа на този път за денонощие. Във вторник следобед се сблъскаха бус и автобус. Петима пострадаха, за щастие, леко.", "date": "2018.06.27", "title": "Линейка предизвика верижна катастрофа на пътя Банско-Гоце Делчев"}
{"url": "https://www.novinite.bg/articles/161392/Dneven-horoskop-za-27-yuni", "text": "Днес сте много креативни и ви се иска да нахвърляте няколко идеи, които да използвате напред във времето. По добре не отлагайте, сега имате и идеите и времето да ги осъществите.Дайте си почивка и се наслаждавайте на хубавите неща в живота. Не може само другите да се възползват от вашата положителна енергия. Днес е подходящ ден за личностно израстване.  Днес ще изпитате затруднения да свършите каквото и да било, така че просто отложете всичките си ангажименти или ги прехвърлете на някой друг.Представителите на останалите зодиакални знаци могат да прочетат дневния си хороскоп на ", "date": "2018.06.27", "title": "Дневен хороскоп за 27 юни"}
{"url": "https://www.novinite.bg/articles/161388/Stachka-spira-vlakovete-vav-Franciya-za-dva-dni", "text": "Двудневна стачка ще блокира железопътния транспорт във Франция днес и утре.Това е поредният подобен протест, организиран от браншовите синдикати в националната железопътна компания \"Ес Ен Се Еф\". Служителите са недоволни от плана на правителството, с който се слага край на някои техни привилегии.Стачките започнаха в началото на април и се провеждат на всеки пет дни.По официални данни стотици хиляди хора са били засегнати от протестите.", "date": "2018.06.27", "title": "Стачка спира влаковете във Франция за два дни"}
{"url": "https://www.novinite.bg/articles/161396/Albaniya-othvarli-predlojenieto-da-prieme-bejanski-lageri-sreshtu-evrochlenstvo", "text": "Еди Рама, министър-председателят на Албания, е отхвърлил категорично предложението страната му да приеме бежански лагери на своя територия, като в замяна получи членство в Европейския съюз\".Албания иска да допринесе за решаването на европейския проблем, но не може да го реши сама, коментира Рама, цитиран от агенция \"Фокус. Според него „превръщането на страната в каменна стена за мигрантите, които искат да влязат в страните от ЕС, ще е опасно решение. По-рано австрийският канцлер Себастиан Курц и председателят на Европейския парламент Антонио Таяни предложиха бежанците да се настаняват в балканските държави. Темата за мигрантите ще бъде в центъра на срещата на високо равнище на ЕС в Брюксел на 28 и 29 юни.", "date": "2018.06.27", "title": "Албания отхвърли предложението да приеме бежански лагери срещу еврочленство"}
{"url": "https://www.novinite.bg/articles/161393/Atinskata-policiya-razbi-balgarska-djebchijska-banda", "text": "Полицията в Атина е задържала 30 души, мнозинството - ромки от България, за които се смята, че стоят зад десетки случаи на джебчийства в столицата на Гърция само миналия уикенд, съобщава електронното издание на в. \"Катимерини\", цитирано от БТА.Някои от членовете на бандата били на по 12 години, посочи полицията. Смята се, че четирима граждани на Египет също са играли ключова роля. Начело на групата стоял българин, който не е заловен. Издирват се и още 21 лица. Бандата е действала на оживени места в Атина, включително на Акропола, а членовете й се представяли за туристи.Те често търсели помощ от своите жертви да ги упътят по карта, като отвличали вниманието им, така че техни съучастници да пребъркат джобовете им. ", "date": "2018.06.27", "title": "Атинската полиция разби българска джебчийска банда"}
{"url": "https://www.novinite.bg/articles/161397/Balgari-bedstvat-v-Garciya", "text": "Два сигнала от бедстващи българи в Северна Гърция са постъпили снощи в българското дипломатическо представителство в Солун, съобщи консулът ни Чавдар Агайн, цитиран от БНР.\"Първите са ги извадили от местност с бунгала до Ормос Пангиас и са ги преместили на безопасно място, а до другите са стигнали малко по-късно, при едно село - Метангици. Там ситуацията вече се е била успокоила и българите са предпочели да останат на място. Те днес ще търсят варианти да си тръгнат със свои познати от България, защото колите им не са в движение\", каза консулът ни в Солун Чавдар Агайн и препоръча на българите да не тръгват към Гърция в следващите 3 дни. ", "date": "2018.06.27", "title": "Българи бедстват в Гърция"}
{"url": "https://www.novinite.bg/articles/161390/Sevda-Shishmanova-Ikonomikata-e-slaboto-myasto-na-Turciya-spryamo-ES", "text": "На последните избори в Турция пролича, че се е оформило едно мнозинство на съпротивата срещу Ердоган, която има вече политическа платформа, има лидери, има и подкрепата на обществото\". Това коментира за \"Здравей, България\" журналистът Севда Шишманова, след като избирателите в южната ни съседка категорично концентрираха властта в ръцете на Ердоган. Припомняме, че резултатът на Ердоган от вота преди няколко дни е 52,5%. За основния му опонент Мухаррем Индже са пуснати малко над 30 на сто от гласовете. \"Състоянието на правовата държава не се е подобрило - състоянието на медиите, на академичните работници, на малцинствата. Нещата след тези резултати просто ще бъдат подчертани и акцентирани\", заяви проф. Владимир Чуков, арабист. Според него първите, които ще се превърнат в мишена на властта, ще бъдат местните кюрди. На последните избори кюрдската ДПН успя да прескочи прага за влизане в турския парламент. Според Шишманова слабото място на Турция е икономиката: \"Това, което не разбирам, е защо Европа на практика е най-силното присъствие в икономиката на Турция, и има 130 млрд. оборот. 50% от износа на Турция е зависим от Европа, 2/3 от инвестициите в Турция са европейски. Ако турската икономика по някакъв начин бъде бламирана от Европа, тя е свършена\".", "date": "2018.06.27", "title": "Севда Шишманова: Икономиката е слабото място на Турция спрямо ЕС"}
{"url": "https://www.novinite.bg/articles/161410/Restart-na-procedurata-za-koncesiya-na-letishte-Sofiya", "text": "Кабинетът одобри решението на министъра на транспорта, информационните технологии и съобщенията за откриване на процедура за определяне на концесионер на летище София. Това става ясно от решенията на Министерски съвет. С решението на министъра се утвърждава обявлението за откриване на процедурата и документацията за концесията.", "date": "2018.06.27", "title": "Рестарт на процедурата за концесия на летище София"}
{"url": "https://www.novinite.bg/articles/161412/Pravitelstvoto-odobri-25-mln-lv-za-bejancite-v-Turciya", "text": "Правителството одобри 2 540 241 лв. разходи на Министерството на външните работи за 201 8 г. за изплащане към Механизма за бежанците в Турция, предаде  БГНЕС.Средствата са за четвъртата и петата вноска, които възлизат съответно в размер на 1 942 538 лв. в срок до 2 юли 2018 г. и 597 704 лв. в срок до 2 октомври т.г. Общият размер на помощта от ЕС по механизма е 6 млрд. евро, от които българският принос е 5 876 945 евро - 0,1%.Целта на механизма е да облекчи мигрантския натиск на границата на България и на ЕС с Турция, като с предвидения финансов ресурс се посрещат спешните нужди от хуманитарна помощ на бежанците и приемните общности в Турция. ", "date": "2018.06.27", "title": "Правителството одобри 2,5 млн. лв. за бежанците в Турция"}
{"url": "https://www.novinite.bg/articles/161423/ES-teparva-shte-sabira-3-te-miliarda-evro-za-Turciya", "text": "Европейската комисия днес призна, че засега липсват необходимите три милиарда евро за продължаване на действието на споразумението за миграцията с Турция. Във видеото - имигранти, спасени от датски товарен кораб, пристигат в Сицилия, Италия. Междувременно Малта поиска да се разследва дейността на германска неправителствена организация, чиито кораби докарват имигранти в Европа.Предвижда се от обещаната на Турция сума два милиарда евро да бъдат отпуснати от бюджета на ЕС, а останалият един милиард да дойде от вноски на отделните държави-членки.В представения днес доклад по проблема с бежанците, в навечерието на насрочения за утре и вдругиден Европейски съвет по въпроса, се посочва още, че вече е широко установена невъзможността държавите от ЕС да се справят с имигрантите самостоятелно.А различията в отношението в отделните държави-членки е причината за самоволно движение на имигрантите в рамките на съюза.От Европейската комисия се надяват, че до края на юли е възможно да бъде постигнато единодушие по промяната в правилата за предоставянето на закрила и за разселване.До края на годината пък изглежда възможно одобряването на промените в правилата от Дъблин за отговорността на държавите от ЕС да разглеждат молбите за закрила, както и за процедурите за даване на такава на бежанците.Засега е неясно кога би могло да се постигне споразумение по промените в европейската визова политика и за временното възобновяване на проверките по вътрешните граници на Шенген.Комисията отчита, че след като през 2014 г. ЕС е разполагал с под 300 граничари, готови да поемат задачи по външните граници, тази година броят им е достигнал 1300, а до 2020 г. е необходимо да нарасне до 10 хиляди. ЕС се нуждае допълнително от 15 плавателни средства, шест самолета и 35 единици сухопътна техника за охрана на границите.В документа се посочва, че досега в ЕС досега са били разселени над 32 000 имигранти.Европейската комисия очертава три сценария по отношение на местата, където новите имигранти да бъдат приемани до оценка на молбите им за закрила - в ЕС или извън ЕС.В първия достигналите териториалните води на ЕС ще изчакват оценка на европейска територия, като е възможно това да става не в държавата, където е пристигнал плавателният съд. За да може това да се случи, в сила трябва да бъдат въведени двустранни споразумения между държавите-членки на основата на съпричастносттаПри втория сценарий имигрантите ще бъдат връщани в държави извън ЕС, ако плавателният им съд е бил прихванат във водите на държава извън Общността или в международни води, независимо под чий флаг плава.Третият сценарий - всички незаконни имигранти, независимо къде са подали молба, да изчакват решението в центрове извън ЕС, не се препоръчва от комисията. Според нея по действащото законодателство подобен подход е трудно осъществим и на границата на закона.Корабът на германската неправителствена организация „Lifeline”, на борда на който има повече 200 мигранти, ще акостира в малтийско пристанище в сряда вечерта. Премиерът на Малта Джоузеф Мускат заяви, че те ще бъдат разпределени между 7 държави-членки, Италия, Люксембург, Португалия, Холандия, Ирландия, Белгия и ФранцияМускат заяви, че „първо ще изведат мигрантите от борда на кораба и след това ще започне разследването”.Министърът на инфраструктурата на Италия Данило Тонинели по-рано коментира, че корабите на „Lifeline” нарушават международното морско право като взимат мигрантите въпреки намесата на либийската брегова охрана. А въпросните плавателен съд дори е застрашил живота на бежанците, тъй като има капацитет от 50 души. Също така той плава под холандски флаг без да е регистриран в Холандия.", "date": "2018.06.27", "title": "ЕС тепърва ще събира 3-те милиарда евро за Турция"}
{"url": "https://www.novinite.bg/articles/161398/Svetat-obyavi-vojna-na-slamkite", "text": "След торбичките, пластмасовите сламки станаха \"черната овца\" за защитниците на околната среда. Страни като Великобритания и гиганти за бързо хранене обмислят да ги забранят с риск да засегнат производителите на пластмасови изделия. Според изследване на американското списание \"Сайънс\" годишно 8 милиона тона пластмасови отпадъци се изхвърлят в океаните на планетата, което се равнява на 250 килограма в секунда. Сред тях пластмасовите сламки заемат значително място. Във видео, което се разпространява в социалните мрежи, двама биолози в продължение на няколко минути вадят пластмасови сламки, заклещили се в носа на морска костенурка в Коста Рика. \"Сламките се сервират автоматично с чашите в баровете. И те са прекалено малки, за да се рециклират, минават през всички филтри\", с горчивина коментира пред АФП Ясмин Ел Котни, съоснователка на \"Не на сламките\" (\"Bas les Pailles\"), която публикува петиция с искане те да бъдат забранени във Франция. В законодателната сфера напредъкът продължава да е твърде скромен. В края на май Европейската комисия предложи да бъдат забранени клечките за уши, пластмасовите прибори за хранене, чинии, сламки, коктейлни бъркалки и пластмасовите пръчки за балони, налагайки тези стоки да бъдат произвеждани от по-трайни материали. Мярката обаче трябва да бъде обсъдена от страните членки и от Европарламента. Великобритания пък обяви през април, че иска да забрани сламките, клечките за уши от пластмаса още в края на годината. Засега Франция планира да забрани пластмасовите прибори и съдове за хранене и клечките за уши в перспективата на 2020 година, но пластмасовите сламки са \"големите забравени\", според г-жа Ел Котни, която допълва, че не среща готовност за дискусия. Някои компании не чакаха да действат по принуда. Гигант в бързото хранене изпробва от средата на юни две алтернативи на пластмасовите сламки: биоразградими сламки и специално приспособени чаши. Хотелиерска верига обяви, че спира да използва 5 милиона пластмасови сламки и 20 милиона пластмасови бутилки, които досега всяка година се сервираха в нейните 650 обекта. Алтернативи има - биоразградимите сламки или направените от биопластмаса, получена от царевица, които обаче са два пъти по-скъпи и вече се сервират в 5-звезден хотел в Монако. Сурови хранителни пасти, сламки от бамбук или сламки, които могат да се ядат с 8 аромата: идеи как да бъдат заменени пластмасовите сламки не липсват. Сред производителите на пластмасови изделия тази война срещу сламките, която се задава, поражда безпокойство. \"Това не е много добър знак. Но тези големи марки имат и проблеми с имиджа и те трябва освен това да се опитат да намерят начини да отговарят на очакванията на обществото\", коментира Ерве Мийе, директор по техническите въпроси и регламента на Европейската федерация на производителите на пластмасови изделия PlasticsEurope, признавайки, че има \"движение\" сред общественото мнение, което е \"извън регламента\". \"Проблемът не е нов и той е реален, така че очевидно трябва да се намерят алтернативи. Работи се по въпроса от месеци, но е много сложно нещата да се случат от днес за утре\", посочва Пиер Соайе, генерален директор на европейския лидер в производството на сламки. \"Това е подходящият момент за намирането на алтернатива, но днес ме тревожи бъдещето на моите работници\", продължи той, изразявайки опасение, че това развитие ще се отрази върху резултатите на компанията още идната година. Фирмата, която работи във Франция, има персонал от 80 души и оборот от 10,5 милиона евро.", "date": "2018.06.27", "title": "Светът обяви война на сламките"}
{"url": "https://www.novinite.bg/articles/161427/Merkel-pod-natisk-da-dogovori-pravila-za-migrantite-v-ES", "text": "Управляващата коалиция в Германия е под още по-голяма заплаха да се разпадне. След часове преговори, Ангела Меркел и коалиционните й партньори не се разбраха за мигрантите.Така канцлерът е под допълнителен натиск да договори нови правила за имиграцията в целия Европейски съюз.Този ултиматум й постави вътрешният министър Хорст Зеехофер. Той иска до края на седмицата да има споразумение. Иначе щял да спира имигрантите на външната граница на Германия и да ги връща в страните, от които са влезли в Европейския съюз.Това противоречи на политиката на Меркел, както и на настроенията в останалите европейски страни. Въпреки спешните преговори по въпроса, очакванията са че сериозна промяна на правилата няма да бъде договорена на предстоящата среща на лидерите на Съюза в четвъртък и петък.\"Вече казах и според мен е известно отдавна - няма да има голямо споразумение за имиграцията, по всички седем директиви, на срещата в петък. Добрата новина е, че по пет от директивите имаме принципно съгласие. Лошата е, че по останалите две има още работа.\", коментира канцлерът на Германия.", "date": "2018.06.27", "title": "Меркел под натиск да договори правила за мигрантите в ЕС"}
{"url": "https://www.novinite.bg/articles/161383/Dajdovno-i-mrachno-vreme-ni-ochakva-dnes", "text": "Времето днес ще продължи да се определя от средиземноморския циклон, който бавно преминава през южните райони от Балканския полуостров. Ще преобладава облачно време с почти повсеместни валежи от дъжд, на много места ще са значителни по количество, а главно в Югоизточна България ще има и гръмотевична дейност. Ще духа до умерен вятър от север-североизток. Температурите ще бъдат по-ниски от обичайните - максималните ще са предимно между 20 и 25 градуса, сочи прогнозата на НИМХ-БАН.Атмосферното налягане е по-ниско от средното за месеца, но с преминаването на средиземноморския циклон ще се понижи още.Над планините облачността ще остане значителна. Валежите и гръмотевичните бури ще продължат, на места явленията ще са интензивни. Ще духа умерен до силен вятър от юг-югоизток. Максималната температура на височина 1200 метра ще е около 15 градуса, на 2000 метра – около 9.По Черноморието облачността ще е предимно значителна, но валежите за кратко ще отслабнат и спрат, ще има и временни намаления на облачността. Ще духа слаб до умерен югоизточен вятър. Максималните температури ще са 22-24 градуса, близки до температурата на морската вода. Вълнението на морето ще е 2-3 бала.", "date": "2018.06.27", "title": "Дъждовно и мрачно време ни очаква днес"}
{"url": "https://www.novinite.bg/articles/161385/Priklyuchvame-Evropredsedatelstvoto-s-poredica-ot-proyavi", "text": "Приключваме Европредседателството с поредица от прояви. В Националната галерия се открива изложба с посланията на лидерите на Европейския съюз и на държавите-членки, написани след неформалната вечеря в София на 16-и май. Изложбата ще бъде открита от министър Лиляна Павлова.Тази вечер над 400 музиканти ще се включват в закриването на българското европредседателство на сцената на зала 1 в НДК. По време на официалната церемония ще бъде предадена и щафетата на следващото австрийско председателство.В изпълнената с посетители църква „Сейнт Мери Абътс“ в лондонския квартал Кенсингтън, възпитаници на световно известното музикално училище „Уитгифт“, сред които има много български таланти, изнесоха богат концерт, посветен на приключването на българското председателство на Съвета на ЕС и организиран от българското посолство в Лондон. В богатата програма имаше произведения на Панчо Владигеров, Моцарт, Шопен и много други композитори. Българите Мариан Божидаров, кларнет, и Дилян Тодоров, пиано, бяха сред изпълнителите, събрали бурни овации. Музикалният директор на училището Розанна Уитфийлд благодари на българското посолство, предоставило възможност за изява на тези наистина талантливи деца.", "date": "2018.06.27", "title": "Приключваме Европредседателството с поредица от прояви"}
{"url": "https://www.novinite.bg/articles/161387/Stolichnite-avtobusite-po-liniya-63-shte-rabotyat-i-v-delnichni-dni", "text": "През месеците юли и август автобусите по линия 63 ще извършват по два курса в делничните дни. От „Цар Борис III“ в посока „Златните мостове“ автобусите ще тръгват в 8.52 часа и в 17.14 часа , а в обратна посока съответно в 9.50 часа и в 18.25 часа. Целта е през летния сезон столичани да имат повече възможности да посещават планината.", "date": "2018.06.27", "title": "Столичните автобусите по линия 63 ще работят и в делнични дни"}
{"url": "https://www.novinite.bg/articles/161414/Bojko-Borisov-shte-uchastva-v-redovnoto-zasedanie-na-Evropejskiya-savet-v-Bryuksel", "text": "Министър-председателят Бойко Борисов ще участва в редовното заседание на Европейския съвет на 28 и 29 юни в Брюксел. На форума българският премиер ще представи основните резултати от Българското ротационно председателство на Съвета на ЕС. Българското председателство ще информира за степента на изпълнение на законодателните досиета от дневния ред на ЕС в контекста на четирите приоритета на председателството. Специален акцент ще бъде поставен върху връщането на Западните Балкани в Стратегическия дневен ред на ЕС, напредъка в изпълнението на инициативите по Отбранителния пакет на ЕС, финализирането на триалога по Директивата за командированите работници в сферата на услугите. Дневният ред на Съвета включва още дискусии по теми като миграция, сигурност и отбрана, работни места, растеж и конкурентоспособност, иновации и дигитализация и други.", "date": "2018.06.27", "title": "Бойко Борисов ще участва в редовното заседание на Европейския съвет в Брюксел"}
{"url": "https://www.novinite.bg/articles/161415/Kabinetat-dava-zelena-svetlina-i-na-proekta-za-korabite", "text": "Правителството предлага на Народното събрание да приеме актуализиран проект за инвестиционен разход „Придобиване на многофункционален модулен патрулен кораб за ВМС“. Инвестиционният проект за придобиването на 2 многофункционални модулни патрулни кораба за ВМС беше приет от 43-ото Народно събрание през юни 2016 г. Прогнозната максимална стойност по него беше 820 милиона лева. В края на миналата година стана ясно, че е депозирано писмо в Министерство на отбраната, с което МТГ „Делфин“ съобщава, че се оттегля от преговорите и подписването на договора за реализация на инвестиционен проект „Придобиване на многофункционален модулен патрулен кораб“. Като основен мотив за оттегляне „Делфин“ сочи реално намалената с 20% стойност на проекта за инвестиционен разход заради въведения от 1 януари 2017 г. ДДС върху всички военни сделки. Още тогава беше известно, че в резултат на това решение на Народното събрание сума от 820 млн. лв., реално се намалява със 164 млн. лв. Именно това решение беше и основната причина няколко чуждестранни компании, заявили интерес към проекта, да се оттеглят и да не участват в процедурата.В актуализирания проект се отчитат промените в Закона за ДДС. Сред основните промени в актуализирания проект за инвестиционен разход е максималната прогнозна стойност на проекта да бъде 984 млн. лв. с ДДС. Разликата от 164 млн. лв., спрямо приетия през 2016 г. от Народното събрание проект за инвестиционен разход, е разпределена за плащане през 2025 и 2026 г. Добавени са два нови варианта за придобиване: закупуване на нов отбранителен продукт (модифициран за нуждите на ВМС) или производство по лиценз и комбинация от разработване на нов продукт и модификация на съществуващ такъв. Предвижда се многофункционалните модулни патрулни кораба да бъдат окомплектовани с основно въоръжение и корабни изделия и с допълнително въоръжение и корабни изделия (опции). Дейностите в обхвата на Проект за инвестиционен разход са доставка на два многофункционални модулни патрулни кораба, доставка на първоначален комплект ЗИП и резервни части, обучение на екипажите на двата кораба и интегрирана логистична поддръжка (за период от 3 години). Актуализацията на проекта беше извършена във връзка с постигнатия политически консенсус от заседанието на Консултативния съвет по национална сигурност (КСНС) на 30 май 2017 г. за ускорена реализация на проектите за модернизация, „План за развитие на въоръжените сили до 2020 г.“. и „Програма за развитие на отбранителните способности на Въоръжените сили на Република България 2020“ за поддържане и развитие на отбранителните способности на Военноморските сили, съобщават от правителствената информационна служба. От там още казват, че целта на проекта е придобиването на два многофункционални модулни патрулни кораби, притежаващи способности да участват в широк спектър от морски операции на НАТО и ЕС, които да заменят част от наличните във ВМС кораби руско производство, неподлежащи на модернизация. Припомняме, че Народното събрание прие на 8 юни, решение за приемане на проект за инвестиционен разход „Придобиване на основна бойна техника за изграждане на батальонни бойни групи от състава на механизирана бригада” и на актуализиран проект за инвестиционен разход „Придобиване на нов тип боен самолет“ .Инвестиционният проект „Придобиване на основна бойна техника за изграждане на батальонни бойни групи от състава на механизирана бригада” предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава. Времевият интервал за неговата реализация обхваща 12 години. Прогнозната стойност е в размер на 1 милиард и 464 милиона лева с ДДС. Инвестиционният проект „Придобиване на нов тип боен самолет“ предвижда придобиването на 16 броя самолети на два етапа. През първия етап, който е финансово осигурен с 1 милиард и 800 милиона лв. с ДДС е предвидено да се придобият не по-малко от 8 броя бойни самолети. С тези средства се предвижда придобиването на летателните апарати, средствата за наземно обслужване, средствата за обучение, обучението на състава, първоначалната интегрирана логистична поддръжка (за период от 3 години) и въоръжението.", "date": "2018.06.27", "title": "Кабинетът дава зелена светлина и на проекта за корабите"}
{"url": "https://www.novinite.bg/articles/161389/S-novite-ceni-na-prirodniya-gaz-shte-zagubim-i-rabotni-mesta", "text": "Цената на природния газ ще се отрази върху промишлеността. Намалява се експортният потенциал на страната и губим работни места, а редица стоки и услуги, сред които – и хлябът, може да поскъпнат с 5-10%. Това коментираха пред bTV енергийните експерти Еленко Божков и Иван Хиновски във връзка с решението на КЕВР за поскъпване на природния газ и очаквания 7-процентов скок на парното и топлата вода от 1 юли. Божков отбеляза, че „Булгаргаз” са искали 18% по-висока цена, а регулаторът неоснователно е ограничил заявката до 11% на базата на едни „13 млн. лева надвзети приходи, които съществуват само на книга”. „През октомври ще трябва да се търсят едни нови 13 млн. лв., за да се държат цените на това ниво”, посочи бившият член на КЕВР и прогнозира, че заради тренда на поскъпване на суровия петрол в крайна сметка може да се стигне до сериозен скок – 25-27%. „Октомври вероятно ще се повтори ситуацията от началото на април миналата година, когато топлинната енергия скочи с 30%. Сега обаче следват зимните месеци”, коментира той. Хиновски посочи, че исканото 18-процентово поскъпване на природния газ е „убийство за износа”, а в следващите месеци цената на суровия петрол се очаква да се успокои. По думите му сегашното увеличение ще доведе до около половин процент по-скъп ток спрямо по-ранните разчети на КЕВР, но „много повече ще се получи откат в топлинната енергия” – и особено в цените на топлофикациите без когенерати.", "date": "2018.06.27", "title": "С новите цени на природния газ ще загубим и работни места"}
{"url": "https://www.novinite.bg/articles/161416/VMRO-Skandalnite-opiti-za-legalizirane-na-pedofiliyata-tryabva-da-se-posekat-v-zarodish", "text": ". Това се казва в позиция на ВМРО – Българско национално движение, подписана от председателя на партията, вицепремиер и министър на отбраната Красимир Каракачанов.Реакцията идва като отговор на станалите публично достояние чернови на новите класификации на диагнозите на Световната здравна организация и на американския класификатор на диагнозите. Според тях, освен предложението трансджендърите да не бъдат третирани като психичноболни, педофилията ще започне да се разглежда като безобидно психическо разстройство, а не като тежка диагноза, която изисква лечение и е несъвместима с обществото. Тези заключения са направени на 11-ата Международна класификация на болестите, която ще влезе в сила от 2022 г. Тези данни се потвърждават и от специализирани сайтове, цитирани от пресата у нас.Според изданията, които се позовават на черновите на МКБ – 11, сексуалното влечение и фантазиите към деца излизат от обхвата на състоянията, които са обществено нетърпими и се диагностицират. Сред списъка на неприемливите състояния може да останат само поведенческите актове. Казано накратко: ако сте педофил, това ще се толерира и няма да се диагностицира, изолира и лекува, стига да не посягате. (Скандален е и фактът, че норвежкият депутат Моника Грьом и датският политик Перниле Шкипер от години активно работят за узаконяването на кръвосмешението!).Това – наглед леко, а всъщност сериозно отместване на границите на приемливото е част от синхронния опит за изтласкване на допуска на търпимо сексуално поведение. Ние, патриотите от ВМРО, от години предупреждаваме за тази опасна световна тенденция, приемаща извращенията за норма.Ето защо ние, Патриотите от ВМРО, за пореден път заклеймяваме подобни либерално-мракобесни „нови тенденции“. Категорично сме против всякакъв род сексуални изкривявания да се узаконяват като „природни дадености“ и „нормални човешки състояния“. Педофилията е престъпление не само спрямо невинните жертви, но най-вече срещу човечеството. Най-ценното нещо за всяко нормално общество са децата. Ако сега противни актове като сексуалните посегателства над тях под каквато и да е форма се приемат като нещо напълно нормално, то утре вакханалиите на Калигула ще ни се сторят като забавление в лунапарк.Не допуснахме приемането на позорната Истанбулска конвенция, узаконяването на гей браковете, легализирането на трети, пети, осми и там каквито още полове определени объркани кръгове от обществото твърдят, че съществуват. Няма да приемем и този позорен опит на пълзящия джендъризъм да посегне на децата ни.В своята 125-годишна история ВМРО винаги е защитавала правата на българските граждани, винаги е била стожер на морала, на християнските ценности и изконните традиции, дълбоко залегнали в корените на обществото. Подмяната им с развявани високо медицински патологии и издигането им във висши човешки ценности, за нас е недопустима.Ето защо ние, Патриотите от ВМРО, започваме широка дискусия по темата с участието на специалисти и ще направим постъпки пред професионалните гилдии у нас подобна промяна да не бъде допускана в предстоящата официална версия на диагностичните регистри.", "date": "2018.06.27", "title": "ВМРО: Скандалните опити за легализиране на педофилията трябва да се посекат в зародиш!"}
{"url": "https://www.novinite.bg/articles/161418/Pravitelstvoto-odobri-godishniya-otchet-za-dejnostta-i-byudjeta-na-NZOK", "text": "Правителството одобри Годишния отчет за дейността на Националната здравноосигурителна каса за 2017 г. Според отчета, дейността на НЗОК през 2017 г. е подчинена на мисията и целите на институцията и необходимостта от постигане на правилно и рационално използване на обществените средства. Осигурена е предвидима финансова среда и са създадени условия за изпълнение на финансовите ангажименти на институцията.Постигната е висока надеждност и сигурност на комуникационната инфраструктура, позволяваща контролиран достъп до системите, боравещи с пациентска информация и информация за договорните партньори на НЗОК. През отчетния период дейностите в областта на извънболничната медицинска и дентална помощ са осъществявани в условията на често променяща се нормативна уредба. В областта на болничната медицинска помощ дейностите са осъществявани в динамична среда, характеризираща се с многобройни промени в нормативната уредба и издаването на нови нормативни актове. Предвид промените в ЗЗО, контролната дейност в системата на НЗОК е осъществена в благоприятна правно-нормативна среда, свързана с механизмите за проверка на договорните партньори на институцията.Акцентът на извършвания контрол в периода януари-декември 2017 г. е тематична проверка на територията на цялата страна на дейностите по онкология, хематология и лъчетерапия, съгласно нормативната уредба и разработените алгоритми за мониториране на потреблението и разхода на онко/онкохематологични лекарствени продукти от лечебните заведения. Рискът от нарастването на разходите за лечение на онкологичните заболявания беше идентифициран в предходните години. Констатираната през 2015 г. тенденция на нарастване на средствата за лечение на онкологични заболявания продължава през 2016 и 2017 г.Разширена и обновена е номенклатурата на медицинските изделия. Проведените преговори за отстъпки от стойността на скъпоструваща медикаментозна терапия, заплащана от НЗОК, дават възможност за възстановяване на значителни суми.Направеният анализ на разходите за лекарствени продукти, медицински изделия и диетични храни за специални медицински цели и през отчетния период показва тенденция към нарастване на необходимия финансов ресурс. Както и през предходния период, за настоящия отчетен период Националната здравноосигурителна каса дефинира като основни причини за нарастване на разходите увеличаването броя на лекарствените продукти, които институцията заплаща, навлизането на нови, по-скъпи лекарствени продукти, ежегодно нарастващия брой здравноосигурени лица, обърнали се към системата, демографската структура и тенденцията към увеличаване продължителността на живот.През отчетния период продължава очерталата се през годините тенденция към увеличаване броя на здравноосигурените лица с регистрирани по няколко хронични заболявания и ползващи напълно или във висок процент заплащани от НЗОК лекарства. Тези проблеми не са преодолени през разглеждания период и са в динамичен темп на повишаване на разходите.Правителството одобри r Годишния отчет за изпълнението на бюджета на Националната здравноосигурителна каса за 2017 г. Общият размер на получените от НЗОК приходи и трансфери - всичко към 31.12.2017 г. възлиза на 3 581 495,3 хил. лв. Със Закона за бюджета на НЗОК за 2017 г. за приходи и трансфери всичко заложените средства са в размер на 3 452 816 хил. лв. През годината с Решение на НС на НЗОК средствата са увеличени общо със 119 064, 1 хил. лв. В резултат на промените годишният план е в размер на 3 571 880.1 хил. лв.Общият размер на получените от НЗОК приходи и трансфери - всичко към 31.12.2017 г., в размер на 3 581 495,3 хил. лв., представлява 100,3 % спрямо заложените в годишен план за 2017 г. средства. В сравнение със същия период на 2016 г. се отчита увеличение с 282 886,9 хил. лв. или с 8.6 %, което се дължи предимно на увеличения размер на здравноосигурителните приходи през 2017 г.", "date": "2018.06.27", "title": "Правителството одобри годишния отчет за дейността и бюджета на НЗОК"}
{"url": "https://www.novinite.bg/articles/161420/Ministar-Kralev-se-sreshtna-s-poslanika-na-Republika-Koreya", "text": "Министърът на младежта и спорта Красен Кралев се срещна с новия посланик на Република Корея у нас Н.Пр. Джънг Джингю. Двамата обсъдиха действащите споразумения между двете държави в сферата на младежта и спорта, като Н.Пр. Джънг Джингю уведоми министъра, че през тази година 6 български студенти са получили пълна стипендия от корейското правителство и ще учат в Република Корея. Кралев благодари на госта си за топлото посрещане по време на Зимните олимпийски игри в ПьонгЧанг. „Организацията на Олимпийските игри беше на много високо ниво. За нашата група се грижеха доброволци, като всички знаеха български. Те бяха учили в България и са били част от сътрудничеството между нашите две страни в сферата на младежта“, каза Кралев. Н.Пр. Джънг Джингю пък благодари на министъра за подкрепата, която оказва на Българската федерация по олимпийско таекуондо и за цялостната му работа за развитието на този спорт у нас.", "date": "2018.06.27", "title": "Министър Кралев се срещна с посланика на Република Корея"}
{"url": "https://www.novinite.bg/articles/161421/Rumen-Radev-se-sreshtna-s-rakovodstvoto-na-Instituta-za-patna-bezopasnost", "text": "„Животът и съдбата на всеки човек са най-ценните неща и все по-тревожна става статистиката за жертвите и пострадалите при пътно-транспортни произшествия“. Това заяви президентът Румен Радев, който се срещна днес на “Дондуков” 2 с ръководството и представители на Института за пътна безопасност. Предприемането на решителни мерки и промяна в системата за пътна безопасност в страната за опазване на живота на участниците в пътното движение, стриктното прилагане на законодателството, изучаване в училищата на правилата по пътна безопасност, бяха сред основните теми, поставени от представителите на Института по време на срещата.  Държавният глава изрази съпричастност към тази общественозначима кауза и оцени високо последователната гражданска позиция по тези важни въпроси. Според президента Радев, проблемите, поставени на срещата са актуални и много болезнени за обществото, и за тяхното разрешаване и промяна на тревожните статистики за жертвите при пътно-транспортни произшествия, е  необходимо обединяване на усилията на всички институции. „Диалогът и сътрудничество са задължителни за преодоляването на проблемите на пътя, а за да има реален напредък особено важно е участието и на гражданското общество в този дебат“, посочи президентът. Председателят на управителния съвет Руслан Вуцов открои като основна цел на Института намирането на конкретни решения за подобряване на системата за пътна безопасност, като за целта се планира провеждането на международен форум с участието на представители на институции и чуждестранни експерти. Експертът по безопасността на движението по пътищата Богдан Милчев призова за качествено нов модел на управление на системата за пътна безопасност, както и за единен минимален стандарт за управление на риска. „Необходим е единен орган, който да отговаря само за пътната безопасност“, заяви Диана Русинова от Института и добави, че както отговорните институции, така и гражданите трябва да бъдат ангажирани за преустановяване на  войната по пътищата.", "date": "2018.06.27", "title": "Румен Радев се срещна с ръководството на Института за пътна безопасност"}
{"url": "https://www.novinite.bg/articles/161395/V-Haskovo-napomnyat-s-broshuri-kolko-sa-opasni-telefonnite-izmamnici", "text": "Общината и ОДМВР разпространяват 10 000 брошури, предупреждаващи за опасността от телефонни измами. Това съобщиха от пресцентъра на Община Хасково. Брошурите са отпечатани от Общината по искане на полицията заради зачестилите случаи на телефонни измами в региона. Листовките ще бъдат раздавани от районните инспектори, така също в пенсионерските клубове, в съюзите на хората с увреждания. Брошури ще получат 1000 потребители на услугата “Топъл обяд“, така също 150 души ползващи услугата „Социален патронаж“ и др. В листовката се описват варианти на най-често използваните схеми от телефонните измамници, така също съвети за предпазване от измами.", "date": "2018.06.27", "title": "В Хасково напомнят с брошури колко са опасни телефонните измамници"}
{"url": "https://www.novinite.bg/articles/161401/Loshoto-vreme-ne-izplashi-pochivashtite-po-varnenskite-plajove", "text": "Въпреки липсата на слънце и прогнозите за лошо време по варненските плажове има доста плажуващи. На централния плаж флагът е жълт и спасителите предупреждават за повишено внимание при влизане в морето.", "date": "2018.06.27", "title": "Лошото време не изплаши почиващите по варненските плажове"}
{"url": "https://www.novinite.bg/articles/161399/Haskovski-sela-ostanaha-bez-tok", "text": "Заради силния вятър и валежите без ток в този момент са ивайловградските села Железино, Пелевун, Кондово, Железаре и Пастрок. Екипите на електроразпределителното дружество работят по възстановяване на захранването. Това съобщиха от пресцентъра на Областна администрация - Хасково. Ситуацията в Хасковска област към този час е нормална. Нощта е преминала сравнително спокойно. Интензивен дъжд е валял около и след полунощ в почти цялата област. Най-много дъжд – 99.9 литра на квадратен метър е паднал в Симеоновград. Сериозно е количеството и в село Вълче поле. Там са измерени 82 литра на квадратен метър, в Орешец – почти 80 литра на квадратен метър, в района на Ивайловград, по поречието на Арда, са паднали 74 литра на квадратен метър дъжд, а по поречието на Марица край Харманли количеството е почти 75 литра на квадратен метър. Най-малко е дъждът в Любимец- около 20 литра на квадратен метър. Въпреки силния дъжд и оргомното количество вода в симеоновградско ситуацията е спокойна, всички реки и канали са проверени, няма инциденти. В община Ивайловград, по пътя за село Меден бук, на един от острите завои е подкопан пътят. Още снощи е изпратена техника, която да обезопаси и сигнализира опасния участък. Кметът на Ивайловград Диана Овчарова свика през нощта кризисния щаб, за да работи по този проблем и да се предотвратят евентуални инциденти. Хората от селото са предупредени. Мястото е обезопасено и сигнализирано, но преминаващите от там трябва да са внимателни. Един аварийно-спасителен случай има от тази нощ. Той отново е от община Ивайловград. В района на село Ленско двама души са били евакуирани от дълбоко дере. Заради силния дъжд водата е започнала бързо да се покачва, те не са могли сами да се изтеглят от мястото, затова са сигнализирали на 112 и аварийно-спасителен екип ги е спасил. Във всички останали общини от областта обстановката е спокойна. И днес ще продължат обилните валежи от дъжд. Обявена е втора степен на опасност - очаква се след обяд отново да започнат интензивни валежи и гръмотевични бури. Лошото време ще продължи и утре, когато вече за нашата област кодът е жълт, но ситуацията е изключително динамична. Всички институции остават в готовност да реагират.", "date": "2018.06.27", "title": "Хасковски села останаха без ток"}
{"url": "https://www.novinite.bg/articles/161413/Dva-vertoleta-Cougar-shte-badat-dooborudvani-sas-sredstva-za-gasene-na-gorski-pojari", "text": "Правителството одобри допълнителни разходи в размер 310 000 лв. по бюджета на Министерството на отбраната за 2018 г., съобщи правителствената пресслужба.Средствата са необходими за привеждане на два броя вертолети \"Cougar\" AS-532-AL в готовност за изпълнение на задачи по гасене на горски пожари от въздуха, чрез дооборудване със специализирани средства. Предвидена е също първоначална подготовка на екипажите. Това ще позволи Военновъздушните сили да поддържат минимални способности за изпълнение на задачи при участие в гасене на горски пожари в рамките на мисията на Въоръжените сили \"Принос към националната сигурност в мирно време\".Правителството взе решение също така да отпусне близо 21 млн. лв. за разплащане на разходи за спасителни и неотложни аварийни работи при овладяване на бедствияСредствата са от резерва по чл. 1, ал. 2, раздел II, т. 5.1 от Закона за държавния бюджет на Република България за 2018 г. за непредвидени и неотложни разходи за предотвратяване, овладяване и преодоляване на последиците от бедствия в общ размер 21 218 605 лв.Допълнителните разходи са определени съобразно взетото решение от Междуведомствената комисия за възстановяване и подпомагане към Министерския съвет на заседанието й проведено на 1 юни 2018 г.С постановлението се осигурят средства за разплащане на извършени непредвидени разходи за спасителни и неотложни аварийни работи при овладяване на бедствени положения, за неотложно възстановяване на инфраструктурни обекти и възстановителна помощ за пострадали от бедствия граждани.", "date": "2018.06.27", "title": "Два вертолета \"Cougar\" ще бъдат дооборудвани със средства за гасене на горски пожари"}
{"url": "https://www.novinite.bg/articles/161417/Nad-11-poveche-chujdi-turisti-sa-posetili-Balgariya-prez-parvite-pet-meseca-na-godinata", "text": "През първите пет месеца на годината са реализирани общо 2 436 394 туристически посещения на чужденци в България по данни на НСИ. Техният брой е с 11,1% повече спрямо периода януари-май 2017 г. Само през май 2018-а ръстът на чуждестранните посещения у нас е с 15,8% в сравнение с месец май миналата година. Данните доказват устойчивото развитие на страната като целогодишна дестинация в резултат на усилията за разширяване на крилата на сезоните и популяризирането на различни видове масов и специализиран туризъм, коментира министър Николина Ангелкова. Класацията за входящ туризъм за петте месеца се оглавява от Румъния с 427 538 визити и 22,7 на сто увеличение. Втора позиция заема Гърция с 387 730 посещения и 5,2% ръст. Трета е Турция с 264 793 туристи, което е 9,1 на сто повече спрямо първите пет месеца на 2017 г. На повечето от пазарите, включени в топ 50 на класацията, има също значителни ръстове: Сърбия – 10,5% повече посещения, Германия – 18,5% ръст, Великобритания – 14,4% увеличение, Израел – 31,8% ръст, Украйна – 14,3% повече, Полша – 23,2% ръст, Франция – 32% ръст, САЩ – 15,5% ръст, Испания – 25,2% ръст, и др.", "date": "2018.06.27", "title": "Над 11% повече чужди туристи са посетили България през първите пет месеца на  годината"}
{"url": "https://www.novinite.bg/articles/161408/Otkriha-nekachestveni-detski-poyasi-za-race", "text": "Открити са несъответствия в детски пояси за ръце, предназначени за плуване, съобщиха от Държавната агенция за метрологичен и технически надзор. През първата седмица на националната кампанийна проверка \"Безопасно лято\" 2018 инспекторите на агенцията са проверили 467 продукта в търговската мрежа. От тях 255 броя различни модели играчки и 212 модели пояси за ръце, като при около 7 на сто от проверените пояси са били открити несъответствия. Проверките са били извършени в над 370 търговски обекта в страната и са били установени 169 продукта с несъответствия. Най-честите нарушения, които проверяващите са констатирали, са били липса на СЕ маркировка, инструкции на български език, задължителни предупредителни текстове, свързани с безопасната употреба или липса на превод на български език, информация за наименование и адрес на отговорния икономическия оператор и др. През тази година се забелязва значително намаляване на несъответстващите помощни средства за обучение по плуване за деца, които се предлагат на пазара, в сравнение с 2017 г., когато при същия продукт са били отчетени около 32 процента нарушения.", "date": "2018.06.27", "title": "Откриха некачествени детски пояси за ръце"}
{"url": "https://www.novinite.bg/articles/161411/Putin-priema-v-Kremal-edin-ot-osnovnite-savetnici-na-Tramp", "text": "Руският президент Владимир Путин ще приеме днес в Кремъл съветника по националната сигурност на САЩ Джон Болтън за разговори, насочени към подготовка на срещата му с US президента Доналд Тръмп, предава Франс прес, цитирана от БНР.„Президентът ще приеме Болтън в Кремъл“, заяви говорителят на Путин Дмитрий Песков. „Тези разговори ще са днес“, добави той и посочи, че преди това съветникът на Тръмп ще разговаря с няколко високопоставени руски представители.Програмата на Болтън включва разговори с руския външен министър Сергей Лавров, помощника на Путин Юрий Ушаков и ръководството на Съвета за сигурност на Русия, добавя Националното радио.", "date": "2018.06.27", "title": "Путин приема в Кремъл един от основните съветници на Тръмп"}
{"url": "https://www.novinite.bg/articles/161391/Majki-na-deca-s-uvrejdaniya-na-malchaliv-protest-pred-NDK", "text": "Майки на деца с увреждания са се събрали на мълчалив протест пред НДК преди началото на събитие в областта на социалната политика, което е от календара на Българското европредседателство на Съвета на ЕС. С днешната проява те искат да заявят, че настояват реално да се говори за хората с увреждания, а \"не властта да се потупва по рамото колко много е направила за хората с увреждания и какви висоти в грижата за тях е постигнала\", каза Кристина Николаева. По думите ѝ вчерашният разговор със социалния министър не е довел до никакъв резултат и от него е станало ясно, че от министерството не са готови на никакви компромиси. Тя посочи, че майките са били готови на вариант да се направи преструктуриране на Агенцията за хората с увреждания като към нея да се направят териториални структури, за да могат хората с увреждания да излязат от опеката на Агенцията за социално подпомагане (АСП). Те са били склонни да се помисли за вариант законопроектът за личната помощ да бъде разхвърлян по двата законопроекта - Закон за социалните услуги и Закон за хората с увреждания. След вчерашните разговори, в които е станало ясно, че министерството държи хората с увреждания да останат под опеката на АСП, майките отново са на изходна позиция, че само отделен закон за личната помощ може да реши техните проблеми. На събитието днес се раздава листовка, която прави съпоставка на социалната политика за хората с увреждания в европейските страни и тази в България. В нея се посочва, че в повечето европейски държави има бюджет за личната помощ, който родители или човек с увреждане управлява сам, наема асистент за колкото е необходимо в ежедневието, така че да бъде свободен да излиза, да учи, да работи, въпреки увреждането си, а родителят има избор да наеме асистент за часовете, в които работи и продължава живота си по нормален начин, обучава го сам на спецификите на заболяването на детето с увреждане. В България лична помощ, според майките, няма, а има срочни европрограми, които не обхващат дори половината от нуждаещите се, а обхванатите са на средно 2-3 часа дневно. Според майките това не води до нищо добро, защото родителите на децата с увреждания и самите деца продължават да са затворени вкъщи завинаги.Те припомнят, че месечната помощ скоро беше променена, но само за деца с над 90 на сто увреждане, които са най-много 3500. По-голямата част от децата всъщност са с под 90 на сто увреждане и за тях промени няма, посочват майките в листовката. Те допълват, че на децата с под 70 на сто увреждане е отнето от месечната помощ. По думите им те са най-голямата група - около 26 хиляди и реално с промяната е взето от тях, за да бъде дадено на тези с над 90 на сто увреждания. Хората с увреждания над 18 години не получават дори и една трета от помощта за децата, нямат асистенти, нямат осигурено лечение, а имат единствено 235 лв. - сума, която включва личната помощ и обикновено с нея живеят двама - пълнолетният и майката или друг от семейството, който обгрижва болния.", "date": "2018.06.27", "title": "Майки на деца с увреждания на мълчалив протест пред НДК"}
{"url": "https://www.novinite.bg/articles/161405/ChEZ-otchita-izvanredno-elektromerite", "text": "От \"ЧЕЗ Разпределение България\" АД ще се извърши извънредно отчитане на електромерите на клиентите. Това съобщиха от дружеството. Извънредното отчитане е заради очакваното решение на Комисията за енергийно и водно регулиране за нови цени на електроенергията от 1 юли 2018 г. Графикът на извънредния отчет ще бъде публикуван на 29 юни, на интернет страницата на \"ЧЕЗ\". Информация може да се получи и в центровете за обслужване на клиенти, както и на денонощната телефонна линия 0700 10 010. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. Клиентите имат възможност сами да отчетат показанията на електромерите си на 30 юни 2018 г. и да подадат данните към компанията между 1 и 5 юли - на телефонната линия 0700 10 010 (меню 2), на мейл klienti@cez-rp.bg, през уеб-сайта www.cez.bg, меню \"Самоотчет\" или в центровете за обслужване на клиенти на \"ЧЕЗ\". Трябва да се посочат данните от електромера по всички тарифи, клиентски номер, оторизационен код/абонатен номер, трите имена на титуляра и адреса на обекта, за който се декларират показания. Подадените данни от самоотчета през този период се считат за отчетено потребление към 30 юни, включително. Самоотчитането е по желание и не отменя извършването на месечен отчет от страна на дружеството. Фактурите през юли ще съдържат информация за консумираната електроенергия за два отчетни периода - по стари и по нови цени.", "date": "2018.06.27", "title": "ЧЕЗ отчита извънредно електромерите"}
{"url": "https://www.novinite.bg/articles/161428/Lilyana-Pavlova-Promenihme-imidja-i-poznavaneto-za-Balgariya", "text": "Една от големите индиректни ползи от председателството ни на Съвета на ЕС е, че променихме имиджа и познаването на България, заяви министър Лиляна Павлова на дискусия \"Българското председателство на Съвета на ЕС 2018 - резултатите\" в НДК. Тя отчете, че 284 събития са се провели в София, а 35 хиляди делегати са дошли при очаквани около 20 хиляди. Според нея гостите у нас са ни преоткривали с всяко следващо идване в различен аспект - и като туризъм, и като бизнес, и като политически партньор. Освен темите и приоритетите, които подбрахме, за мен е важното, че в много случаи виждахме единството, коментира още Павлова. Тя отбеляза, че ако сме единни и сме заедно, ще сме по-силни. Вярвам, че девизът на българското председателство беше адекватен и релевантен на случващото се, посочи министърът.Програмата и приоритетите на самото председателство бяха достатъчно гъвкави и дадоха възможност да сме адекватни и напълно в крак с действителността и проблемите на деня, смята още тя.  ", "date": "2018.06.27", "title": "Лиляна Павлова: Променихме имиджа и познаването за България"}
