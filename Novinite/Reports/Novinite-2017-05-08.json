{"url": "http://www.novinite.bg/articles/143201/Amerikanski-razuznavach-se-zavarna-na-Zemyata-sled-700-dni-v-Kosmosa", "text": "Американският орбитален разузнавателен самолет X-37B се завърна на Земята след повече от 700 дни в Космоса, съобщиха от Военновъздушните сили на САЩ. Машината кацна в неделя на в космическия център „Кенеди“, пише Труд.По-рано Пентагонът съобщи, че въз основа на експерименталния X-37B е планирана програма за създаване на нов йонен двигател, а в момента текат изследвания за това как свойствата на материята се променят в космическа среда. Експертите са на мнение, че X-37В може да бде прототип на космически прехващачи и разузнавателни самолети, предава РИА новости. Това е четвъртият полет на разузнавателната машина. Секретният проект X-37B Orbital Test Vehicle на компанията „Боинг“ започна под егидата на НАСА още през 1999 г. Отначало X-37В е използван за ремонт на спътници, които са в орбита. През 2004 г. програмата е засекретена и преминава към американските ВВС.От 2010 г. самолетите от проекта изпълняват обритални полети.", "date": "2017.05.08", "title": "Американски разузнавач се завърна на Земята след 700 дни в Космоса"}
{"url": "http://www.novinite.bg/articles/143197/Astrolog-Retrogradniyat-merkurij-ne-biva-da-ni-plashi", "text": "Ретроградният Меркурий има остатъчен ефект от десетина дни след края си, но той не бива да ни плаши, това обяви пред Дарик астрологът Антоанета Салфидж. Вече четвърти ден Меркурий не е ретрограден и според астролога именно неделя, 7 май е бил денят, свързан с \"отприщване - по-скоро ментално, отколкото физическо\", предаде Дарик.  \"По принцип ретроградностите влияят поне докато се мине точката, от която ретроградността е започнала и това означава още около десетина дни със забавени действия. Но няма страшно. Не трябва вече повече да се мисли за това. Ако има важни решения, които трябва да се вземат, трябва да се гледа индивидуално картата\", каза астрологът. Антоанета Салфидж бе категорична, че като цяло периодът през май е изключително позитивен. \"Който ви каже \"Страхувайте се, не правете нищо\" - грешно е\", каза тя. \"Сега е времето, в което трябва да правим първи крачки, да се осмеляваме, да говорим, да обсъждаме, защото планетите ни дават картбланш и възможности\", коментира още астрологът. ", "date": "2017.05.08", "title": "Астролог: Ретроградният меркурий не бива да ни плаши"}
{"url": "http://www.novinite.bg/articles/143190/Makron-pecheli-s-ubeditelna-pobeda-nad-Lo-Pen-obeshtava-nova-glava-za-Franciya", "text": "Новоизбраният президент Еманюел Макрон заяви, че неговата победа на изборите представляват „надежда“ и „нова глава“ за Франция. „Нова глава в нашата дълга история започва тази нощ. Искам тя да бъде на надежда и подновена увереност“, заяви Макрон, цитиран от АФП.Според екзитполовете Макрон печели малко над 65 на сто от гласовете на балотажа. Льо Пен заяви, че нейната крайнодясна партия Национален фронт е постигнала „исторически, голям резултат“. Тя добави, че е разговаряла по телефона с победителя Еманюел Макрон и му е пожелала „успех“ в справянето с „огромните предизвикателства“.Около 44% от групата на избирателите между 18 и 24 години са гласували за крайнодясния председател на партия Национален фронт, докато 56% са предпочели центриста Макрон, който спечели изборите. Льо Пен е получила най-голяма подкрепа именно от групата на младите французи, докато от тези, които са на над 65-годишна възраст, тя е получила подкрепа от 20%, предава The Independent, цитиран от Труд.\"Ще се боря с всички сили срещу разделението, което ни заплашва\", обеща 39-годишният Макрон, който ще стане най-младият президент на Франция, след като спечели с 66,06% от гласовете на 20,7 милиона избиратели, срещу лидерката на крайната десница с 33,94% или 10,6 милиона, според окончателните резултати. На изборите гласуваха 74,62%. При това 6,33% от избирателите (3 милиона) пуснаха празна бюлетина в урните, което означава, че не искат да подкрепят нито един от двамата кандидати, предава БГНЕС.Още 2,24% от бюлетините (1,06%) бяха признати за недействителни. Лидерът на движение \"Напред!\" благодари на избирателите, които го подкрепиха, включително и на тези, които не споделят идеите му и обясни, че е чул \"гнева, тревогите и съмненията\" на французите, гласували за „Националния фронт”. Избраният за президент центрист и проевропеец увери още, че ще работи за \"преизграждането на връзките между Европа и народите ѝ, между Европа и гражданите\". \"Това, което направихме за много, много месеци, няма нито прецедент, нито еквивалент, всички ни казваха, че е невъзможно\", каза той преди жена му Бриджит, развълнувана до сълзи, да се качи на трибуната под овациите на тълпата.Шест седмици преди балотажа на парламентарните избори (11 и 18 юни), бившият министър на икономиката (2014-2016) в правителството на президента социалист Франсоа Оланд, призова избирателите да \"изградят утре истинско мнозинство, силно, на промените\". Очакват го големи проекти: ограничаване на ширещата се безработица (10%), да се противопостави на високата заплаха от тероризъм и да съживи отслабена Европа. Загубилата с голям резултат Марин Льо Пен, която водеше агресивна кампания срещу имиграцията, еврото, глобализацията и Европейския съюз, сега приветства \"историческия и силен\" резултат на партията си, която, заедно с друг десен съюз (Стани, Франция!), сега става \"първата опозиционна сила\" в страната.Льо Пен се представяше като \"кандидат на народа\", залагаше на същата вълна, която доведе Доналд Тръмп в Белия дом и Великобритания до гласуване за излизане от ЕС. Френският вариант обаче не спечели. Победата на Макрон бе приветствана от няколко европейски лидери, загрижени за скока на националистическите сили в Европа. Сред тях отиващият си френски президент Франсоа Оланд, Ангела Меркел, която е канцлер на Германия, председателят на Европейската комисия Жан-Клод Юнкер, предава ТАСС.Ангела Меркел поздрави по телефона Еманюел Макрон, съобщи официалният представител на изпълнителната власт в Германия Щефан Зайберт. \"Тя оценява усилията му за защита на единния и отворен свят на Европейския съюз по време на предизборната борба\", отбелязва Зайберт. Меркел е подчертала, че ще се радва да си сътрудничи с новия президент на основата на доверието и в духа на традициите на германско-френското приятелство, съобщи Зайберт. Дори Тереза Мей, която е британски премиер и води Обединеното кралство по пътя извън ЕС говорила в неделя с избрания за президент на Франция Еманюел Макрон.След като го поздравила топло за изборната победа, тя засегнала темата за Брекзит, съобщиха от Даунинг стрийт като подчертаха, че Обединеното кралство иска ”силно партньорство със сигурен и проспериращ Европейски съюз, след като напусне\". Президентът на САЩ Доналд Тръмп поздрави Еманюел Макрон за резултатите от втория тур на изборите за президент на Франция. \"Поздравявам Еманюел Макрон с голямата му днешна победа като следващ президент на Франция. С нетърпение чакам възможността да работя с него?\", написа, както обикновено той - в \"Туитър\". Същите поздрави и същото нетърпение обяви и канадският премиер Джъстин Трюдо. Еврото реагира с покачване на азиатските пазари с най-високо ниво спрямо долара от ноември.Като епилог на кампанията, белязана от множество обрати, бе избран самоопределящ се като \"прогресивен\" \"и вляво, и вдясно\". Той бе приветстван от клаксони на Шанз-Елизе, но и от освиркванията на привърженици на Льо Пен. Париж – шикозната и космополитна френска столица – гласува за Макрон. С 90% за него гласуването разкри дълбоката пропаст между печелещи и губещи от глобализацията. Много „антикапиталистически” демонстрации, изпъстрени с инциденти, се случиха през вечерта в много френски градове. \"Макрон махни се, съпротива и саботаж\", крещяха демонстрантите в Нант. Между неучаствалите (24,95%) и празните и невалидни бюлетини (малко над 4 милиона), повече от един на всеки трима французи всъщност отказаха да избират в неделя между Еманюел Макрон и Марин Льо Пен, което е рекорд за Франция.Макрон, който разчита да \"успокои страховете\" и \"да съживи с оптимизъм\", ще трябва да си намери мнозинство, за да управлява и изпълнява своята програма: цялостна реформа на трудовото законодателство, намаляване на публичните разходи, засилване на френско-германската двойка. Марин Льо Пен обеща \"голямо политическо пренареждане около оста патриоти и глобалисти\" в следващите парламентарни избори. Дисквалифицираните след първия кръг – за първи път в следвоенната политическа история – двете големи традиционни партии – от ляво (ФСП) и отдясно (Републиканците) започват да подреждат редиците си за реванш. Лидерът на радикалната левица във Франция Жан-Люк Меланшон отправи в неделя призив към 7-те си милиона избиратели от първия тур на президентските избори да се съюзят за парламентарните избори срещу Еманюел Макрон.Меланшон нарече Макрон \"новия президентски монарх\". Неуспелият кандидат на движението \"Неподчинената Франция\" Меланшон остана четвърти с 19,58% на първия тур на 23 април. Той прие \"без пазарлъци\" възможността за победа на Макрон, след като отказа да даде други съвети, освен да се гласува за елиминиране на Марин Льо Пен на балотажа. Жан-Люк Меланшон незабавно се включи в битката за парламентарните избори, като се надява избирателите да откажат на 11 и 18 юни да дадат парламентарно мнозинство на Макрон. Става дума, бе предупредил бившия кандидат в петък, за \"отказ от даването на пълна власт на правителство на Макрон\".Макрон - младият центрист влезе в президентската кампания с движението си „Напред!” Създадено преди едва година с девиза за политическо обновяване, с проевропейска линия и либерален дневен ред, както в икономиката, така и по социалните въпроси. Бившият банкер подаде оставка през август 2016 г. социалистическото правителство, за да поеме пътя към изборите за най-високия политически пост в страната. Той става най-младият президент в историята на Франция, преди Луи Наполеон Бонапарт (на 40 през 1848 г.), Макрон ще бъде и един от най-младите лидери на държава в света. Получава петгодишен мандат начело на една от най-големите световни сили, която притежава ядрени оръжия, постоянен член на Съвета за сигурност на ООН, един от двигателите на Европейския съюз.Макрон преминава през френските елитните училища, банка на Ротшилд и министерски пост в социалистическо правителство. Роденият в лекарско семейство Еманюел Макрон отказва да тръгне по стъпките на своите родители и вместо с медицина започва да се занимава с философия, а по-късно завършва прочутия Институт за политически изследвания „Sciences Po“. Той е и възпитаник на елитната Национална школа по администрация (ENA) в Страсбург, която през годините са завършили редица френски политици като Жак Ширак, Франсоа Оланд, Ален Жупе и Лоран Фабиюс.„Макрон е продукт на този френски елит“, казва директорът на германско-френския институт в Людвигсбург Щефан Зайдендорф пред „Дойче веле“. След като получава образование, той бързо си намира работа като финансов инспектор към министерството на икономиката, а по-късно работи във френската банка на семейство Ротшилд (Rothschild & Cie Banque). На новата си работа той се занимава с мащабни инвестиционни проекти като сделката за 9 млрд. евро между швейцарската компания „Нестле“ и американския фармацевтичен гигант „Пфицер“. Икономическите му познания бързо привличат вниманието на Франсоа Оланд, който отново го връща в държавния апарат. През 2012 г. Макрон е назначен за икономически съветник в Елисейския дворец, а две години по-късно става и министър на икономиката. След това напусна отново, за да се върне на политическия връх във Франция. Центристът направи откровено проевропейска кампания.Той иска да укрепи еврозоната като се обособи отделен бюджет за 19-те държави, използващи единната валута. Предлага еврозоната да има свой парламент и финансови министър. Иска Европа да засили външните си граници като се създаде обща гранична охрана и се съсредоточат повече отбранителни сили. Ще наложи по-високи тарифи за защита на европейската промишленост от нелоялна конкуренция, особено от Китай. Като цяло подкрепя международните търговски договори и СЕТА. И това го позиционира като привърженик на идеята, наричана \"Европа на две (или дори много) скорости\", която не се вързва с понятието \"единна Европа\". Макрон каза, че няма да се опитва да забрани религиозните символи извън училищата, нито ще забранява буркините. Той подкрепя многообразието и обеща данъчни облекчения на компании, които наемат млади хора от предимно имигрантски квартали с висока престъпност. Обеща да ускори прегледа на молби за получаване на убежище до не повече от 6 месеца, включително и за обжалване. Похвали германския канцлер Ангела Меркел за великодушната й политика към търсещите убежище мигранти.Любопитен факт е, че за пръв път в историята на Петата република гражданите на страната избираха между двама кандидати, смятани за „аутсайдери“ според традициите на френската политика. Нито един от двамата не бяха кандидати на двете основни политически формации на страната – голистката десницата и левицата. И фактът, че за пръв път нито един от кандидати на класическите партии не достигна до финала на президентската надпревара накара мнозина политолози и анализатори да алармират, че едва ли не страната е на ръба на политическа революция, а и че люлката на европейските революции вече здраво се люлее. Макрон и Льо Пен са част от политическата система и в този смисъл са толкова системни фигури, колкото и отпаднали им съперници. В момента страната има тежки проблеми, породени както от последиците на световната финансова криза, така и от слабото управление на сегашния президент социалист Франсоа Оланд. През последните години се изостри терористичната заплаха и свързания с нея мигрантски проблем – 10 процента от населението на страната са мюсюлмани, родени извън пределите й.Президент се избира за срок от 5 години. Широки правомощия за държавния глава са посочени в Конституцията от 1958 г. В една от малкото страни от Западна Европа със смесена президентско-парламентарна форма на управление, лидерът назначава министър-председателя и води съставянето на правителство. Негово е председателството на ежеседмичните заседания на Министерския съвет и обнародването на законите, приети от парламента. Има право да издава свои постановления и да свиква извънредно заседание на парламента. Той също така е и гарант на Конституцията и на независимостта на съдебната власт. Френският президент има широки правомощия и във външната политика. Той представлява страната в международните срещи на високо равнище и определя външната политика на френската дипломация. Едновременно с това, първият човек на Републиката е върховен главнокомандващ на въоръжените сили. Той е отговорен за вземането на решения за военни операции в чужбина и съхранява една от основните тайни на правителството - достъпа до ядрено оръжие. Още в понеделник той ще се присъедини към все още действащия президент Франсоа Оланд, за да отбележат германската капитулация на 8 май 1945 г.. След това започва да работи за съставяне на свое правителство. Президент ще стане на 14 май.", "date": "2017.05.08", "title": "Макрон печели с убедителна победа над Льо Пен, обещава „нова глава“ за Франция"}
{"url": "http://www.novinite.bg/articles/143196/Krusharski-visi-s-po-nyakolko-zaplati-na-igrachite-v-Loko-Pd", "text": "Футболистите на Локомотив (Пловдив) имат да взимат по няколко заплати, информира „Тема Спорт“. Играчите и треньорите са получили само по едно възнаграждение от началото на 2017 година. Клубът им виси с парите за февруари и март. Вече виси и за април. Освен това босът Христо Крушарски дължи на играчите, които не са от Пловдив, и по няколко наема, предаде .Забавяне на заплатите в клуба има от началото на годината. В един момент се създаде голямо напрежение на \"Лаута\", заговори се за бойкот на играчите. След няколко поредни загуби треньорът Едуард Ераносян напусна, същото стори и гласеният за негов заместник Христо Колев-Бащата. На път да си тръгне бе и капитанът Мартин Камбуров. Централният нападател обаче размисли и се върна след настояване на почетния президент Христо Бонев.", "date": "2017.05.08", "title": "Крушарски виси с по няколко заплати на играчите в Локо (Пд)"}
{"url": "http://www.novinite.bg/articles/143202/Treti-den-izdirvat-20-godishniya-Ivelin-ot-Smilyan-posledno-bil-zasechen-kraj-Turyan", "text": "Трети ден продължава издирването на 20-годишния Ивелин Узунов от смолянското село Смилян, който изчезна мистериозно на 5 май, информира БТВ, цитирана от Труд.Цяла нощ около 40 доброволци и полицаи търсиха момчето в района около село Турян, където Ивелин е бил заснет от фотокапан. Днес в издирването се включват допълнително доброволци, ловци и горски служители. Има данни, че момчето е забелязано близо до махала в града.По-рано стана ясно, че 20-годишното момче е било забелязано последно вечерта на 5-ти, след което следите му се губят. \"Последно е говорил с баща си по телефона, след което няма и следа от него\", каза кметът на селото Чавдар Червенков, предава Дарик. По негови думи не е имало индикации младежът да изчезне. \"По принцип той е живял дълги години в София, но след развода на родителите му се прибира в Смилян\", допълва Червенков.", "date": "2017.05.08", "title": "Трети ден издирват 20-годишния Ивелин от Смилян, последно бил засечен край Турян"}
{"url": "http://www.novinite.bg/articles/143200/SASht-zasilva-voennoto-si-prisastvie-v-aziatsko-tihookeanskiya-region", "text": "Пентагонът е одобрил план за инвестиране на почти осем милиарда долара с цел да се засили американското присъствие в азиатско-тихоокеанския регион през следващите пет години, съобщи Wall Street Journal, цитиран от Труд.Това ще стане чрез обновяване на военната инфраструктура, провеждане на допълнителни учения и разполагане на повече сили и кораби. Ходът се разглежда като по-ясна демонстрация на американския ангажимент към региона, в който напрежението се засилва заради ракетните тестове на Северна Корея.\"Инициативата може да увеличи американската военна сила чрез целеви субсидии, необходими за регулирането на позицията ни в региона и подобряване на инфраструктурата\", заяви Маккейн Харис по време на изслушване миналия месец, предаде РИА новости.Поддръжниците на предложението за момента не са съобщили как планират да получат финансирането за изпълнение на плана. Администрацията на американския президент Доналд Тръмп поиска допълнителни средства за военните разходи през текущата фискална година, приключваща в края на септември. Тръм планира да увеличи и разходите за 2018-та до 54 млрд. длр.От ТАСС припомнят, че в началото на май т.г. американският държавен глава подписа закон за финансиране на федералното правителство за настоящата година, който преди това бе приет от двете камари на Конгреса на САЩ. Така общият размер на бюджета за 2017-та е 1,1 трилиона длр.Междувременно въоръжените сили на Южна Корея остават във висока степен на готовност за предстоящите президентски избори на 9-ти май. \"Войските запазват по-висока степен на готовност\", коментират от корейското отбранително министерство. Според представителя на министерството Кюнг Сан, по време на изборите Северна Корея може да направи нови балистични тестове или да извърши ядрен опит.Положението на Корейския полуостров ескалира в началото на миналата година, когато Пхенян проведе два ядрени опити и изстреля ракета-носител с изкуствен спътник в орбита около Земята. Така за 2016-та Северна Корея е произвела над 20 ракетни теста. В началото на 2017-та командването на американските войски в Южна Корея съобщи, че стартира инсталирането на THAAD системите за противоракетна отбрана на територията на страната, въпреки възраженията на Русия и Китай. През април американската армия изпрати до южнокорейските брегове бойна група ракетоносители и подводница.", "date": "2017.05.08", "title": "САЩ засилва военното си присъствие в азиатско-тихоокеанския регион"}
{"url": "http://www.novinite.bg/articles/143189/Predimno-oblachno-na-mesta-shte-prevali-i-pregrami", "text": "В сутрешните часове облачността над по-голямата част от страната ще е разкъсана, на места намаляваща до предимно слънчево. В отделни райони на Източна България видимостта ще е намалена. Около обяд и след обяд облачността отново ще се увеличи и на много места ще има краткотрайни, временно интензивни валежи, придружени с гръмотевици, ще има условия за градушки, информират от НИМХ.Ще духа слаб, в Дунавската равнина умерен вятър от запад-северозапад. Максималните температури ще са предимно между 18 и 23 градуса. Атмосферното налягане ще остане по-ниско от средното за месец май.Над планините ще има значителна облачност, с превалявания от дъжд и гръмотевици. Над 2500 метра ще превали сняг, а вятърът ще е умерен до силен от северозапад. Максималната температура на височина 1200 метра ще бъде около 11 градуса, на 2000 метра - около 6.По Черноморието облачността ще бъде предимно значителна. Около и след обяд ще има краткотрайни, временно интензивни валежи, придружени с гръмотевици. Вятърът ще е до умерен, преди обяд от запад, по-късно през деня ще се ориентира от юг-югозапад. Максималните температури ще са 16-20-градуса, температурата на морската вода ще е 15-17 градуса. Вълнението на морето ще бъде 1-2 бала.", "date": "2017.05.08", "title": "Предимно облачно, на места ще превали и прегръми"}
{"url": "http://www.novinite.bg/articles/143203/Partiyata-na-Merkel-s-pobeda-na-obshtite-izbori-v-Elzvig-Holshtajn", "text": "Партията на германската канцлерка Ангела Меркел – Християндемократически съюз (ХДС), е победител на неделните общи избори във федералната провинция Шлезвиг-Холщайн. Бюлетина за ХДС пуснаха 32 на сто, което е с 1,2 на сто повече от предишния вот. Сочените за фаворити социалдемократи претърпяха провал. За тях гласуваха 27,2 на сто от отправилите се към урните или с 3,2 на сто по-малко в сравнение с 2012 г., пише Труд.Федералните общи избори за национален парламент (Бундестаг) се провеждат на 4 години, а тези във федералните провинции на 5 г. Трета политическа сила са зелените (Съюз90/Зелени) с 12,9 на сто подкрепа. Следват ги либералите от Свободната демократическа партия – 11,5 на сто. За пръв път в парламента в Кил влизат представители на евроскептичната партия Алтернатива за Германия – 5,9 на сто от бюлетините. Крайната левица (Ди Линке) не успя да прескочи задължителната 5-процентна бариера.След успеха на ХДС най-вероятният нов премиер на Шлезвиг-Холщайн ще е Даниел Гюнтер (43 г.), партиен лидер на партията в тази федерална провинция. Това обаче все още не е сигурно. Малко вероятно е социалдемократите да склонят сформиране на широка коалиция. Така Гюнтер трябва да търси съюз с две политически сили – либералите и зелените. Първите са готови да участват в управление с ХДС, но зелените предпочитат коалиция със социалдемократите.Изненадите от вота в неделя са две. Социологическите прогнози сочеха преднина от 6 на сто за социалдемократите, управлявали през последните 5 години. С убедителна предизборна кампания ХДС не само успя да стопи прогнозираната разликата, а и да спечели почти 5 на сто по-голяма подкрепа от политическия си съперник.Втората изненада е помраченият ефект „Шулц“. Лидерът на социалдемократите и кандидат за канцлер на федералните избори през септември т. г. Мартин Шулц участва в предизборната кампания в Шлезвиг-Холщайн и беше убеден в успеха. Случи се точно обратното. Това отслабва позициите му в битката за канцлерството.Обратно – подкрепата за Ангела Меркел расте. На 26 март т. г. нейният ХДС спечели общите избори във федералната провинция Заарланд, в неделя и в Шлезвиг Холщайн. Резултатът от парламентарен вот в провинциите е индикатор и за изхода на федералните общи избори за Бундестаг. Ако ХДС спечели и изборите в провинция Северн Рейн-Фестфалия, насрочени за 14 май т. г., Ангела Меркел ще е с реален шанс за 4-и пореден канцлерски мандат.", "date": "2017.05.08", "title": "Партията на Меркел с победа на общите избори в Елзвиг-Холщайн"}
{"url": "http://www.novinite.bg/articles/143193/Voenno-obuchenie-za-uchenicite-u-nas-ot-2018-g", "text": "Въвеждат военно обучение в училищата. Това ще стане през учебната 2018-2019 година и ще се преподава на учениците между 10-ти или 12 клас, каза вицепремиерът и министър на отбраната Красимир Каракачанов. Идеята е залегнала в програмата за управление, но тепърва ще се работи по нея, добави той, предаде Дарик.Целта е младежите да знаят как да реагират в екстремни ситуации, не само военни действия, но и при терористични актове и природни бедствия, обясни  Каракачанов. Идеята за въвеждане на военно обучение в училищата е записана в програмата за управление, която трябва да бъде детайлно разработена до края на май. \"Ще влезе в Министерството на образованието и ще започват да работят специалисти по нея. Трябва да се разработят и необходимите учебни планове\", посочи Каракачанов. Въвеждането на военното обучение като учебен предмет става с промяна на Закона за предучилищното и училищното образование, а Учебната програма трябва да бъде изготвена от Министерството на образованието, съвместно с Министерството на отбраната, каза още Каракачанов.\"Основният въпрос е как да бъдат осигурени хората, които могат да преподават, има ли достатъчно кадри в българската армия, които са били преподаватели във военни училища, във Военната академия, действащи офицери. Има достатъчно хора, но трябва да са с педагогически умения\", допълни министърът на отбраната.По негови думи финансирането предстои да бъде заложено в бюджета. Макар и да прилича, военното обучение в училищата няма да каквото е било през 80-те години, а трябва да по-съвременно, каза още военният министър.", "date": "2017.05.08", "title": "Военно обучение за учениците у нас от 2018 г."}
{"url": "http://www.novinite.bg/articles/143191/Ochakva-se-intenziven-trafik-v-posledniya-pochiven-den", "text": "От 14 ч. до 20 ч. днес се спира движението на камионите над 12 тона по автомагистралите и най-натоваренитe пътища. Целта е повишаване на безопасността, увеличаване на пропускателната способност на инфраструктурата и по-спокойно пътуване на шофьорите в края на трите почивни дни, съобщават от АПИ. Шофьорите трябва да карат внимателно и със съобразена скорост, да не предприемат резки маневри и да спазват ограниченията, пътната сигнализация и указанията на „Пътна полиция“, която следи и предприема необходимите действия за организацията на движението, пише Труд.Във връзка с очаквания интензивен трафик Агенция „Пътна инфраструктура“ апелира шофьорите да спазват правилата за движение и да не използват аварийните ленти по автомагистралните участъци за по-бързо придвижване. По този начин се възпрепятства преминаването на превозните средства със специален режим на движение.Ограничено ще е преминаването на камионите над 12 тона по следните участъци от републиканската мрежа:автомагистралите; път I-1 с. Ребърково – Ботевград, като движението се пренасочва по път II-16 Ребърково – Своге – София; път I-1 – етапна връзка на лот 2 на АМ „Струма“ при Благоевград – ГКПП „Кулата“; път I-4 п. в. „Коритна“ – Велико Търново – Шумен; път I-5 Русе – Велико Търново; път I-8 ГКПП „Калотина“ – София; път I-9 Варна – Бургас; път II-18 Околовръстен път на град София; път II-99 Бургас – Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност на 8 май, от 10 ч. до 20 ч. ще има две ленти за влизащите в София на път I-1 (Е-79). Временната организция ще е от км 278+910 до 282+038 и от пътен възел „Даскалово“ до кръстовище „Драгичево“ от км 285+660 (кръстовището за Рударци) до км 286+847 (бензиностанция „Петрол“).Алтернативният маршрут на първокласния път през Владая е АМ „Люлин“.Поради продължаващите ремонтни дейности на тръбата за Варна на тунелите „Витиня“ и „Ечемишка“ на АМ „Хемус“ преминаването през съоръженията ще се осъществява двупосочно в тръбата за София. Алтернативният маршрут на движение за избягване на ремонта в двата тунела е: от София за Варна е път I-1 – от 215-ти км /при пътния възел при 30-ти км на АМ „Хемус“ /Витинска река/ до км 204+200 – обходен път на Ботевград, а след това по път II-17 до пътен възел „Ботевград“ на АМ „Хемус“ и обратно.В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути.Актуална информация за пътната обстановка и алтернативните маршрути на движение шофьорите могат да получат от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2017.05.08", "title": "Очаква се интензивен трафик в последния почивен ден"}
{"url": "http://www.novinite.bg/articles/143192/48-chasovo-izvanredno-polojenie-v-Monreal-zaradi-tejkite-navodneniya", "text": "Ситуацията около тежките наводнения в Канада се усложнява – в Монреал обявиха извънредно положение, след като проливни дъждове предизвикаха най-тежките потопи от десетилетия насам. В провинция Квебек, където е Монреал, са наводнени ощe 126 населени места и хиляди сгради. Евакуирани са няколко хиляди души, пише Труд.1200 военни са изпратени да помагат в борбата с наводненията. Извънредното положение дава на пожарникарите допълнителни ресурси за борба с наводненията. То ще остане в сила 48 часа и след това ще бъде преразгледано. Общината съобщи, че ще минат няколко дни, за да се нормализира животът в града.", "date": "2017.05.08", "title": "48-часово извънредно положение в Монреал заради тежките наводнения"}
{"url": "http://www.novinite.bg/articles/143195/Dneven-horoskop-za-ponedelnik-8-mi-maj", "text": "Направете си подарък днес. Не е лоша идея от време на време да се глезите, като си осигурявате комфорт и щастие. Източник на радост може да бъде материална вещ или лично емоционално преживяване. Каквото и да е - постарайте се да го получите. Чувствате се неудовлетворени от последните събития в живота си. Надявате се на друго, очаквате преживявания, които така и не се случват. Поемете нещата в свои ръце, не може вечно да разчитате на късмета и други фактори. Изглежда, че трудният период в работата, през който преминавате напоследък, е на път да поеме в друга посока. Има изглед занапред да си осигурите стабилност и комфорт в професионален план. Работете усилено и нещата няма как да не се получат.Може да следите дневния си хороскоп на страницата на и във Facebook.", "date": "2017.05.08", "title": "Дневен хороскоп за понеделник, 8-ми май"}
{"url": "http://www.novinite.bg/articles/143204/Rusiya-vnese-v-OON-proektorezolyuciya-za-zonite-za-deeskalaciya-v-Siriya", "text": "Русия внесе за обсъждане в Съвета за сигурност на ООН проекторезолюция в подкрепа на меморандума за създаване на зони за деескалация в Сирия, предаде агенция ТАСС, цитирана от Труд.По информация от дипломати, гласуването по документа може да бъде днес или утре. Меморандумът бе подписан на международната среща в казахстанската столица Астана миналата седмица. На тези преговори делегациите на Русия, Иран и Турция се споразумяха за четири зони в Сирия, в които от събота са забранени военните действия, в това число и полетите на авиацията.В споразумението е предвидено от 6-ти май в зоните за деескалация да се забрани всякаква военна активност. От руското Министерство на отбраната подчертават, че подписването на мирно споразумение в Астана не означава край на борбата с джихадистката \"Ислямска държава\" и \"Джебхат ан Нусра\".Междувременно руските представители в Комисията на примирието в Сирия отчете 19 нарушения за ден, а Турция - 5. В официалния доклад се казва, че в рамките на дни са подписани четири споразумения за присъединяване на военните действия в няколко провинциални селища. Така броят на населените места, които са се присъединили към процеса на възстановяване на мира се е увеличил до 1483, предаде РИА новости.Стана ясно още, че продължават преговорите по присъединяването към прекратяване на военните действия със силите на въоръжената опозиция в провинциите Алепо, Дамаск, Хама и Кунейтра. Броят на въоръжените групи, които са заявили своя ангажимент да приемат и изпълнят условията по възобновяването на мира наброява 213.До момента е била доставена 6 тона питейна вода хуманитарна помощ за жителите на провинция Алепо, извършени са общо 1 000 181 хуманитарни дейности. Под егидата на ООН е била доставена 21 тона храна в района на Дейр ез-Зор, информират още от агенцията.", "date": "2017.05.08", "title": "Русия внесе в ООН проекторезолюция за зоните за деескалация в Сирия"}
{"url": "http://www.novinite.bg/articles/143198/Meteorolog-Dajdat-spira-v-sryada-ot-chetvartak-temperaturite-se-vdigat", "text": "Валежите ще приключат в сряда. Дотогава обаче ни очакват ежедневни валежи. Това заяви пред NOVA синоптикът Симеон Матев, като допълни, че няма нищо по-естествено от това да вали през май. \"От Северна Европа към Балканите се спуска студен въздух. В момента в Москва е 2 градуса и вали сняг. При нас ще има само захлаждане днес, утре и в сряда. Максималните температури ще са характерни по-скоро за април - от 13-14 в североизточните райони до едва 20 градуса на юг\", коментира метеорологът, предаде Дарик.  Най-студеният ден от тази серия ще е сряда с максимални температури около 13-14 градуса. След този ден обаче започва значително затопляне и повишаване на температурите. В четвъртък сутрин на места по високите западни полета може да се създаде критична ситуация с ниски минимални температури от порядъка на 2-3 градуса. Може да има и слани на места. След това през деня обаче ще усетим затоплянето. Температурите ще са около и над 20 градуса.   Синоптикът прогнозира, че събота ще е най-топлият ден от началото на годината досега. Очаква се температурите в градовете да достигнат дори 30 градуса. В неделя обаче предстои поредното захлаждане, температурите ще се понижат, макар и незначително - от 30 в събота ще паднат на 25 градуса средно.   В началото на следващата седмица ни очаква нов валежен период и ново понижение на температурите.", "date": "2017.05.08", "title": "Метеоролог: Дъждът спира в сряда, от четвъртък температурите се вдигат"}
{"url": "http://www.novinite.bg/articles/143205/Dajdovete-prodaljavat-i-v-utreshniya-den", "text": "През нощта облачността временно ще се разкъса и намалее и ще е почти без валежи. Ще духа слаб до умерен вятър от запад-северозапад. Минималните температури ще са между 7° и 12°. Утре в сутрешните часове над по-голямата част от страната ще е предимно слънчево, но още преди обяд ще започне отново да се развива купесто-дъждовна облачност. На много места ще има краткотрайни валежи, по-значителни в източната половина от страната и планинските райони, където ще са придружени с гръмотевици. Там са възможни и градушки. Над по-голямата част от страната ще духа слаб до умерен вятър от западната четвърт, а над Източна България ще се ориентира от изток-североизток. Максималните температури ще са между 16° и 21°, посочват от НИМХ-БАН.  Атмосферното налягане ще остане по-ниско от средното за месец май. Над планините ще е предимно облачно, с валежи от дъжд и гръмотевици, над 2200 метра – от сняг. Ще духа умерен до силен юг-югозападен вятър, който постепенно ще се ориентира от северозапад. Максималната температура на височина 1200 метра ще бъде около 11°, на 2000 метра – около 6°.   По Черноморието облачността ще е предимно значителна. Около и след обяд ще започнат валежи, временно интензивни, на места в южните райони – придружени с гръмотевици. Вятърът ще е слаб до умерен от изток-североизток. Максималните температури ще са 15°-18°. Температурата на морската вода е 15-16°. Вълнението на морето ще бъде 2 бала.", "date": "2017.05.08", "title": "Дъждовете продължават и в утрешния ден"}
{"url": "http://www.novinite.bg/articles/143199/Borisov-pozdravi-Makron-za-ubeditelnite-rezultati-na-izborite-vav-Franciya", "text": "Министър-председателят Бойко Борисов изпрати поздравителна телеграма до Еманюел Макрон във връзка с постигнатия убедителен резултат на президентските избори на Република Франция, съобщиха от правителствената информационна служба, пише Труд.Премиерът Борисов отбелязва, че категоричната подкрепа за кандидатурата на Еманюел Макрон е потвърдила желанието на френския народ за съхраняване на европейските ценности, принципите на свободата и демокрацията.„Уверен съм, че отношенията между България и Франция ще продължат да се развиват динамично за просперитета и благото на нашите народи в обединена и силна Европа“, допълва министър-председателят Борисов, предава Дарик. ", "date": "2017.05.08", "title": "Борисов поздрави Макрон за убедителните резултати на изборите във Франция"}
{"url": "http://www.novinite.bg/articles/143194/Gazprom-zapochna-stroitelstvoto-na-Turski-potok-ot-ruskoto-Chernomorie", "text": "„Газпром“ започна строителството на морския участък на газопровода „Турски поток“ от руското крайбрежие на Черно море, съобщи компанията, цитирана от ТАСС. „Днес в Черно море започна строителството на газопровода „Турски поток“. Дейностите започнаха на руското крайбрежие. Полагането на тръбопровода се извършва от кораба „Аудасия“ на компанията „Олсийс“ (Allseas), която е подизпълнител за морския участък на газопровода“, се допълва в комюникето, предаде БНР.На 4 май ръководителят на „Газпром“ Алексей Милер съобщи на президента Владимир Путин, че газовият гигант е готов да започне полагането на тръбите от морския участък на газопровода. Държавният глава изрази увереност, че Турция ще подкрепя проекта и нареди работата да започне. По-рано бе съобщено, че „Газпром“ планира да започне полагането на тръбите през лятото на тази година.Проектът  беше обявен от Русия през декември 2014 г. като заместител на „Южен поток“. Впоследствие преговорите бяха спрени заради кризата в двустранните отношения. Да се възобнови работата бе решено след среща през август в Санкт Петербург между турския президент Реджеп Тайип Ердоган и руския му колега Владимир Путин. Русия и Турция подписаха междуправителствено споразумение за проекта на 10 октомври миналата година, пише Труд.Морският участък ще се строи от дъщерната на „Газпром“ компания „Саут стрийм транспорт“ (South Stream Transport B.V.). През февруари компанията сключи договор с швейцарската група „Олсийс“ за строителството на втората линия от морския участък на газопровода. През декември двете компании подписаха споразумение за строителството на първата линия от морския участък.Първата линия на съоръжението е предназначена за турския пазар, а втората – за газоснабдяване на страните от Южна и Югоизточна Европа. Всяка от линиите би трябвало да е с мощност 15,75 млрд. куб. метра.По-рано бе съобщено, че \"Газпром\" планира да започне полагането на тръбите на първата линия на газопровода през лятото на 2017-та. В края на март завършиха първите сондажи от руската страна на втория \"микротунел\". \"Турски поток\" включва изграждането на газопровод през Черно море до европейската част на Турция и до границата с Грция, предава още ТАСС.", "date": "2017.05.08", "title": "„Газпром“ започна строителството на „Турски поток“ от руското Черноморие"}
