{"url": "https://www.novinite.bg/articles/171530/GERB-vodi-s-nishtojna-prednina-pred-BSP-pokazva-izsledvane-na-Trend", "text": "За над половината от всички анкетирани, предстоящите избори за Европейски парламент са важни. Това показват данните от изследване на „Тренд“, съобщи БГНЕС.Февруарската вълна от ежемесечните проучвания на „Тренд“ не регистрира съществена динамика в данните за оценка на работата на основните институции.Парламентът е институцията с най-високи отрицателни оценки за своята работа (68%), а съдът с най-ниски положителни (20%).Омбудсманът е институцията, събираща най-широко одобрение (63% положителни оценки срещу 20% отрицателни),превишаващи за пореден месец стойностите на президента (53% положителни срещу 31% отрицателни).22% оценяват положително работата на прокуратурата, а 56% са на обратното мнение.Армията и Българската православна църква регистрират по-високо одобрение за своята работа за сметка на неодобрението.Положителна оценка армията среща сред 47%, докато отрицателната е 31%.Църквата от своя страна се ползва с подкрепата на малко под половината (49%) от всички български граждани срещу малко над една пета (21%), които са на обратното мнение.За над половината от всички българи (54%), предстоящите избори за Европейски парламент са важни, като от тях само 14% са на мнение, че са изключително важни.В демографските разбивки ясно личи, че най-важен е евровотът за симпатизантите на БСП и ГЕРБ, като сборът от опциите „изключително важни“ и „по-скоро важни“ сред привържениците на двете големи партии е близо 80%.Това говори за силна мобилизация и сред двата електората за предстоящите избори.Видимо по-слаб интерес към евровота през май се регистрира сред най-младите (18-29), което обаче може да се окаже и потенциален електорален резерв за някои формации.В сравнителен план между проучването ни през януари и това през февруари не се отчита динамика спрямо партийните предпочитания на основните партии.ГЕРБ задържат първото място и този месец (18,3%), с минимална преднина пред основния партиен опонент в лицето на БСП (17,1%).Запазва се и двойната разлика между ДПС (6,9%) и Обединени патриоти (3,5%).Правим уточнението, че по-голямата част от терена на проучването е направен преди промените в изборния кодекс, които повишиха градуса на политическото и обществено напрежение.Проучването ни през март ще покаже дали промените в изборните правила и последвалите събития ще дадат отражение върху партийните предпочитания на българите.", "date": "2019.02.24", "title": "ГЕРБ води с нищожна преднина пред БСП, показва изследване на „Тренд“"}
{"url": "https://www.novinite.bg/articles/171505/SDVR-s-drakonovi-merki-za-sigurnost-zaradi-macha-Levski-CSKA-dnes", "text": "Столичната дирекция на вътрешните работи (СДВР) предприема всички необходими мерки за охрана на обществения ред и безопасност на движението в столицата преди, по време и след провеждането на футболната среща между отборите на \"Левски” и ЦСКА. Дербито ще се състои днес от 13.00 ч. на Националния стадион ”Васил Левски”. Срещата е определена като рискова и съгласно Закона за опазване на обществения ред при провеждане на спортни мероприятия в деня на мача няма да бъдат продавани билети на каса, а само онлайн.На изградени контролно-пропускателни пунктове в района на спортното съоръжение полицаи ще извършват щателна проверка на всички посетители на футболния мач. Феновете ще бъдат допускани с документ за самоличност и билет за футболната среща. Малолетните ще влизат само с пълнолетен придружител и предварително попълнена декларация, която може да бъде изтеглена онлайн или взета от обособени пунктове, подсигурени от организатора, в района на стадиона.Униформените ще следят за недопускане на зрители във видимо нетрезво състояние, както и такива, носещи забранени предмети и вещи: оръжие, ножове, палки, боксове, бутилки, също парфюми и чадъри. Предприети са стриктни мерки за недопускане на 21 футболни фенове, които имат наложена съдебна забрана за посещение на спортни мероприятия. Ангажимент по охрана на спортната среща имат частни охранителни фирми.За да бъде избегнато струпване, се приканват зрителите да се възползват от по-ранното отваряне на входовете на стадиона. Вратите за посетители ще бъдат отворени в  11:00 ч. Във връзка с провежданата спортна среща е възможно да възникне временно затруднение в движението в централната градска част, уточняват от СДВР.Забранява се престоят и паркирането на пътни превозни средства, с изключение на автомобилите на участниците в мероприятието, до 20:00 ч. при сектор \"Г\" на Националния стадион \"Васил Левски\"; до 15:00 ч. на моста пред Национален стадион \"Васил Левски\" и на ул. \"Ген. Гурко\" между булевардите \"Евлоги и Христо Георгиеви\" и \"Васил Левски\". От 12:00 ч. до приключване на футболната среща, само при необходимост и по преценка на ръководството на СДВР, ще се забранява влизането на пътни превозни средства в двете посоки, с изключение на автобусите на масовия градски транспорт по ул. \"Ген. Гурко\" между булевардите \"Васил Левски\" и \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни Връх\"; бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2019.02.24", "title": "СДВР с драконови мерки за сигурност заради мача Левски - ЦСКА днес"}
{"url": "https://www.novinite.bg/articles/171508/Avtobus-i-mikrobus-se-udariha-kraj-Montana-ima-zaginal", "text": "Катастрофа между автобус и микробус стана тази сутрин към 8 ч. в района на Монтана. Загинал е шофьорът на микробуса.\r\nИнцидентът е станал на един от изходите на града. В автобуса, който се е движил по линията София – Видин, е имало само една пътничка.\r\nПо думите ѝ микробусът изведнъж се е отклонил от пътя и се е ударил в автобус. Това се е случило на прав участък, предполага се, че на шофьора му е прилошало или е заспал.\r\nВодачът на автобуса е откаран за преглед в болница, но не е сериозно пострадал.\r\n", "date": "2019.02.24", "title": "Автобус и микробус се удариха край Монтана, има загинал"}
{"url": "https://www.novinite.bg/articles/171515/Do-8-chasa-na-den-asistentska-grija-shte-osiguryava-darjavata-na-hora-s-uvrejdaniya", "text": "\r\nОт 40 минути до 8 часа на ден асистентска грижа ще осигурява държавата на деца и пълнолетни хора с увреждания чрез законите за личната помощ и за хората с увреждания. Таванът на нужните часове ще се определя от степента на зависимост или на затруднение на съответния човек, записана в неговата индивидуална оценка на потребностите.\r\nТова предвижда методиката за извършване на тази индивидуална оценка, публикувана за обществено обсъждане.\r\nОценката ще включва и самооценка от страна на човека с увреждане, а според заявените в самооценката потребности хората ще имат достъп до различни видове финансова подкрепа. Личната помощ чрез асистент ще бъде достъпна само за децата с трайни увреждания и за пълнолетните хора с 90 и повече процента на увреждането и право на чужда помощ. Прилагането на индивидуалната оценка започва от 1 април.  \r\nОценката на потребностите ще се прави по модела на Световната здравна организация, който най-общо включва физическата, интелектуалната и психическата годност на човека, възможността му да извършва действия спрямо околния свят и желанието му да извършва такива действия.   Индивидуалната оценка ще се подготвя от социалните дирекции, а целта й ще бъде получаването на подробна информация за потребностите на човека от подкрепа и за това как участва в обществения живот. Оценката ще включва три компонента - информация за човека, попълнена от самия него, констатации на социалния работник, който води неговия случай, и заключения от какво има нужда този човек, включително финансова помощ, социални услуги, насочване към образование и заетост. \r\nКогато даден човек заяви в самооценката си, че има нужда от медицинско изделие или от рехабилитация, това ще е базата, на която заедно с нужните документи и спазване на изисквания, ще се отпуска финансова помощ.   Колкото до личната помощ чрез асистент, тя ще бъде насочена към децата с 50 и повече процента на увреждането и право на чужда помощ, децата с 90 и повече процента на увреждането и без право на чужда помощ, както и към пълнолетни с 90 и повече процента и с право на чужда помощ.  \r\nПо колко часа на ден асистентът ще помага на съответния човек, ще се определя от степента на зависимост на човека, която варира от първата умерена степен до четвъртата тотална степен. Броят на часовете ще се пресмята по формула, но максималният брой не може да надвишава 40 минути на ден за хората от първата степен и 8 часа на ден - за най-зависимите лица с увреждания.\r\nТова лимитиране на часовете ще продължи поне до края на 2020 г., а след това политиката спрямо хората с увреждания ще се поеме от новата Държавна агенция за хората с увреждания.\r\n \r\n ", "date": "2019.02.24", "title": "До 8 часа на ден асистентска грижа ще осигурява държавата на хора с увреждания"}
{"url": "https://www.novinite.bg/articles/171507/Maduro-dade-24-chasa-na-kolumbijskite-diplomati-da-napusnat-stranata", "text": "Дипломатите и консулските служители на Колумбия трябва да напуснат Венецуела в рамките на 24 часа, се казва в изявление на външното министерство, цитирано от РИА Новости и \"Фокус\". Според министерството Съединените щати и Колумбия са организирали \"пропагандно шоу\" на границата с Венецуела, нарушили са нормите на ООН и са поставили в опасност мира в страната и региона. Каракас прекъсна 23 февруари дипломатическите и политическите отношения с Богота. Властите на Колумбия обещаха възможно най-скоро да изтеглят дипломати от Венецуела.Влошаването на отношенията между двете държави се дължи на ситуацията около доставката на американска хуманитарна помощ от Колумбия към Венецуела. Опозицията настоява хуманитарната помощ да бъде допусната в страната, но президентът Николас Мадуро категорично отказа да я приеме. Каракас разположи войски до границата, за да предотврати преминаването на камиони.Според Мадуро американската помощ се е превърнала в \"фалшиво шоу\", тъй като Вашингтон блокира активите на държавната петролна компания PDVSA и забранява сделките с нея, лишавайки Венецуела от повече от десет милиарда долара, а Банката на Англия отказва да върне на Каракас златните му резерви.", "date": "2019.02.24", "title": "Мадуро даде 24 часа  на колумбийските дипломати да напуснат страната"}
{"url": "https://www.novinite.bg/articles/171524/SO-izvestyava-za-mestnite-danaci-s-pisma", "text": "Над 800 хиляди жители на София ще получат по пощата през новата седмица писма с информация за данъчните им  задължения към Столичната община. Вече са напечатани известията, съобщи за БНР заместник-кметът по финансите Дончо Барбалов.\"За тази  година сме предвидили около 27 милиона увеличение в приходите на общината от данъци и такси. Засега кампанията върви добре. Който заплати до 30 април своят данък за МПС или данък недвижими имоти ще може да се възползва от пет процента отстъпка, стига да заплати, естествено, годишният размер на задължението. Иначе до края на годината плащанията могат да бъдат извършвани на вноски като за данъка и за таксите съответните срокове и конкретно дължими суми са в съобщенията, които хората ще почнат да получават през следващите няколко дни\", каза Барбалов.", "date": "2019.02.24", "title": "СО известява за местните данъци с писма"}
{"url": "https://www.novinite.bg/articles/171527/Papata-sravni-pedofiliyata-s-jestoki-choveshki-jertvoprinosheniya", "text": "Папа Франциск обеща да се обръща специално внимание на всеки отделен случай на сексуално посегателство от страна на свещениците в Римокатолическата църква, сравнявайки педофилията с „човешко жертвоприношение“.Светият отец направи изявлението по време на речта си пред високопоставени духовници в края на Конференцията срещу сексуалната злоупотреба, която се проведе във Ватикана, предаде БГНЕС.„Ако в Църквата се появи дори един-единствен случай на насилие – което само по себе си представлява варварщина – този случай ще се разглежда с цялата възможна сериозност“, обеща Франциск. „Подобни действия ми напомнят на жестоки религиозни практики, някога широко разпространени в определени култури – принасянето в жертва на човешки същества – често деца, при езически ритуали“, допълни папата.Сексуалното насилие върху деца е „широко разпространен феномен във всички култури“, заяви понтифът и заклейми свещениците, които насилват деца, като „оръдия на Сатаната“.Скандалите със сексуално насилие над деца обхванаха страни по целия свят и оставиха разбити животи от Австралия до Чили и от Германия до САЩ, подчерта 82-годишният Франциск.Папата откри 4-дневната среща във Ватикана с призив за „конкретни мерки“ срещу сексуалното насилие върху деца и даде на 114 епископи задачата да създадат пътна карта за наказанието на свещеници педофили.", "date": "2019.02.24", "title": "Папата сравни педофилията с жестоки \"човешки жертвоприношения\""}
{"url": "https://www.novinite.bg/articles/171526/Borisov-pristigna-za-sreshtata-mejdu-rakovoditeli-na-ES-i-Ligata-na-arabskite-darjavi", "text": "Министър-председателят Бойко Борисов пристигна в Шарм Ел-Шейх за участие в Първата среща на високо равнище между държавните и правителствените ръководители на ЕС и Лигата на арабските държави (ЛАД). Форумът цели да подчертае необходимостта от засилени стратегически отношения между ЕС и арабския свят, както и да определи насоки за справяне с глобалните предизвикателства.Лидерите ще обсъдят общите усилия за решаване на регионални въпроси от взаимен интерес, като във фокуса на разговорите в Шарм Ел-Шейх ще бъдат поставени теми, свързани с търговията и инвестициите, миграцията, сигурността и ситуацията в региона.\r\n\r\nДнес премиерът Борисов ще участва в церемонията по откриване на Срещата на върха ЕС - Лигата на арабските държави, както и в първата пленарна сесия на формата, където ще има изказване. В дневния ред на срещата днес ще се поставят темите за разширяване на европейско-арабското партньорство и посрещането на глобалните и регионални предизвикателства заедно.\r\nСнимка: Пресцентър - МС\r\nДнес премиерът Борисов ще участва в церемонията по откриване на Срещата на върха ЕС - Лигата на арабските държави, както и в първата пленарна сесия на формата, където ще има изказване. В дневния ред на срещата днес ще се поставят темите за разширяване на европейско-арабското партньорство и посрещането на глобалните и регионални предизвикателства заедно.\r\n\r\n\r\n", "date": "2019.02.24", "title": "Борисов пристигна за срещата между ръководители на ЕС и Лигата на арабските държави"}
{"url": "https://www.novinite.bg/articles/171525/MO-diri-185-vojnici-za-Suhopatni-vojski", "text": "Със заповед на министъра на отбраната е обявен конкурс за заемане на 185 вакантни войнишки длъжности във военните формирования на Сухопътните войски в градовете София, Стара Загора, Хасково, Ямбол, Карлово, Казанлък, Плевен, Шумен, Благоевград, Сливен, Асеновград, Смолян, Пловдив и с. Мусачево, съобщава Министерство на отбраната.До 22 март 2019 г. кандидатите, завършили граждански средни или висши училища, трябва да подадат лично писмено заявление за приемане на военна служба до командирите на военните формирования чрез структурите на Централното военно окръжие. Конкурсът ще се проведе за времето от 13 до 21 май 2019 г. и включва изпит по физическа подготовка, тест за проверка на общата култура на кандидатите и събеседване. Във военно формирование 28610 – София са обявени 5 вакантни войнишки длъжности за шофьори, специалисти по комуникационни системи и мрежи и др.40 са обявените вакантни войнишки длъжности във военните формирования на Втора механизирана бригада в градовете Стара Загора, Хасково и Ямбол. Там се търсят оператори на безпилотен летателен апарат, механик-водачи на МТЛБ, мерачи, шофьори на БТР, радиотелеграфисти, химик-разузнавачи и др.Във военните формирования на 61-ва механизирана бригада в Карлово и Казанлък са обявени 40 войнишки длъжности за механик-водачи на БМП, автоматчици, гранатометчици, шофьори и др. 23 са обявените вакантни войнишки длъжности във военните формирования на Единния център за начална военна подготовка в Плевен и Шумен.Там се търсят специалисти по експлоатация на комуникационни системи и мрежи, химик-разузнавачи, специалисти по счетоводен отчет на финансовите и материалните ресурси, радиооператори, радиотелеграфисти, радиотелефонисти и др. Във военните формирования на Бригадното командване в Благоевград и Враца са обявени 12 войнишки длъжности, в 4-ти Артилерийски полк в Асеновград – 10; в Алпийския полк в Смолян – 10, във военно формирование 42 600 – Мусачево също 10. 15 са обявените войнишки длъжности във военно формирование 26 240 – Сливен. Те са за механик-водач на танк Т-72, мерач на танк Т-72, шофьори, оператори по информационно осигуряване и др. В 110-ти логистичен полк в Пловдив са обявени 20 войнишки длъжности за шофьори, готвачи, оператори на комуникационно-информационна техника, радиотелеграфисти и др.Условията, на които трябва да отговарят кандидатите, и необходимите документи са посочени в обявата, публикувана на 21 февруари 2019 г. в рубриките \"Документи\" - \"Обяви\" в интернет страницата на Министерството на отбраната.  Освен на посочените в обявата телефони, кандидатите за участие в конкурса могат да получат допълнителна информация и на телефона на националната кампания \"Бъди войник\": 0700 20 407.", "date": "2019.02.24", "title": "МО дири 185 войници за Сухопътни войски"}
{"url": "https://www.novinite.bg/articles/171517/Mladej-prebi-lejashto-bolnata-si-baba-do-smart", "text": "Млад мъж на 29 години е задържан за убийството на баба си във Велинград.Сигнал за случилото се битово убийство е получен тази сутрин в полицейското управление на града, съобщават от ОДМВР-Пазарджик. Станало е ясно, че 29-годишният мъж от Велинград е предизвикал скандал с майка си. Скандалът се задълбочил, при което мъжът нанесъл удари на 48-годишната жена с дървена летва. След това той отишъл в съседната стая, където на легло била 71-годишната му баба. На нея той нанесъл множество удари в областта на главата и в резултат на това жената е починала.Пристигналите на мястото полицейски служители задържали мъжа в ареста на Районно управление на МВР-Велинград. Той е тестван с техническо средство и пробите за употреба на алкохол и наркотични вещества са отрицателни. Тялото на жертвата е транспортирано в \"Съдебна медицина\"-Пазарджик за аутопсия. За случилото се незабавно е уведомен дежурен прокурор от Окръжната прокуратура. Продължават процесуалните действия по документиране и изясняване на тежкото престъпление, води се дознание, допълват от МВР.", "date": "2019.02.24", "title": "Младеж преби лежащо болната си баба до смърт"}
{"url": "https://www.novinite.bg/articles/171503/Socialnoto-ministerstvo-promenya-naredbata-za-prevenciya-na-izostavyaneto-na-deca", "text": "Социалното министерство предлага промени в наредбата за превенция на изоставянето на деца. Сред предложенията са по-висока еднократна помощ за семействата и по-кратък срок за намеса на социалните служби в случай на изоставено дете в родилно отделение.През миналата година в страната са изоставени над 1050 деца. Най-много такива случаи има в областите Пловдив, Стара Загора, Плевен и Монтана. От Агенцията за социално подпомагане съобщиха, че през 2018-та са работили по над 3 300 случая за превенция на изоставянето. Малко над 1700 от тях са приключени успешно.През миналата година в столичната първа АГ болница \"Света София\" са родени над 2400 бебета. 9 семейства са искали да изоставят децата си в родилното отделение. Сред основните причини, според лекарите, са непланирана бременност, здравословни проблеми на майката, липса на условия за отглеждане на детето.4 от 9-те семейства са изоставили бебетата си. В болницата има специален кабинет на фондация за \"Нашите деца\". В него социални работници подкрепят семействата, които искат да изоставят децата си.\"Нашата работа е да помогнем на семейството отново да повярва в себе си. Да повярва, че може да се справи и че тази ситуация в която се намира може да бъде преодоляна“, разказа пред БНТ Десислава Илиева - социален работник Център за обществена подкрепа \"Св. София\".През 2018 година фондацията е работила по над 340 случая за превенция на изоставането на деца на различна възраст. 298 от тях са приключили успешно. От социалното министерство предлагат промени в наредбата за превецния на изоставянето на деца.\"Когато имаме изоставяне на дете в лечебно заведение, срокът за реакция до този момент беше 7 дни за реакция, когато е говори вече за изписване. Сега с проекта на наредбата се намалява до 24 часа и колегите трябва да реагират така, че да намерят най-подходящата грижа за детето\", обясни тя.В проекта е заложено и увеличение на еднократната помощ за превенция и реинтеграция от 375 на 750 лева. Общественото обсъждане на промените приключва в средата на март.", "date": "2019.02.24", "title": "Социалното министерство променя наредбата за превенция на изоставянето на деца"}
{"url": "https://www.novinite.bg/articles/171532/Borisov-v-Egipet-V-otnosheniyata-ni-s-arabskite-darjavi-tryabva-da-ima-maksimalen-balans", "text": "Независимо от диаметриално противоположните мнения за арабските страни, те все пак са важен фактор - спомняте си Арабската пролет, огромната миграционна вълна. Ето защо те са наш партньор. Това каза премиерът Бойко Борисов минути преди Първата сесия на Срещата ЕС-ЛАД в Шарм Ел-Шейх, Египет.Отношенията ни с арабските държави са такива, че да има максимален баланс и взаимен интерес. Ще поработим днес и по тази тема и се надяваме в следвашите месеци да правим още двустранни срещи, допълни Борисов. Премиерът припомни, че се е срещал с президента на Египет Абдул Фатих Ал Сиси още през 2015-та година, докато е бил гл. секретар на МВР и оттогава да изградили добри приятелски отношения. \"Срещнахме се и в ООН и поддържаме телефонен контакт от тогава\", поясни още той.Признание за Египет е тук сега да е почти целият европейски съвет, заяви премиерът. Аз работих много за това. Действаме интензивно, време е тези двустранни срещи да дадат резултат. Има огромен интерес от тяхна страна към нас, допълни Борисов. Успях да изградя такива отношения, че с противници като Турция и Египет да сме еднакво добре, както и с противници като САЩ и Русия, Косово и Сърбия, заяви в заключение той. Когато се прегръщаш с президента на Египет, трябва да иимаш също така добри отношения и с президента на Турция, поясни Борисов. ", "date": "2019.02.24", "title": "Борисов в Египет: В отношенията ни с арабските държави трябва да има максимален баланс"}
{"url": "https://www.novinite.bg/articles/171518/Boj-aresti-i-raneni-policai-predi-vechnoto-derbi", "text": "Фенове на Левски и ЦСКА се биха преди началото на първото за годината дерби между двата отбора.Инцидентът се разигра на столичния бул. \"Ситняково\" пред мол \"Сердика\". Участниците слезли от две коли и са започнали да се бият насред булеварда.Служители на реда бързо за пристигнали и са предотвратили по-сериозен сблъсък. Има задържани, като обаче не се съобщава официално бройката им.Трима души бяха задържани и в района на Националния стадион. Те са хванати от полицията в опит да влязат на стадиона с бомбички.Освен това минути, преди 12:30 часа, пред стадиона е възникнало сбиване между две големи групи, всичките фенове на Левски. При предприетите действия за овладяване на ситуацията са пострадали двама полицейски служители, по които били хвърлени предмети. Те са откарани в болница за оказване на медицинска помощ. Единият е с комоцио в \"Пирогов\", а другият е напръскан със спрей и откаран в ИСУЛ.Част от участниците в скандала са задържани. Работата по установяването и на останали продължава, допълват от полицията. ", "date": "2019.02.24", "title": "Бой, арести и ранени полицаи преди вечното дерби"}
{"url": "https://www.novinite.bg/articles/171502/Jalt-kod-za-opasno-studeno-vreme", "text": "Жълт код за опасно студено време е обявен в 12 области в Западна и Централна България за днес, 24 февруари.През целия ден отрицателни ще останат температурите в областите София - град, София - област, Перник, Ловеч, Габрово, Търговище, Разград и Шумен.В планинската част от областите Монтана, Враца и Велико Търново дневните температури също ще останат под нулата.", "date": "2019.02.24", "title": "Жълт код за опасно студено време"}
{"url": "https://www.novinite.bg/articles/171510/Grisho-gotov-da-se-varne-na-korta", "text": "\r\nПървата ракета на България в мъжкия тенис Григор Димитров вече е готов да се завърна в игра. \r\n\r\nХасковлията се възстанови от контузията в рамото, която го накара да пропусне турнирите в Ротердам и Акапулко. Той вече тренира усилено и се очаква скоро отново да го видим на корта.\r\nНай-вероятно Димитров ще се включи в първия турнир от сериите “Мастърс” в Индиън Уелс, който ще стартира на 4 март.\r\nКонтузията на Григор обаче се отрази доста негативно на неговия ранкинг в световната ранглиста. Заради пропуснатите турнири той се срина до 31-ото място.\r\n", "date": "2019.02.24", "title": "Гришо - готов да се върне на корта"}
{"url": "https://www.novinite.bg/articles/171522/Levski-pak-bi-CSKA-Sofiya-sled-avtogol", "text": "Левски победи ЦСКА-София с 1:0 в среща от 23-ия кръг на Първа професионална футболна лига.С успеха възпитаниците на Георги Дерменджиев събраха 48 точки и изместиха от второто място съперника, който е със същия актив.Лидер е Лудогорец с 53 точки.Двата отбора представиха слаб, бавен и безидеен футбол, а битката на терена изобилстваше.\"Сините\" започнаха по-активно, като Станислав Костов получи ранна възможност след пас на Жерсон Кабрал от дясно, но не успя да стреля добре от 13-14 метра и ударът му беше блокиран.ЦСКА-София стигна до първата си възможност в 17-ата минута, когато Едвин Джеси проби от дясно и пусна към Али Соу в наказателното поле, гамбийският нападател се измъкна и шутира от малък ъгъл, но Николай Михайлов спаси.Десетина минути по-късно \"червените\" пропуснаха най-чистото си положение. Соу беше изведен в ляво зад гърба на защитата на Левски с пас от дълбочина, но отправи много неточен удар по диагонала от 15 метра.Най-спорната ситуация дойде в 43-ата минута. При опит да се измъкне на скорост в средата на терена Едвин Джеси използва ръцете си и избута без топка Иван Горанов.Главният рефер Владимир Вълков не изглеждаше сигурен в ситуацията и се консултира с четвъртия съдия Ивайло Стоянов, след което показа на ганаеца директен червен картон.В последните секунди на първата част ЦСКА-София получи нов удар. Паулиньо се измъкна в ляво и центрира към далечната греда, а Стивън Перейра с глава прати топката в собствената си врата за 1:0 за Левски.С човек повече след почивката Левски имаше предимство в притежанието на топката, а действията се развиваха по-често в половината на \"червените\". В 47-ата минута \"сините\" бяха близо до втори гол. Николай Бодуров сбърка и изгуби топката пред наказателното поле на ЦСКА-София, Давиде Мариани се измъкна сам срещу Черняускас в дясно в пеналта.Стражът на \"червените\" го блокира, а при добавката на Костов от 13-14 метра Чорбаджийски изби от голлинията.ЦСКА-София рядко атакуваше, но в 76-ата минута стигна до възможност за изравняване след статично положение. Тиаго Родригес центрира от корнер от ляво, а отклонената топка стигна до непокрития на далечната греда Бодуров, но от въздуха той не намери целта.Така Левски стигна до втори пореден успех през сезона срещу съперника след автогол, след като в есенния мач между двата отбора Черняускас отклони в собствената си врата след рикошет в гредата за 1:0 за \"сините\".Поне 14 души бяха арестувани преди началото на мача. 10 са задържаните след  масов бой на фенове на двата отбора близо до търговски център на столичния булевард \"Ситняково\". Други двама от арестуваните са носели забранени пиротехнически изделия, а един е бил без лична карта. Трима полицаи са пострадали при инцидент преди мача. По първоначална информация двама униформени са били напръскани със спрей от футболен запалянко, който е задържан. Друг служител на МВР пък е бил ударен с камък.", "date": "2019.02.24", "title": "Левски пак би ЦСКА-София след автогол"}
{"url": "https://www.novinite.bg/articles/171516/Bojko-Noev-obvini-ministar-Karanikolov-che-rushi-orajejnata-ni-industriya", "text": "\"Според българските закони собственикът върху едно АД е този, който държи акциите и който е вписан в книгата на акционерите. По тези параметри собственикът (на \"Дунарит\") е Емилиян Гебрев. Това е! Покушението не е само срещу Гебрев, а срещу сина му и икономическия му директор, което може да се счита за опит за масово убийство\". Това каза днес пред БНР Бойко Ноев - бивш министър на отбраната и бивш посланик на България в НАТО.\"Ясно е досега, че това не е  случайно. Ясно е, че и в случая при Гебрев, и в случая във Великобритания участват едни и същи лица. Ясно е, че отровата, която е била използвана, е от  едно семейство\", добави Ноев в предаването \"Неделя 150\" на програма \"Хоризонт\".\"Моето очакване е тази или следващата седмица в публичното пространство да се появят нови имена на руски граждани, които са присъствали в България. Разследващите във Великобритания, които сериозно се грижат по този въпрос, са установили, че има поне още едно лице, което идвало в България две седмици преди да бъде отровен Гебрев. Това съвпада с взривовете в заводите в Сопот. През март и април 2015 година в Сопот има два пъти мощни производствени аварии - два взрива. Това съвпада с пребиването на това лице. Сопотската площадка е изцяло държавна собственост. Очевидно има много обстоятелства и факти, които навеждат на мисълта, че представители или хора, свързани по някакъв начин с Русия, участват в едни дейности в България, които са насочени против българската оръжейна индустрия.Откакто министър е Караниколов, се наблюдава пробив в българските позиции по въпроса за лицензите (за оръжия). Има един стар спор между България и Русия - руснаците твърдят, че военното производство в България се извършва по техни лицензии, което не е вярно. Всички български правителства досега са отхвърляли тази теза. За първи път това правителство, под ръководството на Министерство на икономиката и в частност Караниколов, прави пробив в тази българска позиция, което кара сдружението, на което Академик Воденичаров е съпредседател, да пише писмо до цялото правителство, до всички държавни власти, в което казва \"с тревога научаваме, че Министерство на икономиката е поканило по своя инициатива руската страна за преговори…\". Отправянето на покана от българска страна означава само едно - че България е готова готови на компромиси\".В проекта, който руската страна е връчила на българската се казва, че България прекратява военното си производство по документацията, предоставена от Русия.\"Ето това иска руската страна от България. По този въпрос Министерство на икономиката, под ръководството Караниколов, е направило пробив. От два месеца насам, по разпореждане на Караниколов, държавните предприятия – ВМЗ \"Сопот\", НИТИ (Научно-изследователски технологичен институт б.р.), \"Кинтекс\" и \"Авионамс\", са напуснали СБОИ – Сдружението на българската оръжейна индустрия, на което акад. Воденичаров е съпредседател. Държавните предприятия, под ръководството на Караниколов, обвиняват ръководството на СБОИ, че използва организацията за лични цели. Затова не виждам за какво ще говорят академик Воденичаров и синдикатите с Караниколов. С Каракачанов – да, тъй като той е принципал на бъдещите модернизационни проекти, но Караниколов е сред хората, които заемат една позиция, която аз бих казал, е позиция за разрушаване на българската оръжейна индустрия\".Ноев допълни, че е готов да отиде в ДАНС заедно с Караниколов или да влезе в дебат с него:\"Много неща, които господин Караниколов говори, не са верни и аз съм готов да седна заедно с него в едно студио\"Караниколов има \"пряко отношение\" към офшорна фирма и нейна \"атака\" срещу дружествата \"Дунарит\" и ЕМКО, каза още бившият министър и нарече това \"недопустимо\".Той поиска отговор от министъра на този въпрос, както и да коментира следното:\"В момента се говори, че се подготвя приватизацията или частичната приватизация на ВМЗ-Сопот, което е в забранителния списък. Подготвя се продажбата на 40% от ВМЗ-Сопот на бизнесмени от Залива (Персийския залив - б.р.). По тези въпроси имам много свидетелства от хора в държавната администрация\"В момента над \"ВМЗ-Сопот\" е надвиснал международен арбитраж във Вашингтон за щети до 50 милиона евро за щети, които ВМЗ-Сопот е нанесъл на частна собственост по времето на министър Караниколов, а Министерството на икономиката се опитва да прикрие това, каза още Ноев.Той коментира и информациите за своя и на Емилиян Гебрев близост до банкера Цветан Василев:\"Гебрев и Цветан Василев, аз съм свидетел, не могат да се гледат от началото на 90-те години. Те нямат никакви общи интереси. Моите отношения с Гебрев са приятелски\".В предаването \"Неделя 150\" академик Стефан Воденичаров заяви, че е притеснен от ставащото в \"Дунарит\" и неизяснената собственост на завода.", "date": "2019.02.24", "title": "Бойко Ноев обвини министър Караниколов, че руши  оръжейната ни индустрия"}
{"url": "https://www.novinite.bg/articles/171506/Naprejenieto-raste-zashtoto-upravlyavame-dobre-zayavi-Cvetan-Cvetanov", "text": "\"Напрежението в българския парламент ще продължава да нараства, но това всъщност показва, че ние се справяме добре”. Тази теза разви в събота пред 10-ия юбилеен Зимен университет на Младежи ГЕРБ зам.-председателят на партията Цветан Цветанов, цитиран от БГНЕС.Една от основните причини БСП да напусне парламента бе, за да не участва в процедурата по ратифициране на протокола за присъединяване на Северна Македония към Северноатлантическия съюз, заяви още Цветанов. По думите му това се разбрало в сряда, когато председателят на Народното събрание Цвета Караянчева предложила ратифицирането на договора като точка първа, но БСП не влезли в зала. \"Исторически прецедент, който създаде Корнелия Нинова е, че за първи път БСП не участва в процедурата за ратифициране на договор, свързан с държава, която иска да стане член на Северноатлантическия съюз”, каза още Цветанов.Цветанов не пропусна отново да обвини левите, че генерират фалшиви новини, с каквато цел създали и партийна телевизия. \"Прави се разход, за да има пропагандна машина, която да работи именно за тези фалшиви новини. Политиката и политическите кампании нямат нищо общо с кампаниите, които се правиха преди време\", допълни той.„Ще оставим досегашното състояние със 7% преференции, за да не може да бъдем укорявани, че нарушаваме или отнемаме права”, каза още Цветанов. Той цитира данни, че има 10 държави в Европейския съюз със затворени пропорционални системи. „В тях преференции няма. Има 5 държави, в които се прилага преференция, която е с тежестта на един мандат, както предвидихме в приетата норма в българския парламент. Предизвика се едно създаване на напрежение и ние като една отговорна партия, следвайки принципа, че законодателството не трябва да бъде на инат, се съгласихме на промени”, добави Цветанов. Той отбеляза, че въведената от БСП преференция от 15% през 2007 г. е била невъзможна за приложение, а ГЕРБ със 7% е направила възможно пренареждането на партийните листи.Вторият в ГЕРБ каза също, че партията не се отказва от машинното гласуване. \"Удължихме срока, за да може да гарантираме сигурността при гласуване по този начин\", обясни той. Според него към момента няма държава в Европейския съюз, която да може да гарантира пълна сигурност на гражданите при електронното гласуване.", "date": "2019.02.24", "title": "Напрежението расте, защото управляваме добре, заяви Цветан Цветанов"}
{"url": "https://www.novinite.bg/articles/171520/Karakachanov-Balgariya-nyama-da-pregovarya-s-Rusiya-za-orajejnite-licenzi", "text": "Нямам информация, че представител на чужда държава е организирал взрив на площадка на ВМЗ-Сопот. Няма такива данни. Така вицепремиерът и министър на отбраната Красимир Каракачанов коментира изявлението на Бойко Ноев в предаването \"Неделя 150\" на БНР, че по данни на британските специални служби още един агент, замесен в отравянето на Сергей Скрипал, е бил в България по време на взрива.На въпрос дали чужда държава се опитва да влияе върху българската оръжейна индустрия, Каракачанов отговори, че за последните 30 година не една страна се е опитвала да спъва развитието на българския военно-промишлен комплекс.\"В миналото България беше седма-осма в света по обороти на продадено оръжие. Последните години, всъщност – през всички тези години – загубата на пазари са придружени от опити от страна на Русия да постави въпроса за т.нар. лицензи\", коментира Каракачанов.Вицепремиерът опроверга твърденията на Бойко Ноев, че България се е съгласила въпросът за лицензите да бъде обсъждан. \"Има един стар спор между България и Русия - руснаците твърдят, че военното производство в България се извършва по техни лицензии, което не е вярно. Всички български правителства досега са отхвърляли тази теза. За първи път това правителство, под ръководството на Министерство на икономиката и в частност Караниколов, прави пробив в тази българска позиция, което кара сдружението, на което Академик Воденичаров е съпредседател, да пише писмо до цялото правителство, до всички държавни власти, в което казва \"с тревога научаваме, че Министерство на икономиката е поканило по своя инициатива руската страна за преговори…\". Отправянето на покана от българска страна означава само едно - че България е готова готови на компромиси\", заяви по-рано Ноев в \"Неделя 150\".\"Подобно нещо българското правителство не си е помисляло. Това, че руската страна поставя на всяка двустранна среща въпроса за лицензите, си е тяхна политика и тяхна тактика\", каза Каракачанов.\"България няма никакво намерение – не по политически причини, а поради липса на каквито и да е юридически основания – да плаща пари за лицензи или някакви други пари на трета страна за производството на нашия военно-промишлен комплекс\", допълни Каракачанов:\"Подобни разговори - България да плаща някакви лицензионни права, никой няма намерение да върши подобно нещо, защото просто няма никакви юридически основания. Ако Русия имаше основанието да претендира, че като наследник на Съветски съюз има права върху това производство, щяха за тези 29 години, откакто България е демократична държава, щяха да заведат дело. Фактът, че  30 години никой не е завел никакво арбитражно за никъде по света с претенции за подобно нещо показва, че самата руска страна много добре разбира, че няма юридически основания за подобни претенции. Този въпрос е поставян на всички видове срещи в последните 28-29 години. Не е имало пробив. Мисля, че не само това правителство, но в и следващите български правителства никой няма да си позволи с подобен ход да нанесе загуби на българската индустрия\".Каракачанов не коментира членството в СБОИ (Сдружение \"Българска отбранителна индустрия\") на дружества под шапката на Министерството на икономиката.", "date": "2019.02.24", "title": "Каракачанов: България няма да преговаря с Русия за оръжейните лицензи"}
{"url": "https://www.novinite.bg/articles/171509/Izzeha-ogromno-golyamo-kolichestvo-kontrabanden-alkohol", "text": "В рамките на проведена вчера операция по противодействие на производството и разпространението на безакцизен алкохол, екипи от сектор „Противодействие на икономическата престъпност“ при ОДМВР-Пазарджик предприели проверка на пункт за изкупуване на билки и прилежащите към него постройки в панагюрското село Левски.В хода на инспекцията е установено, че 62-годишният жител на селото съхранявал там голямо количество алкохол, разфасован в различни по вид и обем съдове. Общият обем на установената стока без бандерол е 4271 литра. Алкохолът е иззет, а мъжът е задържан в ареста на РУ-Пазарджик.\r\nСпрямо него е образувано полицейско производство, а работата по документирането на случая продължава.  \r\n\r\n", "date": "2019.02.24", "title": "Иззеха огромно голямо количество контрабанден алкохол"}
{"url": "https://www.novinite.bg/articles/171501/Ledena-no-slancheva-nedelya", "text": "Днес ще преобладава слънчево време, над Югоизточна България ще е със значителна облачност и на отделни места там ще превали слаб сняг. Вятърът ще е от север-североизток, ще бъде слаб, в източните райони – умерен. Максималните температури ще са предимно между минус 2° и 3°.Над планините облачността ще е променлива, по-значителна над източната половина от страната. Ще е почти без валежи. Ще духа умерен, по-високите и открити части и временно силен североизточен вятър и остават условията за снегонавявания. Максимална температура на височина 1200 метра – около минус 5°, на 2000 метра – около минус 10°.Над Черноморието облачността ще е значителна и на отделни места, главно в южните райони, ще превали сняг. Ще духа умерен, временно и силен вятър от север-североизток. Максималните температури ще са между 0° и 3°. Температурата на морската вода е около 6°. Вълнението на морето ще е 3-4 бала с тенденция да отслабва.На 24.02.2019 слънцето ще изгрее в 07:12 часа и ще залезе в 18:08 часа. Продължителност на деня 10:56 часа.На 24.02.2019 луната ще изгрее в - часа и ще залезе в 10:08 часа. Осветеност на диска в 0h UT %. Фаза на луната: след пълнолуние преди последна четвърт.", "date": "2019.02.24", "title": "Ледена, но слънчева неделя"}
{"url": "https://www.novinite.bg/articles/171519/V-NS-ima-organizirana-prestapna-grupa-smyata-Elena-Joncheva", "text": "Няма политически субект в Народното събрание, с който БСП да разговаря. Това даже не е шайка, а организирана престъпна група. Това заяви говорителката на парламентарната група на БСП Елена Йончева в предаването \"Неделя 150\" на БНР.\"Това е банда, която има свой главатар, свой вожд и последното гласуване, нарушаването на Изборния кодекс, нарушаването на българските закони само доказва това\", добави Йончева.Според нея всяка година от България изтичат 11 милиарда евро заради корупция и това е извод, който е направила групата на Зелените в Европейския парламент по данни на ЕВРОСТАТ, ОЛАФ и Европейската комисия.Йончева каза още, че България е в ЕС от 10 години и въпреки помощта на Брюксел е слязла на дъното по всички европейски показатели.\"Чуждестранните инвестиции за последните 10 години са паднали 11 пъти, а за 2018 година са с 40% по-малко, отколкото за 2017-а\", посочи Йончева.Според нея причините за спада на чуждестранните инвестиции по доклад на Световната банка са три - корупция, липса на предвидимост и лоша съдебна система.Само през януари 4 фабрики затвориха и отидоха в Румъния, където средната заплата е по-висока, каза още депутатката.Йончева каза, че БСП няма да се върне в парламента, въпреки че ГЕРБ даде ясна заявка да се откаже от промените в Изборния кодекс, защото \"са отнети правата на гражданите и няма шанс за честни избори\".\"За първи път в парламента се погазва закон. Досега такова нещо не се е случило\", коментира говорителката на парламентарната група на БСП.\"Ако БСП не беше се намесила и не беше реагирала, не беше излязла от парламента, което е легитимна форма на протест, хората щяха да влязат в парламента, защото са нарушени техните права\", категорична е Йончева. ", "date": "2019.02.24", "title": "В НС има организирана престъпна група, смята Елена Йончева"}
{"url": "https://www.novinite.bg/articles/171528/Izdignaha-kandidaturata-na-profIvo-Hristov-za-evrodeputat", "text": "„За средния българин Европа е нещо далечно, защото хората не виждат пряка връзка между настоящото си битие и далечния Брюксел”, посочи проф. Иво Христов пред делегатите на отчетната конференция на БСП в пловдивския район „Западен”. Той анализира и ситуацията в контекста на това защо европейските избори са важни. Това съобщиха от пресцентъра на БСП-Пловдив.„Европейските работи станаха български работи, поради следните тъжни причини.Първата е, че между 2 млн. и 2.5 млн. българи живеят в чужбина. Те превеждат 5 млд.лева годишно в България и са най-големият „чуждестранен“ инвеститор. Изпращат по 150-200 евро, за да могат техните бащи и майки, баби и дядовци да оцеляват. Дотам са ни докарали …..”.Той бе категоричен, че България участва в Европейския съюз по абсолютно неправилен начин. По думите му ние сме се превърнали в донори на Европа, защото парите, които получаваме от ЕС не отиват за умно българско развитие.Те отиват за бетон, за асфалт и разбира се, се крадат.„Три неща ще се случат на тези евроизбори”, прогнозира геополитическият анализатор.„Първо, досегашната евродесница ще се стесни доста.Второ, европейската левица я чака тежко изпитание, защото престана да представлява действителните интереси на левите хора.Трето, в Европарламента ще влязат хора, които започнаха да мислят и за националния си интерес, но продажните медии ги наричат популисти и националисти”, обясни той.Според него от това разположение на силите в Европа може да се случат само две неща: или Европейският съюз ще умре скоропостижно, или ще премине в друго качество.В тези две хипотези за България също има два варианта, стана ясно от думите му.Първият е досегашният модел на две скорости, при който България става периферия на периферията със затихващи функции.Вторият е по-благоприятният, ако е базиран на автентични ценности и национални идентичности.Проф. Христов изтъкна, че за него „да си добър европеец означава първо да си добър българин”.„Ние не сме в Европа, за да обслужим Европа, а за да обслужим България и българския национален интерес”, посочи той. За него настоящият модел на евроинтеграция е дълбоко порочен. Ако т.нар. „Европа“ започне да отчита и защитава българския национален интерес, тогава е съвършено друго”, завърши проф. Христов.", "date": "2019.02.24", "title": "Издигнаха кандидатурата на проф.Иво Христов за евродепутат"}
{"url": "https://www.novinite.bg/articles/171523/Lejbaristite-na-krachka-ot-iskane-za-vtori-referendum", "text": "Лейбъристите са близо до искане за втори референдум, съобщават осведомителните агенции. Малко повече от месец преди Великобритания да напусне ЕС на 29 март, премиерът Тереза Мей все още се опитва да договори промени в споразумението си с Брюксел, за да си осигури подкрепата на парламента за това. Лидерът на лейбъристите Джереми Корбин засега се придържа към политиката на партията да запази възможността за втори референдум \"на масата\", ако правителството на Мей не успее да сключи споразумение с Брюксел, което може да сложи край на безизходицата в парламента. Мей е обещала на парламента възможността да гласува за следващите стъпки по Брекзит на 27 февруари, а депутатите възнамеряват да предложат редица промени в нейния план, включително да се каже, че той трябва да бъде подложен на референдум.Запитан дали партията му ще гласува в подкрепа на втори референдум, заместник-председателят на партията Том Уотсън заяви пред телевизия ВВС: \"Може да е ... Ние се приближаваме към тази точка\". \"Ние се отправяме в тази посока, но все още има и други опции в следващите дни\", каза той. Перспективата за провеждане на втори референдум създава дилема за Корбин: докато много от членовете на партията горещо подкрепят така нареченото народно гласуване, други просто искат Великобритания да напусне възможно най-скоро. \"Все по-голям е броят на хората, които смятат, че сега се придвижват към ситуация на втори референдум, за да блокират излизането без споразумение или да блокират лошото споразумение на Мей- това ще бъде гласуването през следващата седмица“ – заяви Джон Макдонъл от лейбъристката партия.Друг лейбъристки депутат, Фил Уилсън, е заявил, че е провел и разговори с някои от министрите в кабинета на Мей, за да получи подкрепата им за референдум.", "date": "2019.02.24", "title": "Лейбъристите на крачка от искане за втори референдум"}
{"url": "https://www.novinite.bg/articles/171512/MGERB-sazryaha-u-Rumen-Radev-balgarski-Maduro", "text": "МГЕРБ излязоха с декларация по време на X Зимен университет, който се провежда в Сандански.\"През последните часове ситуацията във Венецуела ескалира, след като армията, по заповед на Николас Мадуро, отказа да допусне камиони с хуманитарна помощ от Колумбия и Бразилия и употреби сила срещу мирни граждани по улиците. Ние, младежите от ГЕРБ считаме, че унищожаването на хуманитарна помощ е престъпление срещу човечеството. Потъпкването на човешките права не може да бъде толерирано повече от демократичния свят.Важно е бъде подчертано, че никой не иска да се меси във вътрешните работи на Венецуела. В един глас с международната общност ние, младежите от ГЕРБ, призоваваме до страната да бъдат допуснати продукти от първа необходимост. Възможността гражданите на Венецуела да решат чрез свободни избори кой да бъде следващият им президент е основно демократично право. Защото изборът на Николас Мадуро е нелегитимен. Това беше признато официално дори от Социалистическия интернационал.На този фон българските остриета на руския хибриден гуру ген. Решетников - председателят на БСП Корнелия Нинова и техният президент Румен Радев, застанаха на страната на диктатурата и подкрепиха диктаторския режим на Мадуро. Те призоваха за ненамеса по казуса.Ние от МГЕРБ питаме какъв президент е Румен Радев, след като в момент, в който цялата демократична световна общност подкрепя Хуан Гуайдо и парламента на Венецуела, той остана в отбора на малкото останали диктатори? Дали Радев е европейски президент и натовски генерал или е куклата на конци на съветския генерал от КГБ Леонид Решетников? За нас отговорите на тези въпроси са ясни и категорични. Евразийският диктаторски манталитет на Румен Радев е очевиден и не може да се скрие. Проблемът е до къде той може да стигне, след като ценностната му система приема неутрално безразборното убиване на гладуващи хора от армия, само защото се опитват да достигнат до храна и лекарства? За нас от МГЕРБ е опасно такъв човек да бъде върховен главнокомандващ на Българската армия! А по повод призивите на президента да запазим неутралитет, припомняме един знаменит цитат от Данте Алигиери - \"Най-горещите места в ада са предназначени за онези, които по време на големи морални изпитания са пазили неутралитет!\"Колкото до позицията на другарката Корнелия Нинова, това е нищо повече от поредната доза отровно лицемерие от нейна страна! Защото Корнелия Нинова умишлено крие пред българските си симпатизанти, че международната организация, в която тя е заместник-председател - Социалистическият интернационал, прие още преди дни Хуан Гуайдо и венецуелското Народно събрание за единствени легитимни органи в страната. Социнтернът, част от който е БСП, изрази също така своята „огромна загриженост за репресии\", извършени от „незаконния режим на Николас Мадуро\" и заяви, че „изисква пълно възстановяване на конституционния ред\" във Венецуела. Същата позиция беше потвърдена и от испанския премиер-социалист Педро Санчес, с чиято подкрепа само преди ден стартът на предизборната кампания на ПЕС се проведе в Мадрид. По думите му „който реагира с куршуми и със затвори на желанието за свобода, не е социалист, а тиранин\".За нас, младежите от ГЕРБ, цялата тази шизофренична ситуация около Нинова, с двойствените ѝ позиции, и Радев, с евразийските му кукловоди поставят няколко много сериозни въпроса:Дали всъщност президентът Радев не се опитва да се превърне в българския Мадуро – безцеремонен, циничен и самодостатъчен?⁃ Къде Нинова лъже - в чужбина, когато организацията, на която е заместник-председател, подкрепя Гуайдо или в България, когато организацията, на която е председател, подкрепя Мадуро?⁃ Демократична партия ли е БСП, след като подкрепя диктаторски режим и то не за първи път? (Припомняме, че в миналото БСП се обявяваше в подкрепа и на режимите на Слободан Милошевич и Садам Хюсейн).⁃ Няма ли очевиден риск от изтичане на класифицираната натовска информация към вражески сили, след като „момчето на Леонид Решетников\" има най-висок достъп до такава, а публично изразява различни позиции от тези на Алианса?⁃ С методите на Мадуро и помощта на Решетников ли БСП отново ще се опита да спечели европейските и местните избори, които наближават?От МГЕРБ не се надяваме на честни отговори от Румен Радев и Корнелия Нинова, защото истината за тях е вечно неудобна. В същото време призоваваме всички демократично мислещи българи, включително и социалистите, да не допускаме повече на власт в България да се възкачват хора, които под команда от едни диктаторски режими подкрепят други диктаторски режими!МГЕРБ ще отстоява категорично и в бъдеще европейското демократично развитие на България.\"", "date": "2019.02.24", "title": "МГЕРБ съзряха у Румен Радев български Мадуро"}
{"url": "https://www.novinite.bg/articles/171529/Atanasova-Parlametnat-si-raboti-i-bez-BSP", "text": "Твърденията на г-жа Йончева отдавна минават границата на нормалния тон между политически опоненти. Доскоро свързвахме името ѝ с журналистиката, по-късно – с г-н Станишев, а сега – с обвинение за пране на пари. Трябва да се подчертае, че каквото и да каже тя, може би следва да се подложи на съмнение. Не приемам обидните ѝ думи към мен и към всички членове на ГЕРБ, че сме организирана престъпна групаТова заяви за БНР депутатът от ГЕРБ Десислава Атанасова. Тя изтъкна, че с никоя промяна в Изборния кодекс не е отнемало право на българските граждани да гласуват.„Имаше а промяна в частта по отношение на преференциите. Седмица след това вече имаме нова политическа позиция. Факт е нашата воля с внесените законодателни предложения“, каза Атанасова в предаването „Неделя 150“ на програма „Хоризонт“.От 2014 година в Изборния кодекс е записано, че следва да се осигурят машини за провеждането на електронно гласуване, но машините е следвало да бъдат осигурени от ЦИК, изтъкна Атанасова и обясни:„Председателят е избран в мандата на БСП при кодекс „Мая Манолова“. Решенията, които се вземат в тази ЦИК се вземат с участието на всички политически партии. БСП имат много сериозно представителство там, както и ние, но в Изборния кодекс ясно е разписано, че Централната избирателна комисия организира този процес. Фактът, че досега ЦИК не се справи с организацията по въвеждането на машинното гласуване, не мога да кажа, че е проблем на политическа партия ГЕРБ“.От ГЕРБ не са искали промяна на целия състав на ЦИК по-малко от 100 дни преди провеждането на евроизборите изтъкна Атанасова:„Този орган ще бъде натоварен с изключително много изисквания към него по отношение на прозрачността и така нататък и затова смятахме, че трябва да се запази съставът му - именно като гаранция за провеждането на едни честни и прозрачни избори. Вчера прочетох, че господин Николай Бареков, като член на ЕП е изразил намерение да се самономинира като член на Централната избирателна комисия, за да гарантира прозрачност на тези избори. Идва ми на ум, че госпожа Корнелия Нинова пък може да бъде предложена за председател на ЦИК, за да ги гарантира. Мисля, че дори и ГЕРБ би се съгласил на една такава номинация и би я подкрепил. В противен случай, всички думи, че изборите ще бъдат нечестни или ще има изборни манипулации звучат като опорни точки“.Атанасова нарече твърденията за негласна коалиция между ГЕРБ и ДПС „манипулации и спекулации“:„Това че през изминалата седмица ГЕРБ и Обединени патриоти, управляващата коалиция, имаше кворум за работа, въпреки че ДПС не участваха в първоначалните регистрации, мисля че говори категорично в посока на това, че няма нито зависимост от ДПС, нито някакви задкулисни уговорки. Имаме управленска програма, която е за четиригодишен мандат, която се изпълнява, и ГЕРБ не търси други партньори“.В момент, когато се променя закон, разговорите между парламентарните групи са „съвсем нормално средство за търсене на политически консенсус и в това няма нищо“ допълни тя.Депутатът не се съгласи, че ситуацията в НС е идентична с отсъствието от зала на ГЕРБ по време на кабинета „Орешарски“:„Тогава ГЕРБ беше първа политическа сила след спечелени извънредни избори, след аферата „Костинброд“. Беше създадено правителство-хибрид, което  така или иначе не оцеля твърде дълго. Нека да кажем, че тогава българските граждани бяха пред парламента. Не помня БСП сега да е печелила изборите и това да е мотив да бъдат извън парламента“.На въпрос дали ГЕРБ са готови на отстъпки, за да върнат БСП в парламента, тя каза:„И без наличието на БСП българският парламент взема легитимни решения, взема решения в националния интерес. Нека да припомня само решението преди седмица, при което БСП отсъстваше, по което вероятно е направила изключително впечатление не само в България, но и близките ни, съседни и приятелски държави - решението за Македония. Нека да припомня и едно друго решение - за преименуването на Димитровград на Цариброд в Сърбия. Преди около година БСП имаха декларация „против“. БСП какво ще правят нас не ни интересува. Парламентът си работи, законодателният процес се движи и той е легитимен“. ", "date": "2019.02.24", "title": "Атанасова: Парламетнът си работи и без БСП"}
{"url": "https://www.novinite.bg/articles/171514/Orajejnata-industriya-iska-sreshta-s-ministrite-na-otbranata-i-na-ikonomikata", "text": "Трябва да бъде създадена дългосрочна стратегия за развитие на отбранителната индустрия у нас, каза в „Неделя 150“ на БНР акад. Стефан Воденичаров - съпредседател на Сдружение “Българска отбранителна индустрия\" (СБОИ).Сдружението и ръководствата на КНСБ и КТ „Подкрепа“ поискаха среща с министъра на икономиката Емил Караниколов и министъра на отбраната Красимир Каракачанов, за да бъде обсъдена визията на държавата за участието на военнопромишления комплекс в модернизацията на армията.Акад. Воденичаров обясни: \"Няколко са нещата, които искаме да дискутираме с двамата министри. Първо - участие на отбранителната индустрия в трите програми за модернизация на българската армия; създаване на условия и финансиране за научно-изследователската работа и подготовката на кадри за отбранителната индустрия; въпросът за иновациите и въпросът за военновременните запаси. Трябва да има дългосрочна стратегия за развитието на отбранителната индустрия. Във фонд „Научни изследвания“ и фонд „Иновации“ няма специални направления, свързани с отбранителната индустрия. Даже и ЕС преди две години разбра, че не може да помага всичко друго, без изследванията за сигурността, но в България още тези неща не са настъпили. Трудно беше направен и колежът за образование в областта на отбранителната индустрия в Казанлък. Подготовката на кадри в много области в България вече не се извършва. Не можем непрекъснато да излизаме като представители на България на световния пазар с едно много добро реноме, а да нямаме  подготвените, кадри които да създават новите продукти. Ние сме и може би една от малкото държави, които на световни изложения с национален щанд\".Воденичаров изтъкна, че фирмите, които обвиняват СБОИ в преследване на частни интереси са само тези, подчинени на Министерство на икономиката. Членове на сдружението в момента са 18 дружества. ТЕРЕМ, която е държавна, остава член на СБОИ. Тя е на подчинение на Министерство на отбраната.Воденичаров не е имал контакт с министъра на икономиката Емил Караниколов. „Опитахме се да установим контакт, не можахме да го установим“.Според Воденичаров е необходима нова цялостна стратегия за развитието на отбранителната ни индустрия.Академикът е бил впечатлен от щанда на Сърбия на изложение в Абу Даби и сръбските бронетранспортьори, които са от типа, който България иска да купи.Той отчете, че през изминалата година има спад „в някои определи области“ на продажбите на оръжие, но е оптимист след разговорите в Абу Даби.Традиционните за България пазари в момента развиват собствена отбранителна индустрия, изтъкна той. „Което означава, че ние трябва да вложим средства в иновации, за да вървим напред с нови, ефективни изделия. Това е бъдещето“.„Смятам, че нещата в индустрията ще вървят добре. Проблемът е в развитието на нови видове изделия и въпросът с кадрите - това са тежките въпроси, които стоят пред нас“, обясни ученият, който е категоричен, че голяма част от приватизираните военни предприятия са били „спасени от хората, които поеха ангажимента да ги приватизират“.Воденичаров има над 40 изделия, приети от НАТО. На последното изложение от българска страна е представил първата в света система за заглушаване на подводни комуникации и устройство, което пробива 100 милиметра броня на 60 метра разстояние.„Другите фирми също показаха уникални неща. Наистина българите са много изобретателни и трябва да бъдат подпомагани, да не им се пречи да развиват своята дейност“, каза Воденичаров.", "date": "2019.02.24", "title": "Оръжейната индустрия иска среща с министрите на отбраната и на икономиката"}
{"url": "https://www.novinite.bg/articles/171513/Snyag-paralizira-Garciya", "text": "Силен снеговалеж и лошо време парализираха Гърция, съобщи \"Катемерини\". Метеоролозите от Meteo.gr информираха, че на островите в Егейско море скоростта на вятъра в събота е достигнала повече от 100 км/ч.В областта Атика пожарната е получила 130 повиквания до полунощ в събота за паднали дървета, отнесени покриви и летящи предмети.Две семейства са били блокирани в автомобилите си от лошото време и се е наложило пожарната да се намеси, за да ги спаси.Проблеми има и с корабоплаването заради силния вятър между 8-9 бофорта. Фериботите от пристанищата в Пирея, Рафина и Лаврион не се движат.Лошото време засегна и полуостров Атон. Пътищата там са затрупани със сняг, а където движението на автомобили е възможно, то се извършва задължително с вериги.В сила е забрана за движение на товарни автомобили над 3.5 тона по част от пътищата на полуостров Халкидики заради силен снеговалеж. За много райони веригите са задължителни.", "date": "2019.02.24", "title": "Сняг парализира Гърция"}
{"url": "https://www.novinite.bg/articles/171521/Domuschiev-iska-da-kupi-futbolen-otbor-v-Angliya", "text": "Името на Кирил Домусчиев изненадващо се появи в британските медии като потенциален купувач на четвъртодивизионния английски футболен клуб \"Нотс Каунти\". Според в. \"Нотингам Поуст бизнесменът, представен като \"български мултимилионер\", е проявил интерес към придобиването на носителя на Купата на Англия за 1894 г., след като настоящият собственик Алън Харди е изразил желание да се раздели с акциите, предаде БНР.Изданието припомня, че Домусчиев вече притежава футболен клуб - българския шампион \"Лудогорец\", и разказва как благодарение на неговото финансово състояние разградчани са тръгнали от аматьорските нива и са стигнали до Шампионската лига. В момента \"Нотс Каунти\" се намира на последното 24-то място в Лига 2 и е на път за първи път в 157-годишната си история да изпадне извън професионалните нива на футбола в Англия. Понастоящем основаният през 1862 г. отбор от Нотингам е най-старият действащ професионален клуб в света.\"Състоянието на Домусчиев се изчислява на $950 млн., натрупани чрез фармацевтичната компания \"Хювефарма\" - пише \"Нотингам Поуст\". - По-рано тази седмица той придоби \"Нова Броудкастинг Груп\", водеща медийна компания в България, в сделка за около €185 млн. Остава да видим доколко сериозен е интересът на Домусчиев към \"Нотс Каунти\", тъй като клубът привлича силно внимание на инвеститори, откакто собственикът Харди го обяви за продажба миналия месец.\"", "date": "2019.02.24", "title": "Домусчиев иска да купи футболен отбор в Англия?"}
{"url": "https://www.novinite.bg/articles/171531/Mareshki-Yavno-Karakachanov-si-chete-pisaniyata-sas-zamaglen-pogled", "text": "Вицепремиерът Красимир Каракачанов нагло лъже в ефир, че неговата концепция за циганизация на България не предвиждала повече привилегии за ромското малцинство. Явно си чете писанията със замъглен поглед, заяви лидерът на ВОЛЯ и зам.-председател на НС Веселин Марешки, предадоха от партийната централа.От ВОЛЯ припомнят на Каракачанов собствената му концепция с цитати:„Въвеждане на задължително посещение на детска градина от навършване на 4-годишна възраст на децата без заплащане на такса като мярка в подкрепа на отговорното родителство и създаване на реален шанс за децата от маргиналните групи да наваксат изоставането”. Ясно написано, че предвижда безплатни детски градини за циганчетата. Нима майките на другите деца не искат същото?! Това е допълнителна привилегия за ромите\", категорични са от ВОЛЯ.„Закупуване, вкл. със средства от държавния бюджет, на единични жилища в селските райони и предлагането им за обитаване срещу задължението да бъдат придобити възмездно в определен срок”. Иначе казано- държавата купува къщи, дава им ги и някой ден евентуално те да си ги откупят. Нима това не е привилегия?! Нима бедни семейства, които не са цигани, не биха искали държавата да им даде къщи и земя, питат от ВОЛЯ.„Онзи ден с отворено писмо призовах премиера Борисов да озапти Каракачанов. Този министър прави гаф след гаф, но за съжаление за сметка на всички ни. Нека правителството да не се огъва пред рекета му с тази безумна концепция за циганизация на България. И без това проблемите с ромите са предостатъчни, за да създаваме нови чрез допълнителни привилегии”, категоричен е лидерът на ВОЛЯ Веселин Марешки. ", "date": "2019.02.24", "title": "Марешки: Явно Каракачанов си чете писанията със замъглен поглед"}
{"url": "https://www.novinite.bg/articles/171504/API-zove-shoforite-Vnimavajte-patishtata-sa-zaledeni-i-zasnejeni", "text": "Внимателни да бъдат онези от вас, които планират да пътуват днес. Заради минусовите температури пътищата на много места са заледени и заснежени. \r\nАгенция \"Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. При необходимост е възможно да  се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. \r\nПътищата в Северозападна България са проходими, но има заледени участъци. Много места в област Монтана останаха без електричество през съботния ден. Снежната покривка на прохода \"Петрохан\" е 60 см, а температурата е минус 16 градуса. Забранено е преминаването през прохода на тежкотоварни автомобили над 12 тона. \r\n", "date": "2019.02.24", "title": "АПИ зове шофьорите: Внимавайте, пътищата са заледени и заснежени"}
