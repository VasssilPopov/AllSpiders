{"url": "http://www.novinite.bg/articles/158636/Parva-investicionna-banka-e-potvardila-che-shte-kreditira-Ginka-s-80-mln-evro", "text": "Първа инвестиционна банка /ПИБ/ на 19 декември 2017 г. е издала писмо за подкрепа, с което заявява интерес за участие във финансирането на покупката на дружествата на ЧЕЗ от \"Инерком\" - България. Това обяви председателят на временната комисия за проверка на продажбата на ЧЕЗ Жельо Бойчев на пресконференция в Народното събрание.На нея той прочете писмо на ПИБ, изпратено до комисията, в което се посочва, че банката е била уведомена от консултанта по сделката, че на 30 ноември 2017 г. компанията \"Инерком\" - България е била предпочетена от ЧЕЗ за кандидат-купувач на основания обвързваща оферта, която те са подали.Намерението за подкрепа от страна на ПИБ е в размер на 80 милиона евро, уточни Жельо Бойчев.Бойчев добави, че преди около две седмици комисията е изпратила писмо още и до Българската банка за развитие /ББР/, в което е поискана цялата кореспонденция на банката с фирма \"Инерком\" относно предстоящата сделка с ЧЕЗ. Отговор обаче до момента няма. Ако ББР не отговори, комисията ще поиска съдействие от Българската народна банка /БНБ/, за да получат отговор от ББР. Той допълни, че от \"УниКредит Булбанк\" са отговорили в писмо, че въпросът, който е зададен, е професионална тайна и банката не е поискала да коментира участието си в тази сделка.За участието на ББР, Уникредит и ПИБ в покупката на енергото за първи път писа чешкият вестник \"Лидове новини\". Според публикацията \"Уникредит Булбанк\" участва със 180 млн. евро, Първа инвестиционна банка - с 80 млн. евро. ", "date": "2018.04.12", "title": "Първа инвестиционна банка е потвърдила, че ще кредитира Гинка с 80 млн. евро"}
{"url": "http://www.novinite.bg/articles/158635/Krayat-na-sveta-e-nasrochen-za-23-april", "text": "Любителите на теориите на конспирациите пророкуват, че краят на света ще настъпи след броени дни, на 23 април, съобщава в. \"Дейли мирър\", цитиран от БТА.Точно на тази дата Слънцето, Луната и Юпитер ще застанат в една линия в съзвездието Дева и това ще бъде знак за Второто пришествие. Тогава Исус Христос ще възкръсне отново и ще се завърне, за да накаже всички грешници на земята. През нощта на 23 април, предвиждат конспираторите,ще се появи в небосвода и митичната Планета Хикс, известна също под името Нибиру.Един от новите пророци, Дейвид Мийд, предрича, че на 23 април ще има и масови изригвания на вулкани. Но вестникът успокоява своите читатели, че Мийд в миналото неведнъж е грешил с апокалиптичните си прогнози.", "date": "2018.04.12", "title": "Краят на света е насрочен за 23 април"}
{"url": "http://www.novinite.bg/articles/158654/Ombudsmanat-Maya-Manolova-se-sreshtna-s-Jelyaz-Andreev", "text": "\r\nОмбудсманът Мая Манолова се срещна днес с Желяз Андреев и приятелката му Милена Здравкова. На срещата присъства и адвокат Ивайло Дерменджиев, експерт по международно право. \r\n29-годишният младеж, чиято екстрадиция бе поискана от САЩ, където той е обвиняем за нарушаване на ембаргото за търговия със Сирия, се обърна с молба към Манолова за подкрепа и съдействие пред институциите за защита правата му като български гражданин.След промяна в Конституцията през 2005 г. се допуска предаването на гражданин на Република България на друга държава или на международен съд за целите на наказателно преследване, когато това е предвидено в международен договор, ратифициран, обнародван и влязъл в сила за Република България.Екстрадицията е поискана от САЩ на основание на договор за екстрадиция, сключен с България и предстои българският съд да се произнесе дали ще допусне предаването му на американските власти.Омбудсманът се ангажира да проведе среща с американския посланик Ерик Рубин, на която да обсъдят казуса на Желяз Андреев. Освен това, Мая Манолова ще изпрати препоръка до министъра на правосъдието Цецка Цачева, в която ще настоява за сформиране на експертна група, която да преразгледа и анализира договора за екстрадиция със САЩ в контекста на защита правата на българските граждани.Във връзка с откриването на набирателна сметка за осигуряване на адвокатска защита на Желяз Андреев в САЩ, омбудсманът предложи да участва в обществен съвет за наблюдение за прозрачното и целесъобразно разходване на събраните средства. В съвета ще се включи и адвокат Дерменджиев.Предварителната информация сочи, че за защитата ще е необходим депозит от 20 000 долара. Неизразходваната част от средствата ще бъдат дарени за кауза, свързана с права на деца. По-рано през деня омбудсманът проведе среща с премиера Бойко Борисов, на която потърси съдействие от Министерство на външните работи за предприемане стъпки в защита на българския гражданин.  ", "date": "2018.04.12", "title": "Омбудсманът Мая Манолова се срещна с Желяз Андреев"}
{"url": "http://www.novinite.bg/articles/158637/Pojar-gorya-do-uchilishte-v-centara-na-Sofiya", "text": "Пожар избухна в района на ул. \"Ангел Кънчев\" близо до 127 СУ „Иван Николаевич Денкоглу“ в центъра на София. Огънят тръгна от контейнер за смет и обхвана близко дърво към 12 ч, видя репортер на OFFNews.Пожарът не е причинил големи щети, тъй като е обхванал малка площ. Пострадали също няма.Към 12:20 ч огънят вече беше потушен от пристигналите пожарникари. ", "date": "2018.04.12", "title": "Пожар горя до училище в центъра на София"}
{"url": "http://www.novinite.bg/articles/158657/Bojko-Borisov-se-sreshtna-s-Krasimir-Karakachanov-i-visshi-voenni", "text": "Премиерът Борисов се срещна с министъра на отбраната Красимир Каракачанов и висши военни, предложени за генералско звание.Обсъдени са и акутални тема на сигурността. Полк. Пламен Ангелов поема военното разузнаване. Кабинетът предлага на президента да удостои и началника на отбраната ген.-лейт. Андрей Боцев с висшето офицерско звание \"генерал\".", "date": "2018.04.12", "title": "Бойко Борисов се срещна с Красимир Каракачанов и висши военни"}
{"url": "http://www.novinite.bg/articles/158609/Premierat-Borisov-shte-razgovarya-s-evrokomisar-Hristos-Stilianidis", "text": "\r\nПремиерът Бойко Борисов ще разговаря в София с еврокомисаря по въпросите на хуманитарната помощ и управлението при кризи Христос Стилианидис.\r\nДвамата ще обсъдят приоритетите в сферата на хуманитарната помощ и реакцията при кризи, като акцент ще бъде поставен върху предложението на Европейската комисия за нова европейска система за справяне с природните бедствия. Тя има за цел да допълни и подсили Механизма за гражданска защита на Съюза.\r\nВ срещата ще участва и министърът на вътрешните работи Валентин Радев.\r\n  ", "date": "2018.04.12", "title": "Премиерът Борисов ще разговаря с еврокомисар Христос Стилианидис"}
{"url": "http://www.novinite.bg/articles/158648/Sred-zaginalite-pri-katastrofata-kraj-Sliven-e-i-malko-dete", "text": "Мъж, жена и близо 2-годишно дете са загиналите на автомагистрала „Тракия” край Сливен. Те са пътували в автомобил „Рено”, който е спрял в аварийната лента. Това съобщи за Дарик говорителят на Окръжна прокуратура-Сливен прокурор Руси Русев.В \"Аудо\"-то е пътувал само водачът. Той е настанен за лечение в областната болница.„В момента, в който здравословното състояние позволи, ще бъде предприета мярката му за неотклонение”, каза още прокурор Русев.Назначени са вече експертизи. Трагичният инцидент е станал тази нощ, в 02:30 часа на 267 километър в посока София.", "date": "2018.04.12", "title": "Сред загиналите при катастрофата край Сливен е и малко дете"}
{"url": "http://www.novinite.bg/articles/158638/Radev-svikva-Konsultativniya-savet-po-nacionalna-sigurnost", "text": "Президентът Румен Радев свиква Консултативния съвет за национална сигурност на 19 април от 14:00 часа.Темата ще бъде „Актуални рискове и заплахи за националната сигурност на Република България. Състояние на Въоръжените сили. Необходими мерки”. Информацията съобщаха от прессекретариата на президентството.", "date": "2018.04.12", "title": "Радев свиква Консултативния съвет по национална сигурност"}
{"url": "http://www.novinite.bg/articles/158626/Oshte-tazi-godina-naselenieto-na-Balgariya-shte-padne-pod-7-miliona", "text": "Към 31 декември 2017 г. населението на България е 7 050 034, което представлява 1.4% от населението на Европейския съюз, съобщи Националният статистически институт (НСИ).В сравнение с 2016 г. населението на страната намалява с 51 825 души. При сегашните темпове на отрицателен прираст това гарантирано означава, че още тази година хората в България ще останат под 7 милиона.През 2017 г. в страната са регистрирани 63 955 живородени деца и в сравнение с предходната година броят им намалява с 1 029 деца.Броят на умрелите през 2017 г. е 109 791 души, а коефициентът на обща смъртност - 15.5‰. Спрямо предходната година броят на починалите се увеличава с 2211.Мъжете са 3 422 409 (48.5%), а жените - 3 627 625 (51.5%), или на 1 000 мъже се падат 1060 жени. Броят на мъжете преобладава във възрастите до 53 години. С нарастването на възрастта се увеличават броят и относителният дял на жените от общото население на страната, показват данните на НСИ.Продължава процесът на застаряване на населението. В края на 2017 г. лицата на 65 и повече навършени години са 1 481 908, или 21.0% от населението на страната. В сравнение с 2016 г. делът на населението в тази възрастова група нараства с 0.3 процентни пункта, а спрямо 2001 г. - с 4.1 процентни пункта.Процесът на застаряване е по-силно изразен сред жените отколкото сред мъжете. Относителният дял на жените на възраст над 65 години е 24.4%, а на мъжете - 17.4%. Тази разлика се дължи на по-високата смъртност сред мъжете и като следствие от нея - на по-ниската средна продължителност на живота при тях.Делът на лицата на 65 и повече навършени години е най-висок в областите Видин (29.3%), Габрово (28.2%), Кюстендил (26.9%) и Ловеч (26.6%). Общо в деветнадесет области този дял е над средния за страната. Най-нисък е делът на възрастното население в областите София (столица) - 17.2%, и Варна - 18.6%.Общо за ЕС-28 относителният дял на населението на 65 и повече навършени години е 19.4%.Най-висок е този дял в Италия (22.3%), следвана от Гърция (21.5%) и Германия (21.2%). Общо в шест страни, включително и България, делът на възрастното население е над 20.0%.Към 31.12.2017 г. децата до 15 години в страната са 1 004 376, или 14.3% от общия брой на населението, като спрямо 2016 г. този дял се увеличава с 0.2 процентни пункта.Относителният дял на населението под 15 години е най-висок в областите Сливен - 18.4%, и Бургас - 15.5% от населението на областта. Общо в петнадесет области този дял е под общия за страната, като най-нисък е в областите Смолян и Габрово - по 11.5%.Делът на най-младото население в ЕС-28 в началото на 2017 г. е 15.6%, като най-нисък е в Германия (13.4%) и Италия (13.5%), а най-висок е в Ирландия (21.1%) и Франция (18.3%).Застаряването на населението води до повишаване на неговата средна възраст, която от 40.4 години през 2001 г. нараства на 41.2 години през 2005 г. и достига 43.6 години в края на 2017 година.Процесът на застаряване на населението се проявява както в селата, така и в градовете, като в градовете средната възраст на населението е 42.6 години, а в селата - 46.3 години.За 2017 г. тези граници за населението в трудоспособна възраст са до навършването на 61 години за жените и 64 години за мъжете.Населението в трудоспособна възраст към 31.12.2017 г. е 4 248 хил. души, или 60.3% от населението на страната, като мъжете са 2 233 хил., а жените - 2 015 хиляди. През 2017 г. броят на трудоспособното население намалява с почти 56 хил. души, или с 1.3%, спрямо предходната година.Към края на 2017 г. над трудоспособна възраст са 1 736 хил. души, или 24.6%, а под трудоспособна възраст - 1 066 хил. души, или 15.1% от населението на страната.Кошмарни са и данните за възпроизводството на трудоспособното население. То се характеризира чрез коефициента надемографско заместване, който показва съотношението между броя на влизащите в трудоспособна възраст (15 - 19 години) и броя на излизащите от трудоспособна възраст (60 - 64 години). Към 31.12.2017 г. това съотношение е 64.За сравнение, през 2001 г. 100 лица, излизащи от трудоспособна възраст, са били замествани от 124 млади хора.Най-благоприятно е съотношението в областите Сливен - 84, Варна – 71, и София (столица) - 70 лица. Най-нисък е този показател в областите Смолян - 44, и Габрово, Перник и Кюстендил, където 100 лица, излизащи от трудоспособна възраст, се заместват от 50 лица, влизащи в трудоспособна възраст.", "date": "2018.04.12", "title": "Още тази година населението на България ще падне под 7 милиона"}
{"url": "http://www.novinite.bg/articles/158614/DSB-Da-Balgariya-i-Zelenite-se-sabirat-v-Demokratichna-Balgariya", "text": "Демократично политическо обединение на България - „Демократична България” ще бъде официално представено днес в столицата. Новият съюз между ПП „Демократи за силна България“, ПП „Движение Да България“ и ПП „Зелените“ ще има двама съпредседатели - лидерът на ДСБ Атанас Атанасов и лидерът на \"Да, България\" Христо Иванов. „Стъпките, които извървяхме дотук заедно с нашите партньори, са само началото”, заявяват от новосформирания съюз.\r\n\r\n\r\n\r\n\r\n", "date": "2018.04.12", "title": "ДСБ, Да България и Зелените се събират в „Демократична България”"}
{"url": "http://www.novinite.bg/articles/158612/Maskirani-vilnyaha-v-benzinostanciya-kraj-Shumen", "text": "Обир и жесток побой над двама души били извършени в бензиностанция край Шумен. Четирима маскирани нахлули, нападнали служителка и клиент и избягали с касата.Нападението станало около 1.30 ч. В нощта срещу сряда. Дежурната служителка чистела пред магазина и разговаряла с един от редовните си клиенти, когато маскираните дошли.Ударили клиента с пистолет в лицето, а касиерката завлекли зад бензиностанцията и там я били.Тогава единият от маскираните влязъл в търговския обект и взел касата с пари - по първоначална информация - около 240 лева.В суматохата служителката на бензиностанцията успяла да натисне паник бутона и да извика охранителната фирма. Жената е в шок и се страхува да коментира инцидента. Тя е с фрактура на пръсти на едната ръка, а пострадалият клиент – със счупен нос.През 2016 г. същата бензиностанция беше обрана от полицай. Той бе заловен и получи условна присъда.", "date": "2018.04.12", "title": "Маскирани вилняха в бензиностанция край Шумен"}
{"url": "http://www.novinite.bg/articles/158615/Nyama-sleda-ot-izbyagaliya-zatvornik-ot-Plovdiv", "text": "След въоръженото бягство на двамата опасни рецидивисти от Софийския централен затвор престъпник избяга и от общежитие към Пловдивския затвор. Повече от 42 часа няма следа от 42-годишния Георги Танчев, по-известен като Жоро Манджата. Полицията е вдигната на крак и продължава да го издирва. Танчев е бил осъден на една година затвор за притежание на наркотици. Преди това е бил осъждан многократно за същото. Сега излежавал наказанието си при общ режим в общежитие от открит тип и преди ден бил изпратен на работа в мандра в Пловдив. Още след първия си работен ден обаче Жоро Манджата не се прибрал в затворническото общежитие и е обявен за общодържавно издирване. \"Целият този случай показва за пореден път, че обществото е много слабо запознато с основни принципи на изпълнение на наказанията у нас. Затворническото общежитие от отворен тип не е точният смисъл на думата затвор. Режимът се определя с присъдата. Това не е бягство, а отклонение от външен работен обект\", коментира пред НОВА зам.-министърът на правосъдието Николай Проданов.\"Настаняването на лишени от свобода в общежития от открит тип е предварително и умишлено заложен риск, защото се търси баланс между неизбежните отклонявания на такива лишени от свобода и необходимостта тези хора, които представляват ниска обществена опасност, да не се откъсват изцяло от обществото. Опасността, когато един човек с ниска присъда попадне в затвор да се превърне в по-сериозен престъпник, е огромна. Затова е този режим на работа без охрана във външни работни обекти\", поясни Проданов.\"Според закона дори съществува възможността при определени обстоятелства някои лишени от свобода да нощуват извън района на затворническите общежития\", допълни той. По думите му не трябва да се прави аналогия с избягалите опасни затворници от Софийски централен затвор и \"този нещастен наркоман\". \"Обиколени са заведения на територията на града и казина, но все още няма следа от него\", съобщи зам. районният прокурор на Пловдив Атанас Илиев. Той призова всеки, който има данни за местонахождението му, да съобщи на властите. \"Всички обстоятелства относно настаняването му от началото на март до бягството му ще бъдат щателно проверени. Данните за съдебното минало на лицето са от извършени кражби в периода 1998-2011 г. Дали ще има вътрешна проверка в затвора зависи от администрацията. Според нашите правомощия ще положим усилия да установим всички обстоятелства, касаещи конкретния случай. Засега нашата приоритетна задача е да установим местонахождението на Танчев\", поясни Илиев.", "date": "2018.04.12", "title": "Няма следа от избягалия затворник от Пловдив"}
{"url": "http://www.novinite.bg/articles/158641/Nad-10-kg-marihuana-otkriha-na-granichniya-punkt-vav-Vidin", "text": "Полски гражданин, превозвал над 10 кг марихуана, е задържан в Граничния полицейски участък във Видин.   Автомобил с полска регистрация, напускащ страната през граничния пункт Видин – Калафат, е спрян за проверка на 11 април към 11 часа. Българските гранични полицаи заедно с румънските си колеги направили оглед на автомобила. Между втория и третия ред седалки, в кухини на пода, те открили три пакета, увити в тиксо. Автомобилът бил отклонен за допълнителна проверка съвместно с митнически служители. При претърсването били открити още седем пакета, укрити във фабрични кухини в купето на автомобила и багажния отсек. Единият от пакетите съдържал \"зелена тревиста маса\", реагирала на полевия наркотест на марихуана. Общото тегло на наркотичното вещество е 10,340 кг. По случая е образувано дознание. Полският гражданин е задържан за 72 часа.", "date": "2018.04.12", "title": "Над 10 кг марихуана откриха на граничния пункт във Видин"}
{"url": "http://www.novinite.bg/articles/158617/Sadat-v-Strasburg-izliza-sas-stanovishte-za-carskite-imoti", "text": "Европейският съд за правата на човека в Страсбург ще излезе със становище за царските имоти.Магистратите трябва да кажат дали жалбите и имотните претенции на Симеон Сакскобургготски и семейството му са основателни.Ако решението е в полза на царската фамилия, то тогава ще започне по същество работата по спора между България и фамилията Сакскобурготски. ", "date": "2018.04.12", "title": "Съдът в Страсбург излиза със становище за царските имоти"}
{"url": "http://www.novinite.bg/articles/158616/Chakat-rezultatite-ot-proverkata-za-byagstvoto-na-zatvornicite-v-Sofiya", "text": "Днес се очакват резултатите от проверката в Софийския централен затвор, за това как е станало възможно бягството на двамата затворници, които все още се издирват. На 3 април Владимир Пелов и Радослав Колев, въоръжени с нож и пистолет, преминаха надзирателските постове и избягаха през централния вход на затвора. Проверката трябваше да установи как е било вкарано оръжието. Според надзирателите пистолетът не е предаден от вътрешен човек, а е внесен с непроверена голяма пратка през товарния вход. Днес предстои и синдикатите на служителите на затворите да решат дали ще прекратят стачните си действия. Вчера те получиха уверение, че заплатите им ще бъдат увеличени.", "date": "2018.04.12", "title": "Чакат резултатите от проверката за бягството на затворниците в София"}
{"url": "http://www.novinite.bg/articles/158632/Razpitvat-svideteli-po-deloto-za-ubijstvoto-v-Borisovata-gradina", "text": "Започнаха първите разпити на свидетели по делото срещу Йоан Матев за убийството на Георги Игнатов в Борисовата градина от 2 юни 2015 г. Първа беше разпитана Лора - приятелката на Георги. Според разказа й двамата е трябвало да се срещнат пред училището на Лора по обяд, което се намира в близост до БНР. Двамата са се чули по телефона около 11.42 часа и Георги й е казал, че след малко идва. Минута по-късно той й се е обадил и е казал, че е наръган и я помолил да дойде при него, намирал се на пейка, но не уточнил къде. Малко след това, след като огледала около училището, Лора го е открила в близост на пейка в Борисовата градина. Тя веднага се е обадила на спешна помощ и на майката на Игнатов. Не видяла нож около него. Линейката се била забавила, тъй като не успяла да открие къде точно се намират. През това време Георги се е опитвал да си поеме въздух по много мъчителен начин, но не е бил контактен, след като дошли лекарите констатирали, че няма жизнени показатели. По разказа на Лора, Георги Игнатов бил добър човек, възпитан и целеустремен. Месеци след инцидента с нея, чрез друг от свидетелите Константин - приятел на Игнатов, се свързва момиче наречено Стефания. То обяснява, че има информация за случая, която иска да сподели. Двете се срещат и Стефания праща на телефона на Лора бележка с тази информация, която момичето по-късно предава на МВР. На бележката пише, че в училището на Стефания има момче, което на дата на убийството се е появил около 13 часа и отишъл в банята на училището да се преоблече и измие. Името на лицето било Йоан Матев. Директорката на училището поискала от момчето бележка за отсъствието в този ден, което по думите на Стефания не било практика. Според нейното описание Матев бил тип \"лошо момче\", известен сред съучениците му, виждан с оръжие и слаб на вид. След появата си на 2 юни Матев известно време спрял да идва на училище. Когато се появил бил наедрял, с мускули и тъмна коса, станал по-свит и не общувал с другите ученици. От разпита на Лора стана ясно още, че Георги имал спор с друго момче в деня преди инцидента. Името му било Марио, тримата се видели и двете момчета се сдобрили. Спорът бил заради снимка публикувана от Марио в социалните мрежи, на която били той и Лора. По думите й Георги се е подразнил от това. Това бил втория случай, при който Георги говорил с Марио във връзка отношенията му с Лора. Според нея обаче това не било ревност. При разпита на бащата на Георги стана ясно, че той и съпругата му са дошли на мястото на инцидента 30 минути, след като Лора им звъннала. Той обясни, че е видял широка рана на корема на Георги, а около него нямало кръв. В момента се провежда разпитът на майката на Георги Албена Игнатова. Тя и съпругът й са граждански ищци по делото. След това ще бъдат разпитани още двама свидетели.", "date": "2018.04.12", "title": "Разпитват свидетели по делото за убийството в Борисовата градина"}
{"url": "http://www.novinite.bg/articles/158649/Sadat-v-Strasburg-Balgariya-tryabva-da-tarsi-sporazumenie-za-carskite-imoti", "text": "Европейският съд по правата на човека в Страсбург даде срок на българското правителство до 13 септември да представи възраженията си или да потърси споразумение със Симеон Сакскобургготски по две от трите жалби, свързани с върнатите му и впоследствие отново отнети имоти.Съдът в Страсбург е разгледал жалбите, подадени от Сакскобургготски и петима членове на царското семейство, съобщава dir.bg.Едната е за наложения през 2009 г. от парламента мораториум върху царските имоти и забрана на фамилията да се разпорежда с тях. Втората жалба е срещу влезли в сила съдебни решения, според които реституцията на ловните хижи “Ситняково” и “Саръгьол” е незаконна.Според съда в Страсбург третата жалба - за връщане на собствеността върху двореца „Кричим“, е неоснователна, тъй като по казуса има окончателно решение на българския съд.Магистратите считат, че не може, въз основа на преписката по делото, да се определи допустимостта и основателността на жалбите, подадени от Сакскобургготски и сестра му по отношение на решението на парламента от 2009 г., невъзможността им да оспорят това решение и решенията на националните съдилища относно \"Сарагьол\" и \"Ситняково\".В съобщението на съда се посочва, че становището не засяга спора за имотите по същество, а само това дали жалбите на Сакскобургготски и другите членове на фамилията, са основателни.", "date": "2018.04.12", "title": "Съдът в Страсбург: България трябва да търси споразумение за царските имоти"}
{"url": "http://www.novinite.bg/articles/158652/Cacarov-SASht-iskaha-ekstradirane-na-oshte-4-ma-balgari-otkazahme", "text": "В Министерството на външните работи е получено искане от Интерпол във Вашингтон за задържане на още четирима българи по казуса с нарушаването на ембаргото за търговия със Сирия. Същите обвинения бяха повдигнати и на 29-годишния Желяз Андреев, който бе арестуван в Добрич и няколко дни по-късно – освободен. Прокуратурата в Маями настоява той да бъде екстрадиран отвъд Океана, за да се изправи пред американския съд.Андреев е обвинен в това, че като служител на кол център, работел по износ на самолетни части за Сирия. Американските власти считат, че той трябва да отговаря пред съда и за участие в заговор и измама срещу САЩ.Искането за ареста на другите четирима наши сънародници - две жени и двама мъже, е получено в МВнР в четвъртък на обяд, съобщи главният прокурор Сотир Цацаров, цитиран от „24 часа“.Четиримата живеят в София. Прокуратурата обаче няма да пристъпи към задържането им.„Задържането се претендира на същото основание, каквото се претендира за Желяз Андреев – на базата на същите обвинения, на същите съдебни актове, които са издадени. Това означава, че Върховната касационна прокуратура следва да задържи лицата за 72 часа и да изпрати преписката на съответния компетентен окръжен прокурор, който трябва да внесе искания в Софийски градски съд за временно задържане“, обясни Цацаров. И категорично заяви: \"Българските граждани трябва да бъдат защитени от българската прокуратура\". ", "date": "2018.04.12", "title": "Цацаров: САЩ искаха екстрадиране на още 4-ма българи, отказахме"}
{"url": "http://www.novinite.bg/articles/158660/1000-lv-garanciya-za-maja-razhojdal-rotvajlera-kojto-napadna-dete", "text": "1000 лв. парична гаранция за мъжа, разхождал ротвайлера, който нападна дете в училищен двор. Това определи съда за обвиняемия Божидар Овчаров, информира БГНЕС.Определението е на Софийски районен съд и подлежи на обжалване или протест. Следващото заседание по делото е на 19 април от 10:00 часа. Инцидентът стана в понеделник в двора на 121 училище в столичния квартал „Гоце Делчев”. 6-годишният Максим играе с приятели, когато ротвайлерът атакува. Нападението става пред очите на бащата на детето Йордан Доцев. Заради това, че е оставил кучето без контрол и го е извел без намордник и повод, срещу Божидар Овчаров - мъжът, който е разхождал кучето, бе образувано досъдебно производство и бе задържан за 72 часа. Той е осъждан многократно. Собственикът на кучето Александър Бизен беше освободен от ареста. ", "date": "2018.04.12", "title": "1000 лв. гаранция за мъжа, разхождал ротвайлера, който нападна дете"}
{"url": "http://www.novinite.bg/articles/158604/OZHO-e-gotova-s-izsledvaniyata-za-sluchaya-v-Solsbari", "text": "Организацията за забрана на химическите оръжия (ОЗХО) е изпратила на британските власти копие от отчета с резултатите от изследванията, започнати във връзка със случая в Солсбъри. Това съобщи британският вестник \"Дейли мейл\", цитиран от ТАСС. Изданието се позовава на британското министерство на външните работи. \"Съгласно установената практика сега те споделиха окончателното копие от отчета с нас като държава, отправила запитването\", каза говорител на министерството, цитиран от вестника. \"Поискахме от тях да разпространят до 12.00 ч. утре (бел.ред. четвъртък) тази версия сред държавите, участващи в организацията, включително Русия\", каза той.", "date": "2018.04.12", "title": "ОЗХО е готова с изследванията за случая в Солсбъри"}
{"url": "http://www.novinite.bg/articles/158605/Tereza-Mej-shte-iska-podkrepata-na-kabineta-za-vklyuchvane-v-udari-po-Siriya", "text": "Британският премиер Тереза Мей е наредила на подводниците да заемат позиция така, че да поставят Сирия в ракетен обсег като подготовка за възможни удари по сирийската армия. Те може да започнат най-рано довечера. Това съобщи вестник \"Дейли телеграф\", цитиран от Ройтерс.Мей все още не е решила окончателно дали Великобритания ще се включи в удари на САЩ и Франция в отговор на предполагаемата химическа атака, но иска да може да действа бързо, посочва вестникът. Цитирани от изданието източници заявяват, че Обединеното кралство \"прави всичко възможно\" да може да изстреля от подводници крилати ракети \"Томахок\" по военни цели в Сирия.Очаква се днес Мей да поиска от министрите от кабинета си да одобрят участие на Обединеното кралство във военни действия срещу сирийската инфраструктура за химически оръжия, съобщи телевизионният канал \"Скай нюз\", цитиран от Ройтерс. Великобритания се готви да участва в действия под егидата на Франция и САЩ, посочи телевизията.Преди това Би Би Си съобщи, че Мей няма да иска подкрепа от парламента за включване във военни действия, защото тя самата е за това да се предприемат действия скоро.", "date": "2018.04.12", "title": "Тереза Мей ще иска подкрепата на кабинета за включване в удари по Сирия"}
{"url": "http://www.novinite.bg/articles/158607/Makedonskiyat-parlament-othvarli-vota-na-nedoverie-sreshtu-kabineta-na-Zaev", "text": "Македонското правителство оцеля при вота на недоверие, внесен срещу него от опозиционната партия ВМРО-ДПМНЕ заради подхода на кабинета в отношенията с България и Гърция, предаде Ройтерс. Гласуването се смяташе за изпитание за реформаторската програма на премиера Зоран Заев и политиката за подобряване на отношенията с двете съседки като стъпка за присъединяване към ЕС и НАТО. 62-ма депутати в 120-местния парламент гласуваха против вота на недоверие, а 40 \"за\". Националистическата основна опозиционна партия беше заявила, че ратифицираният през януаридоговор за добросъседство с България е вреден, и обвини правителството в липса на стратегия в преговорите с Гърция за уреждане на тлеещия от 1991 г. спор за името \"Македония\", отбелязва Ройтерс. Тя също така обвини Заев, че не е изпълнил предизборните си обещания да подобри състоянието на икономиката, да реформира съдебната система и да осигури медийна свобода.През 1991 г. Македония обяви независимост и избегна войните, които разтърсиха бивша Югославия. През 2001 г. обаче Македония беше на прага да се разпадне след предприетите от голямото албанско етническо малцинство въоръжени действия. Поради спора с Гърция двумилионната страна не е постигнала особен напредък в присъединяването си към ЕС и НАТО. Гърция е против използването от бившата югорепублика на името \"Македония\" с мотива, че то е предпоставка за териториални претенции към едноименната северна гръцка област.Разискванията по вота на недоверие, който беше внесен от ВМРО-ДПМНЕ, започнаха още вчера сутринта. ВМРО-ДПМНЕ се върна в парламента след бойкот, който започна през декември. Тогава петима от депутатите на партията бяха арестувани заради миналогодишните сблъсъци в парламента между протестиращи националисти и депутати, при които беше ранен и Заев. Присъствието й е важно за приемането на законите, включително на този за съдебната реформа, който е условие за присъединяване към ЕС и изисква мнозинство от две трети.\"Господин Заев, Вие оглавявате най-неефективното и най-недееспособното правителство в историята на страната ни\", каза пред депутатите Драган Данев, координатор на парламентарната група на ВМРО-ДПМНЕ. \"Това не го казвам само аз или партията ми, това е усещането на хората. Това правителство показа, че няма капацитета да притежава изпълнителната власт\", заяви той.Правителството на Заев встъпи в длъжност през май, когато беше сложен край на двегодишна политическа криза, довела до падане на управлението на ВМРО-ДПМНЕ.Това бе първият вот на недоверие срещу кабинета на Заев. Македонските медии публикуваха множество снимки, на които се вижда как много депутати по време на дебатите в пленарна залагледат мача Реал Мадрид - Ювентус на своите лаптопи или мобилни телефони.", "date": "2018.04.12", "title": "Македонският парламент отхвърли вота на недоверие срещу кабинета на Заев"}
{"url": "http://www.novinite.bg/articles/158610/Zapochva-deloto-sreshtu-Kevin-Spejsi", "text": "\r\nВ Лос Анджелис започва делото срещу актьора Кевин Спейси. Носителят на Оскар е обвинен в сексуално насилие и беше сред големите холивудски звезди, чиито имена попаднаха в списъка на аферата \"Уайнстийн\".\r\nПреди няколко месеца повече от 30 души обвиниха Спейси в сексуален тормоз. Той беше уволнен от сериала \"Къща от карти\", а всички сцени с него във филма \"Всичките пари на света\" бяха презаснети с дубльор. От екипа на актьора все още не са коментирали съдебното дело.\r\n  ", "date": "2018.04.12", "title": "Започва делото срещу Кевин Спейси"}
{"url": "http://www.novinite.bg/articles/158623/Zapochna-nov-krag-ot-pregovori-za-imeto-na-Makedoniya", "text": "\r\nРъководителят на македонската дипломация Никола Димитров и неговият гръцки колега Никос Кодзиас започнаха тази сутрин в правителствената вила в Охрид нов кръг разговори за разрешаване на проблема, който Гърция има с конституционното име на Македония, съобщи МИА.\r\nСрещата Димитров-Кодзиас се очаква да продължи около два часа, след което е предвидено двамата министри да дадат изявления за медиите.\r\nКакто гръцкият първи дипломат, така и македонският му колега преди днешната среща в Охрид изтъкнаха, че очакват позитивен напредък в разговорите в насока бъдещо сближаване на позициите, но все още са далеч от решение, тъй като Атина настоява за конституционни промени, а Македония смята, че те не са необходими. \r\n  ", "date": "2018.04.12", "title": "Започна нов кръг от преговори за името на Македония"}
{"url": "http://www.novinite.bg/articles/158624/Balgarka-zagina-pri-katastrofa-v-Malta", "text": "37-годишна българка Елисавета Авдала, която от години живее и работи в Испания, е загинала при катастрофа в Малта, съобщи „Телеграф“.В понеделник жената била една от пътниците в двуетажен открит автобус, с който се правят туристически турове за разглеждане на забележителности.Инцидентът станал близо до столицата Валета. Едно от предположенията е, че шофьорът е карал прекалено близо до тротоара и е ударил машината в един от клоните на дърво. От раните си са загинали 62-годишна белгийка и Елисавета. Българката живеела и работела от около 18-19 години в Испания. Вероятно това е причината медиите в Малта да пишат, че Елисавета е испанка. Тя е родена в София и има еврейски корени.\r\nВ социалните мрежи нейни приятели поднесоха съболезнования на близките й и определяха българката като прекрасен човек. Още около 50 души туристи от Белгия и Великобритания са пострадали при катастрофата.Две деца на 6 и 8 години са в болница в критично състояние. С тежки травми са още двама възрастни. 24-годишният шофьор на автобус е разпитан от полицията, след като също е бил прегледан в болница и е преминал първоначалния шок от катастрофата.\r\n ", "date": "2018.04.12", "title": "Българка загина при катастрофа в Малта"}
{"url": "http://www.novinite.bg/articles/158606/16-sa-veche-jertvite-sled-katastrofata-s-kanadski-hokeisti", "text": "Броят на жертвите от катастрофата, при която преди седмица загинаха хокеистите от младежкия отбор на Канада Хумболд Бронкос, достигна 16 души.По данни на телевизия Си Би Ес от раните си днес е починала и 25-годишната физиотерапевтка на тима Даяна Бронс. Тя е била подложена на две операции, но лекарите не са успели да спасят живота й.На 6 април автобусът, превозващ хокеистите от Хумболд Бронкос, се удари в камион на второстепенен път на 30 км от град Тисдейл, докато пътуваше към предстоящия си мач на отбора с Нипавин Хоукс.По време на катастрофата в превозното средство имаше общо 28 души, от които 14 загинаха на място. 13 от жертвите бяха на възраст между 16 и 20 години, а 14-ата бе треньорът на тима Дарси Хоган.", "date": "2018.04.12", "title": "16 са вече жертвите след катастрофата с канадски хокеисти"}
{"url": "http://www.novinite.bg/articles/158628/Bivsh-prezident-na-SASht-posavetva-Tramp-na-vsyaka-cena-da-izbegne-yadreno-napadenie", "text": "Бившият американски президент Джими Картър заяви, че се гордее с мира по време на управлението си и предупреди настоящия президент Доналд Тръмп да не прибягва до каквито и да било военни действия във връзка със Сирия или други горещи точки.Той посъветва действащият държавен глава на всяка цена да избегне ядрено нападение, предаде Асошиейтед прес.\"Моля се той да запази страната ни мирна и да не преувеличава или изостря предизвикателствата в отношенията със Северна Корея, Русия или Сирия\", каза Картър в днешно интервю за АП.\"Надявам се Тръмп да е напълно наясно, както беше с мен и други президенти, че една размяна на ядрени удари може да предизвика катастрофа за цялото човечество\", допълни той.93-годишният бивш президент подчерта, че дори ограничена военна атака е нещо опасно и може да доведе до неконтролируема ескалация.Картър направи тези изказвания, след като президентът Тръмп заяви, че обмисля военни действия срещу Сирия в отговор на предполагаемо химическо нападение срещу цивилни. Русия на своя ред заяви, че подобна стъпка ще има тежки последствия.Убеден демократ, Картър критикува републиканеца Тръмп по много въпроси и заяви, че мнозина са осъзнали, че са сгрешили, като са го подкрепили за президент. Той обаче подчерта, че критиката му не е отправена към човека в Овалния кабинет и че избирането му е резултат от множество сериозни проблеми, а не тяхната причина.Отдавнашен критик на американската политика към Северна Корея, Картър изрази одобрение за действията на Тръмп спрямо Пхенян напоследък.Никой действащ американски президент не е посещавал Северна Корея, но Джими Картър е бил в страната поне три пъти като бивш президент, за последен път - през 2011 г., когато се опита да убеди севернокорейците да се включат в многостранни преговори за прекратяване на програмата им за ядрено оръжие, припомня АП.", "date": "2018.04.12", "title": "Бивш президент на САЩ посъветва Тръмп на всяка цена да избегне ядрено нападение"}
{"url": "http://www.novinite.bg/articles/158633/Balgariya-e-evroshampion-po-visoka-smartnost", "text": "Към края на миналата година в българските градове са живели 5 181 755 души, или 73.5% от населението в страната. В селата хората са били 1 868 279 души, или 26.5% от всички българи, показват демографските данни на НСИ.Към края на 2017 г. населените места в България са 5256, от които 257 са градове и 4 999 - села.Населените места без население са 162. Най-голям е техният брой в областите Габрово, Велико Търново и Кърджали - съответно 61, 58 и 11.В 1172 села, или в 22.3% от населените места у нас, живеят от 1 до 49 души включително.С население над 100 хил. души са шест града в страната, в които живеят 34.1% от населението на страната.Най-малка по население е област Видин, в която живеят 86 927 души, или 1.2% от населението на страната, а най-голяма е област София (столица) - 1 325 429 души (18.8%).В шестнадесет области населението е под 200 хил. души и общо в тях живеят 30.1% от населението на страната. Шест области са с население от 200 хил. до 300 хил. души и обхващат 20.2% от населението на страната. Шест са и областите с население над 300 хил. души, като в първите три от тях - София (столица), Пловдив и Варна, живее повече от една трета от населението на страната (35.0%).Само две области - София (столица) и Кърджали, увеличават населението си през 2017 г. спрямо 2016 г. - съответно с 0.1 и 0.2%. При всички останали области има намаление, като най-голямо е за областите Видин - с 2.2%, и Смолян - с 2.0%, показват данните на НСИ.Неравномерно е разпределението на населението и по общини. В 72 общини с население под 6000 души живеят едва 3.9% от населението на страната. В същото време в деветте общини с население над 100 хил. души живеят 41.0% от населението на страната. Най-голяма по население е Столична община (1 325 429), следвана от общините Пловдив (345 213) и Варна (344 748). Най-малката община е Трекляно - 798 души.Основните фактори, които влияят върху измененията в броя и структурите на населението, са демографските процеси - раждаемост, смъртност и миграция.През 2017 г. в страната са регистрирани 64 359 родени деца, като от тях 63 955 (99.4%) са живородени. В сравнение с предходната година броят на живородените намалява с 1 029 деца, или с 1.6%.Коефициентът на обща раждаемост през 2017 г. е 9.0‰, а през предходната 2016 г. - 9.1‰.Броят на живородените момчета (32 787) е с 1 619 по-голям от този на живородените момичета (31 168), или на 1 000 живородени момчета се падат 951 момичета.В градовете и селата живородени са съответно 48 005 и 15 950 деца, а коефициентът на раждаемост е 9.2‰ в градовете и 8.5‰ в селата.В регионален аспект най-висока е раждаемостта в областите Сливен - 12.5‰, София (столица) - 10.3‰, Стара Загора и Пловдив - по 9.6‰. В деветнадесет области раждаемостта е по-ниска от средната за страната, като най-ниски стойности се наблюдават в областите Габрово и Видин - по 6.5‰.Коефициентът на раждаемост общо за ЕС-28 през 2016 г. е 10.1‰ по данни на Евростат.Най-високо равнище на раждаемост сред европейските страни има Ирландия - 13.4‰, следват Обединеното кралство и Швеция - по 11.8‰. С най-нисък коефициент на раждаемост в Европейския съюз е Италия - 7.8‰.Броят на жените във фертилна възраст (15 - 49 навършени години) в страната, или размерът на родилните контингенти и тяхната плодовитост, оказва съществено влияние върху равнището на раждаемостта и определя характера на възпроизводството на населението.Към 31.12.2017 г. броят на жените във фертилна възраст е 1 517 хил., като спрямо предходната година намалява с близо 22 хил., а спрямо 2011 г. - с почти 133 хиляди. ", "date": "2018.04.12", "title": "България е еврошампион по висока смъртност"}
{"url": "http://www.novinite.bg/articles/158634/Komunikacionniyat-kanal-mejdu-SASht-i-Rusiya-v-Siriya-e-aktiven", "text": "Комуникационният канал между военните на Руската федерация и САЩ в Сирия е активен и е задействан от двете страни. Това увери говорителят на Кремъл Дмитрий Медведев, предава РИА Новости, цитирана от \"Фокус\".„Тази линия съществува и се намира в активно състояние. Като цяло, казвам, че тази линия се задейства и от двете страни“, заяви Песков пред журналисти, отговаряйки на въпрос дали наистина военните ведомства на Русия и САЩ използват тази опция за комуникация, за да бъдат избегнати загуби сред руските военнослужещи в случай на американски удари в Сирия.", "date": "2018.04.12", "title": "Комуникационният канал между САЩ и Русия в Сирия е активен"}
{"url": "http://www.novinite.bg/articles/158639/Poslanicite-na-SASht-i-Rusiya-v-OON-se-pozdravyavat-s-celuvki", "text": "Докато отношенията между официална Москва и Вашингтон остават напрегнати на фона на събитията в Близкия изток и Европа, изглежда, че взаимодействието между руските и американските дипломати в ООН следва друга динамика, коментира Sputnik, цитиран от \"Фокус\".Василий Небензя, постоянен представител на Русия при ООН, заяви, че отношенията между руските и американските дипломати остават сърдечни, въпреки настоящите геополитически напрежения в света. „Тук най-вече общувам с моите колеги, а що се отнся до американските, вярвате или не, имаме нормални отношения с Ники Хейли и нейната мисия\", увери руският дипломат. Запитан как се поздравяват с Хейли, Небензя бързо отговори, че се „целуват\", и изрази надежди, че отношенията между Русия и САЩ в крайна сметка ще станат толкова добри като тези между него и неговия американски колега.", "date": "2018.04.12", "title": "Посланиците на САЩ и Русия в ООН се поздравяват с целувки"}
{"url": "http://www.novinite.bg/articles/158625/12-april-Mejdunaroden-den-na-aviaciyata-i-kosmonavtikata", "text": "На 12 април отбелязваме Международния ден на космонавтиката. На тази дата преди 57 години в Космоса полетя първият човек - Юрий Гагарин.На 12 април 1961 г. в 9:07 часа московско време от космодрума Байконур излита космическият кораб \"Восток\" с пилот-космонавт Юрий Алексеевич Гагарин. Корабът извършва една обиколка на Земята за 108 минути. След два дни Гагарин е тържествено посрещнат на Червения площад в Москва пред хиляди хора, дошли да го видят.Президентът на Руската Федерация Владимир Путин ще посети реконструирания исторически павилион \"Космос\" във ВДНХ, на базата на който е създаден центърът \"Космонавтика и авиация\".Държавният глава ще разгледа експонатите от изложбата, много от които са в един единствен екземпляр, като например спускаемият апарат на кораба на Гагарин.С космонавтите на борда на Международната космическа станция Олег Артемиев и Антон Шкаплеров ще може да се общува в социалната мрежа \"ВКонтакте\". Връзката с орбиталната станция ще бъде установена около 13.30 часа българско време.Русия заема второ място по космически стартове. Миналата година страната е осъществила 21, а САЩ, заемащи първа позиция - 29. На трето място е Китай с 18 изстрелвания.Музеят на авиацията в Пловдив ще отбележи празника с Ден на отворени врати от 9.00 до 17.00 часа и специална програма. Една от главните атракции за любителите на авиацията ще бъде свободният достъп до кабините на самолети МиГ-21 и Ми-24, а малки и големи ще научат интересни факти за живота в Космоса.В образователната инициатива „Космическо училище“ гостите на музея ще разберат как с помощта на аерокосмически и геоинформационни данни може да се документира, опазва и изследва културно-историческото наследство.Представител на Института по криобиология и хранителни технологии ще запознае публиката как се произвежда космическа храна и как може да я използваме в ежедневието си.", "date": "2018.04.12", "title": "12 април - Международен ден на авиацията и космонавтиката"}
{"url": "http://www.novinite.bg/articles/158645/Erdogan-shte-govori-s-Putin-za-himicheskite-orajiya-v-Siriya", "text": "Турският президент Реджеп Тайип Ердоган заяви, че днес ще разговаря по телефона с руския държавен глава Владимир Путин за развитията в Сирия, предаде БТА. Снощи Ердоган е разговарял и с американския президент Доналд Тръмп.Снощи разговарях с Тръмп, днес ще говоря с Путин. Ще говорим по въпроса за предотвратяване на химическите нападения, посочи Ердоган, цитиран от турската телевизия НТВ.Турция ще запази присъствието си и ще продължи действията си в Сирия, докато страната не стане сигурна за всички, допълва той.", "date": "2018.04.12", "title": "Ердоган ще говори с Путин за химическите оръжия в Сирия"}
{"url": "http://www.novinite.bg/articles/158629/Dva-amerikanski-razuznavatelni-samoleta-sa-kacnali-v-Krit", "text": "Два американски разузнавателни самолета са кацнали на летище \"Никос Казандзакис\" в град Ираклион на остров Крит, предаде гръцкият телевизионен канал Скай.Единият от самолетите e бил с граждански отличителни знаци, а другият - с отличителни знаци на американските военновъздушни сили.Медията коментира, че това се случва в момент, когато облаците над Източното Средиземноморие са започнали да се сгъстяват заради очертаващ се удар на САЩ и Франция в Сирия и заради нарастващия войнствен климат с Русия.Отбелязва се, че кацналите на остров Крит американски самолети са били използвани в мисии в Афганистан и Ирак. Според Скай други такива, но по-малки самолети са участвали и в операции на САЩ в Африка и Латинска Америка.С тези самолети се събира разузнавателна информация, благодарение на инсталираните върху тях мощни радиолокационни системи и сензори. Позовавайки се на \"Таймс\", руската агенция ТАСС предаде, че британските военновъздушни сили в Кипър се поставени в състояние на повишена готовност за нанасяне на възможни удари срещу Сирия.Агенцията цитира също Би Би Си, която вчера съобщи, позовавайки се на собствени източници, че британският премиер Тереза Мей била готова да се присъедини към военните действия срещу правителствените сили в Сирия, без да търси одобрението на британския парламент.", "date": "2018.04.12", "title": "Два американски разузнавателни самолета са кацнали в Крит"}
{"url": "http://www.novinite.bg/articles/158650/Asad-Vsyaka-voenna-namesa-na-Zapada-v-Siriya-samo-shte-izostri-naprejenieto", "text": "\r\nСирийският президент Башар Асад каза днес, че всяка военна намеса на западните държави срещу неговата страна ще нагнети \"повече нестабилност в региона и в целия свят\", предадоха Ройтерс и ТАСС.\r\nТой говори на среща с гостуващия в Дамаск висш член на иранското ръководство Али Акбар Велаяти, който сега е съветник на върховния лидер на Ислямската република аятолах Хаменей.\r\nАсад посочи, че \"изявленията на някои западни политици за възможно военно нападение срещу Сирия се основават на изфабрикувани от техните протежета данни\".\r\n\"След всяка наша победа на бойното поле на Запад се надигат гласове и се чуват заплахи срещу нас в опит да бъде променен ходът на събитията, Е, но такива гласове и евентуални действия няма да допринесат за нищо, освен да засилят нестабилността в региона и да изложат на заплаха международния мир и сигурност\", подчерта сирийският президент.\r\nИранският пратеник, от своя страна, заяви, че Техеран поддържа твърдостта на Сирия и на нейния народ във войната срещу тероризма\". Той посочи също, че \"заплахите на някои западни страни да нападнат Сирия се основават на лъжи след освобождението на Източна Гута\". \"Това е повтаряща се лъжлива пропаганда, която се използва всеки път след поредното поражение на поддържаните от САЩ бунтовници в Сирия. Ядосани от разгрома на своите наемници на бойното поле, САЩ и техните съюзници повтарят измислиците за употреба на химическо оръжие в Сирия\", каза Велаяти в интервю за агенция Тасним. \r\nСирия и Иран \"съвместно ще противодействат на провокациите и агресивните заплахи от страна на САЩ, Израел и техните съюзници\", подчерта иранският политик.\r\n  ", "date": "2018.04.12", "title": "Асад: Всяка военна намеса на Запада в Сирия само ще изостри напрежението"}
{"url": "http://www.novinite.bg/articles/158631/Demonstrativni-poleti-kraj-Graf-Ignatievo-za-Denya-na-aviaciyata", "text": "Днес честваме Световния ден на авиацията и космонавтиката. В Пловдив студентите от Техническия университет го отбелязват на летателната площадка „Марица\" край село Граф Игнатиево. Демонстрациите вече започнаха, първи излетя отличникът на випуска Никола Добрев.Всички демонстрационни полети са координирани с военните и гражданската авиация.Пред БНТ авиоинжинерът Стоян Аврамов коментира, че полетите са по-скоро мотивационни, с цел студентите да усетят тръпката от летенето.", "date": "2018.04.12", "title": "Демонстративни полети край Граф Игнатиево за Деня на авиацията"}
{"url": "http://www.novinite.bg/articles/158653/Erdogan-Vreme-e-za-kraj-na-spektakala-v-Siriya-i-Irak", "text": "Турският президент Реджеп Ердоган заяви днес, че е време маските да паднат и трябва да бъде сложен край на спектакъла, който се разиграва в Сирия и Ирак, предаде БГНЕС.Ердоган подчерта, че Анкара в никакъв случай няма да използва сила срещу военните части на съюзническите държави, но настоя партньорите в антитерористичната коалиция да се дистанцират от терористите от Отрядите за защита на народа /въоръжените сили на сирийското крило на ПКК/, съобщава Анадолската агенция.„Турция е крайно обезпокоена от превръщането на Сирия в полигон за демонстрация на сила. Подобен подход от страните, опиращи се на военната си мощ, е недопустим“, заяви държавният глава. Според него Турция е единствената страна, която е допринесла за мира и стабилността в Сирия, а влиянието на Анкара се разпростира далеч зад нейните предели. „Във всички други райони на Сирия, където действат други играчи, царят насилие, нестабилност и разруха. Турция счита, че е длъжна да отиде на помощ на своите събратя и да протегне ръка във всяка точка на света“, посочи той.Турският лидер определи като погрешна политиката на страните, които подкрепят режима на „убиеца Башар Асад“, но грешат и онези, които сътрудничат на сирийските Отряди за защита на народа. Ердоган каза, че до последно ще се бори с тези две заплахи в Сирия и Турция ще запази присъствието си там до осигуряването на пълната безопасност в съседната държава. Аз открито заявявам, че Турция се оказа единствената страна, която на дело води борба с ислямските терористи от ДАЕШ в Сирия, посочи президентът в Анкара и се зарече до крак да ликвидира всички бойци от Отрядите за защита на народа. ", "date": "2018.04.12", "title": "Ердоган: Време е за край на спектакъла в Сирия и Ирак"}
{"url": "http://www.novinite.bg/articles/158655/Makron-Imame-dokazatelstvo-che-v-Siriya-sa-izpolzvani-himicheski-orajiya", "text": "Франция ще изчака подходящ момент, за да реши дали да нанесе военни удари срещу Сирия, заяви днес френският президент Еманюел Макрон, цитиран от световните агенции. \"Ще трябва да вземем решение в подходящия момент, когато преценим, че е най-полезно и най-ефикасно\", каза той в ефира на телевизия Те Еф 1.Имаме доказателство, че миналата седмица в Сирия са били използвани химически оръжия, най-малкото хлор, от режима на Башар Асад, заяви Макрон.Междувременно външният министър на Германия Хайко Маас заяви, че не е било искано от страната да вземе участие в евентуален военен удар срещу Сирия.\"Западните партньори не могат да си позволят да бъдат разделени, ако искаме да окажем пряк натиск върху Русия\", посочи Маас. Той намекна, че Германия може да окаже политическа подкрепа на военни действия, ако САЩ, Франция и Великобритания решат да продължат в тази посока.Сирийският президент Башар Асад също направи изявление. Той изтъкна, че всяка военна намеса на западните държави срещу неговата страна ще нагнети повече нестабилност в региона и в целия свят, предадоха Ройтерс и ТАСС.Асад посочи, че \"изявленията на някои западни политици за възможно военно нападение срещу Сирия се основават на изфабрикувани от техните протежета данни\".\"След всяка наша победа на бойното поле на Запад се надигат гласове и се чуват заплахи срещу нас в опит да бъде променен ходът на събитията, но такива гласове и евентуални действия няма да допринесат за нищо, освен да засилят нестабилността в региона и да изложат на заплаха международния мир и сигурност\", подчерта сирийският президент.Той посочи също, че заплахите на някои западни страни да нападнат Сирия се основават на лъжи след освобождението на Източна Гута.", "date": "2018.04.12", "title": "Макрон: Имаме доказателство, че в Сирия са използвани химически оръжия"}
{"url": "http://www.novinite.bg/articles/158642/OZHO-potvardi-ruska-sleda-v-sluchaya-Skripal", "text": "Организацията за забрана на химическото оръжие (ОЗХО) потвърди констатациите на Великобритания, че веществото, използвано при атаката срещу бивш руски шпионин и дъщеря му в Англия миналия месец, първоначално идва от Русия, съобщава БГНЕС.Кръвните проби, тествани от ОЗХО, \"потвърждават констатациите на Обединеното кралство, свързани с идентичността на токсичния химикал\", се казва в обобщение на доклада на Хагската група, публикуван в Лондон.", "date": "2018.04.12", "title": "ОЗХО потвърди руска следа в случая \"Скрипал\""}
{"url": "http://www.novinite.bg/articles/158658/Rejimat-na-Asad-veche-kontrolira-sirijskiya-grad-Duma", "text": "\r\nСирийският град Дума, в който се предполага, че е извършена химическа атака, вече е под контрола на режима на Асад.\r\nИзтеглянето на бунтовниците беше договорено с правителството в Дамаск в неделя. От руското министерство на отбраната съобщиха, че в града вече патрулира руска военна полиция. Не е ясно,обаче, колко хора са останали в Дума.\r\nСнощи са се изтеглили и висшите командири на бунтовническата групировка, която контролираше града. Според споразумението евакуираните жители и бунтовници трябва да бъдат откарани в провинция Алепо, която е под контрола на опозицията. Дума беше последния бастион на бунтовниците в анклава Източна Гута.\r\n  ", "date": "2018.04.12", "title": "Режимът на Асад вече контролира сирийския град Дума"}
{"url": "http://www.novinite.bg/articles/158630/MVnR-zapochva-konsultacii-sas-SASht-zaradi-ekstradiciyata-na-Jelyaz-Andreev", "text": "Министерството на външните работи ще поиска консултации между Департамента по правосъдие на САЩ и Министерството на правосъдието на България във връзка със случая с българския гражданин Желяз Андреев.По разпореждане на министър-председателя Бойко Борисов МВнР предприе спешни действия за изясняване на всички обстоятелства, съобщиха от ведомството.Зам.-министър Юрий Щерк покани на среща американския посланик в София Ерик Рубин, а българският посланик във Вашингтон Тихомир Стойчев поиска спешно да бъде приет от заместник помощник държавния секретар за Европа Матю Палмър за изясняване на исканията на американската страна.Екстрадицията на български граждани за САЩ се регулира от Закона за екстрадицията и европейската заповед за арест и от Договора за екстрадиция между правителствата на България и САЩ, ратифициран на 23 април 2008 година и влязъл в сила на 21 май 2009 г., добавят от Външно.Конкретното искане за екстрадиция на Желяз Андреев е постъпило във Върховната касационна прокуратура по линия на международното полицейско сътрудничество. МВнР припомня, че решението за екстрадиция е от компетенциите на съдебната власт.", "date": "2018.04.12", "title": "МВнР започва консултации със САЩ заради екстрадицията на Желяз Андреев"}
{"url": "http://www.novinite.bg/articles/158651/Napadnaha-albanskiya-premier-s-yajca-i-brashno", "text": "Група депутати „нападнаха“ с яйца и брашно министър-председателя на Албания Еди Рама, предава излъчващият на албански език скопски телевизионен канал „Алсат-М“, цитиран от \"Фокус\".Народните избиратели бяха разгневени от арестите на протестиращите срещу въвеждането на пътни такси по магистралата между Косово и Албания. Инцидентът наложи намесата на охраната на парламента в Тирана. Самото заседание бе прекъвано няколко пъти заради поведението на депутатите от опозицията, отбелязват от редакцията. ", "date": "2018.04.12", "title": "Нападнаха албанския премиер с яйца и брашно"}
{"url": "http://www.novinite.bg/articles/158602/Slance-do-29-gradusa-dnes-Gramotevichni-buri-v-petak", "text": "Слънчево, с временни увеличения на облачността след обяд, ще е времето днес, показва прогнозата на Националния институт по метеорология и хидрология при БАН. Валежи са малко вероятни. След обяд ще духа слаб източен вятър.Времето ще е топло, с максимални температури между 24° и 29°.В София те ще са между 10 и 25 градуса, в Пловдив - от 11 до 27, във Варна и Бургас - от 8 до 15. Във Велико Търново и Сандански максималната температура ще достигне 29 градуса.В планините ще бъде слънчево. След обяд ще се развива купеста облачност, но само на отделни места в масивите от Западна България слабо ще превали. Ще духа умерен до силен вятър от южната четвърт. Максималната температура на височина 1200 метра ще е около 19°, на 2000 метра - около 11°.По Черноморието ще бъде слънчево. Ще духа слаб югоизточен вятър. Максималните температури ще са 14°-16°. Температурата на морската вода е 11-12°. Вълнението на морето ще бъде 1- 2 бала.Денят  ще продължи 13 часа и 14 минути. Слънцето ще изгрее в 6:51 часа и ще залезе в 20:05 часа.", "date": "2018.04.12", "title": "Слънце, до 29 градуса днес. Гръмотевични бури в петък"}
{"url": "http://www.novinite.bg/articles/158618/Promenyat-ekotaksite-za-novite-i-starite-avtomobili", "text": "емата за мръсния въздух се повдига за първи път на толкова високо ниво, България постави темата, благодарение на европредседателство. Това е проблем, който се припознава от всяка една държава, свързан с благосъстоянието и здравеопазването. Той не може да намери единно решение. Това коментира тази сутрин пред БНТ министърът на околната среда и водите Нено Димов. По думите му има различни причини за замърсяването на въздуха в Европа, като даде пример с Кипър, където имат проблем със завишени нива на фини прахови частици, идващи от Сахара. Той призова да се вземат мерки на четири нива - европейско, национално, местно, лично. \"Забраната да влизат дизелови автомобили на дадена територия води до изкривяване на пазара\", коментира Димов. Според него това изкривяване трябва да бъде регулирано на европейско ниво като част от единния европейски пазар. \"Ще прегледаме промяна на екотаксите за автомобилите - за електроавтомобилите няма да има екотакса, за хибридите ще бъде много намалена, за новите коли също ще бъде намалена, тези които са до 5 години ще бъде запазена, а за по-старите ще бъде увеличена\", заяви още министърът. Ще обхванем и тежки превозни средства, допълни Нено Димов и посочи, че над 1 млн. автомобила в България са над 20-годишни. Ще има много завишени изисквания към автомобилите на самия технически преглед от гледна точка на опазването на околната среда, обяви Димов.", "date": "2018.04.12", "title": "Променят екотаксите за новите и старите автомобили"}
{"url": "http://www.novinite.bg/articles/158647/Unikalna-izlojba-s-istinski-choveshki-tela-gostuva-v-Sofiya", "text": "Една от най-посещаваните изложби в света – „Човешкото тяло: Науката в нас”, пристига в София на 14 април и ще остане в столицата до края на май. Научната експозиция ще представи повече от 100 реални експоната на органи и части от човешкото тяло, сред които и осем цялостно запазени човешки тела.Изложбата е пътуваща енциклопедия, която запознава публиката с начина, по който изглежда и функционира собственото ни тяло. Изложбата е създадена от южноамериканската организация „Aurea Exhibitions”, съвместно с международен екип, следвайки техниката на популярния немски анатом Гюнтер фон Хагенс, наречена „пластинация“.Процесът на пластинация е сложен и преминава през няколко етапа. Същността на метода е извличане на водата от човешките органи и тъкани и запълването им с полимер, като по този начин тялото може да се запази стотици, дори хиляди години. Целта на Хагенс е била да създаде метод, който позволява на изучаващите човешкото тяло да имат по-близък контакт и детайлен поглед над отделните органи и системи. В същото време един експонат да може да служи на науката много по-дълго време, без да се налага съхранението му при специални условия.Благодарение на приноса на лекаря и изобретател Хагенс, милиони хора по света имат възможност да видят на живо чудото на човешкото тяло. „Човешкото тяло: Науката в нас” проследява и историята на медицината от най-ранните времена, в които хората са започнали да изследват човешкия организъм, като детайлно представя всяка една от системите в нашето тяло. В същото време изложбата образова посетителите за причините, водещи до най-често срещаните и тежки заболявания в човешкия организъм, а също и за начините да се предпазим от тях и водим по-здравословен начин на живот.„Човешкото тяло: Науката в нас” може да бъде видяна в Bulgaria Mall от 10.00 до 22.00 ч. Билети ще се продават на място и ще са на цени 10 лв. за деца и 12 лв. за възрастни.", "date": "2018.04.12", "title": "Уникална изложба с истински човешки тела гостува в София"}
{"url": "http://www.novinite.bg/articles/158656/Gracki-voenen-samolet-katastrofira-pilotat-e-zaginal", "text": "Гръцкият министър на отбраната заяви, че военният пилот от изчезналия по-рано самолет е мъртъв. Самолетът му изчезна от радара малко, след като изпълни мисия по прихващане на турски изтребители. „Гръцки пилот (влезе) в пантеона на героите”, написа в Туитър министърът на отбраната Панос Каменос, цитиран от БГНЕС.Според източници на АФП в генералния щаб на Гърция самолетът „Мираж 2000-5” се е връщал от мисия по прихващане на турски изтребители. Според местна телевизия самолетът е изчезнал от радарите малко преди да кацне на летището в остров Скирос. Гръцки пилоти, често изпълняват подобни мисии по прихващане, заради честото навлизане на турски изтребители в гръцкото въздушно пространство.", "date": "2018.04.12", "title": "Гръцки военен самолет катастрофира, пилотът е загинал"}
{"url": "http://www.novinite.bg/articles/158620/Trima-dushi-zaginaha-v-katastrofa-na-magistrala-Trakiya", "text": "Трима души са загинали, а един е пострадал тежко при катастрофа на автомагистрала \"Тракия\" в района на км 267, съобщиха от ОД на МВР-Сливен. Пътното произшествие е станало в 2.30 ч. тази нощ. По първоначални данни лек автомобил \"Рено\", който е спрял в аварийната лента, е ударен от автомобил \"Ауди\". Инцидентът е станал на 267 км от магистралата в посока София. При произшествието са загинали трима души, един е ранен. Обстоятелствата и причините за катастрофата са в процес на установяване. Образувано е досъдебно производство.", "date": "2018.04.12", "title": "Трима души загинаха в катастрофа на магистрала „Тракия“"}
{"url": "http://www.novinite.bg/articles/158619/Tehnicheski-problem-otnovo-zatrudnyava-rabotata-na-GKPP-tata-i-Patna-policiya", "text": "\r\nМалко след 9 часа днес отново е възникнал технически проблем, който възпрепятства работата на граничните контролно-пропускателни пунктове и на секторите „Пътна полиция“ в столицата и в страната, съобщават от МВР. Специалисти работят по отстраняването му. От министерството поднасят извинение на гражданите за причинените неудобства.\r\n \r\n  ", "date": "2018.04.12", "title": "Технически проблем отново затруднява работата на ГКПП-тата и Пътна полиция"}
{"url": "http://www.novinite.bg/articles/158644/Otkradnaha-ton-hrana-i-desetki-ptici-ot-montanska-ferma", "text": "Неизвестни извършители са извършили кражба във ферма в село Мърчево, област Монтана, съобщи БНТ.По информация на Областната дирекция на МВР в Монтана кражбата е извършена през почивните дни от ферма, собственост на 69-годишен мъж.От полицията са установили, че неизвестните крадци са пробили отвор в тухлената стена на стопанската постройка. През отвора те задигнали б. Освен това крадците изнесли и 800 килограма царевица, 200 килограма пшеница, 50 килограма смеси за храна на птици, както и лампи за отглеждането на птици.Щетите от кражбата се изчисляват.Според версиите на криминалистите става въпрос за организиран обир, извършен от група крадци. За кражбата престъпниците са използвали камион, с който са отнесли плячката.Работата по случая продължава. Образувано досъдебно производство.", "date": "2018.04.12", "title": "Откраднаха тон храна и десетки птици от монтанска ферма"}
{"url": "http://www.novinite.bg/articles/158621/Prostrelyaha-policaj-pri-operaciya-na-MVR-blizo-do-grad-Lukovit", "text": "Полицай е прострелян при операция на МВР близо до град Луковит. При акцията са задържани двама души, които са се занимавали с разпространение на наркотици и с други престъпления. Служителят на МВР е прострелян в рамото, съобщава БНР. Той е настанен в болница. В момента полицията продължава обиските на адреси в района.", "date": "2018.04.12", "title": "Простреляха полицай при операция на МВР близо до град Луковит"}
{"url": "http://www.novinite.bg/articles/158659/Novoto-dyasno-koi-sa-partiite-licata-i-ideite", "text": "\"Да, България\" (ДаБГ), \"Демократи за силна България\" (ДСБ) и \"Зелените\" обявиха новото си политическо обединение - \"Демократична България\". Новата дясна формация беше представена днес в столичния хотел \"Хилтън\", където трите партии заявиха, че целта им е да изградят \"управленска алтернатива\".Пръв от лидерите на париите в обединението говори председателят на ДСБ Атанас Атанасов. \"Днес е един добър ден за българската демокрация\", каза той, цитирайки крилатата фраза на Александър Йорданов от 1992 година. В словото си Атанасов обяви, че в момента управляващите не знаят къде се намират, а България не е демократична.\"Ние поемаме към това да поискаме да се смени властта в нашата страна, да променим България\", каза още председателят на ДСБ и добави, че премиерът Бойко Борисов не се притеснява от БСП и Корнелия Нинова, защото тя му е необходима да си надъхват взаимно избирателите. \"Бойко Борисов се притеснява от това да не се роди автентична дясна алтернатива, защото ако това стане, балонът му ще се спука\", каза той.Преговорите за създаването на обединението започнаха още след парламентарните избори миналата година, когато трите партии останаха извън Народното събрание. Днес и Христо Иванов, и Атанас Атанасов признаха, че създаването на новата коалиция е отнело много време. Атанасов дори отчете като грешка това, че формациите не са се обединили още преди парламентарните избори. \"Отне ни твърде много време това, което правим днес, но стъпваме на стабилни основи\", подчерта председателят на ДаБГ Христо Иванов.Иванов постави свободата като първи основен приоритет на новото обединение. \"Свободата е на първо място, винаги. Днес е заплашена от много фактори. Застрашена е отвътре, застрашена е и отвън. Имперският авторитаризъм се надига и се опитва да установи влияние върху нас. Някой трябва да защити свободата\", каза той и изброи останалите приоритети пред \"Демократична България\" - борбата с демографския проблем, образователна реформа, иновациите, технологичната революция и гарантиране на справедливостта.\"Заедно сме, защото всички сме демократи. Заедно сме, защото всички сме зелени и искаме чиста България, заедно сме, защото животът на всеки започва с България\" - така Иванов обобщи това, което обединява трите партии.\"Демократична България\" има двама съпредседатели и това са именно Христо Иванов и Атанас Атанасов, но решенията ще се взимат и от трите партии. Формацията има и експертен екип. В него влизат Атанасов, Иванов, съпредседателите на \"Зелените\" Владислав Панев и Борислав Сандов, както и още 19 души. Сред тях са Радан Кънев, Мартин Димитров, Петър Славов, Стефан Тафров, Антоанета Цонева и Тома Белев.През последните месеци трите партии от \"Демократична България\" излизаха с общи позиции с още две формации - ДЕОС и БЗНС. Разговорите с двете партии продължават, уверяват от новото обединение и подчертават, че са отворени за коалиране и с опозиционни формации, без да казват кои.В неделя предстои членовете на ДЕОС да решат на Общо събрание какво да е бъдещето на партията - дали да продължи да съществува или да спре дейността си. От \"Демократична България\" обаче са категорични, че независимо от решението, те ще продължат да си партнират.Ръководството на БЗНС пък чака областните и общинските си структури да се произнесат по проекта на споразумението за участие в \"Демократична България\". Насрочено е и заседание на Управителния съвет на БЗНС по темата, което ще се проведе след месец.Ето кой влиза в екипа на \"Демократична България\" и как са разпредени ресорите:Правосъдие - Христо Иванов - юрист, председател на „Да, България!“, министър на правосъдието (2014-2015 г.);Вътрешни работи и служби за сигурност - Атанас Атанасов - председател на \"Демократи за силна България\", юрист;Пенсионна реформа и пазар на труда - Владислав Панев - предприемач, от 2006 г. управлява компании в областта на финансите и недвижимите имоти. Лицензиран инвестиционен консултант и професионален инвеститор. С множество публикации на икономическа тематика в български и чуждестранни медии. Съпредседател на ПП „Зелените“ от 2016 г.;Финанси - Георги Ганев - икономист, програмен директор по икономически въпроси в Центъра за либерални изследвания в София, преподавател в Софийския университет;Образование и наука - Георги Няголов - преподава в CУ „Cв. Климент Охридски”. Работи за равен достъп до истинско образование, съсредоточено върху адекватна професионална реализация, но и върху нагласи и ценности за осъзнат, активен и отговорен живот;Децентрализация, регионална политика и транспорт - Йордан Иванов - председател на ДСБ-Пловдив, председател на национален клуб „България на регионите“, юрист;Кохезия и еврофондове - Радан Кънев - зам.-председател на ДСБ, юрист;Туризъм - Любомир Попйорданов - юрист, с 28-годишен опит на предприемач в туризма и спорта, журналист на свободна практика, артист и филантроп. Основател и дългогодишен председател на Българската асоциация за алтернативен туризъм;Социална политика - Цецка Бачкова - зам.-председател на ДСБ, доктор по политическите науки от Университета в Хале, учредител на Националния клуб на жените към ДСБ.Външни работи и европейска политика - Стефан Тафров - зам.-министър на външните работи в правителствата на Филип Димитров и на Иван Костов, посланик на България в Италия, Великобритания и Франция и два пъти в ООН-Ню Йорк;Младежки политики и спорт - Мануела Малеева - Известната българска тенисистка беше съветник  по въпросите на младежта и спорта на служебния премиер Георги Близнашки. Мануела Малеева е съосновател и оперативен мениджър на фондацията „Swissclinical”, която работи в подкрепа на децата с увреждания в България;Икономика и енергийна независимост - Мартин Димитров - икономист, активен законодател, основател на Групата за натиск.Екология и устойчиво управление на природните ресурси - Борислав Сандов - съпредседател на ПП „Зелените“. Един от организаторите на граждански кампании и протести за опазване на околната среда и демокрацията в България.Реформа на държавната администрация - Петър Славов - юрист и икономист, адвокат, завършил СУ „Св. Климент Охридски“, УНСС, European Business School-London, Regents University;Дигитална трансформация - Божидар Божанов - софтуерен инженер с над 10 години опит в големи световни компании и експерт по електронно управление;Култура - Александър Кьосев - преподавател по история на модерната европейска култура, Софийски университет;Отбрана - Велизар Шаламанов - доцент по кибернетика в БАН, бивш министър (2014) и заместник-министър (1998-2001) на отбраната, директор в НАТО от 2009 до 2017 година;Земеделие и храни - Албена Борисова - специалист по агроекология и биологично производство. Председател на една от най-старите НПО в България – Фондация за околна среда и земеделиеЗдравеопазване - доц. д-р Христо Хинков - лекар, психиатър;Малък и среден бизнес и ограничаване на административната тежест - Емил Георгиев - адвокат и университетски преподавател. Работи на пресечната точка между технологиите, маркетинга и правото в собствената си кантора;Интелигентен растеж, инвестиции и конкурентност - Калина Цонева - мениджър „Бизнес системи\" с разнообразен опит в изграждането на корпоративни софтуерни решения;Гори и защитени територии - Тома Белев - магистър по горско стопанство - опазване на природната среда. 17 години е работил в системата на държавната горска администрация и отговаря за защитените територии и Природен парк \"Витоша\". Автор в няколко плана за управление на защитени територии. Председател на Асоциацията на парковете в България;Политики за българите зад граница - Антоанета Цонева - експерт по изборен процес, застъпник за избирателните права на българите зад граница, съучредител на Института за развитие на публичната среда, омбудсман на София (2001-2004).", "date": "2018.04.12", "title": "Новото дясно - кои са партиите, лицата и идеите"}
{"url": "http://www.novinite.bg/articles/158643/V-centara-na-Sofiya-Bez-sergii-i-bilbordove-samo-masi-pod-tenti", "text": "Рекламни пана няма да се поставят по стените на детски заведения, училища и читалища в София. По тротоарите в централната част на града няма да има хладилни витрини и сергии, а заведенията ще градят декинг-подиуми за масите си само при денивелация над 10 на сто. Това предвиждат промени в Наредбата на Столичния общински съвет за преместваемите обекти, за рекламните, информационните и монументално-декоративните елементи и за рекламната дейност на територията на Столична община, публикувана за обществено обсъждане. Целта на вносителите Силвия Христова, Милка Христова, Искра Ангелова, Зафир Зарков, Борислав Бориславов – общински съветници, и главния архитект на София Здравко Здравков, е \"подобряване на естетическото въздействие на градската среда чрез намаляване на наситеността с преместваеми и рекламни елементи и ограничаване на размерите им, подобряване на хигиенните условия на обитаване и труд чрез привеждане на нормите за разстояния към тези на ЗУТ, подобряване на достъпността на средата чрез ограничаване на възможностите за създаване на физически препятствия в публичните пространства, както и по-гъвкав режим за привеждане на тези обекти и елементи към промените в публичната градска среда и нормативните промени\", пише в мотивите към промените. Поставянето на рекламни елементи или преместваеми обекти върху общинска собственост ще се извършва от предприятие или фирма, избрана по ЗОП. В стария център на София да има само маси за консумация на открито и слънцезащитни съоръжения към тях, като се забраняват други рекламни елементи и преместваеми обекти, освен такива към спирките, предвижда наредбата. Друга новост е, че рекламните елементи няма да могат да излъчват видео или анимация, мигащи или движещи се светлини, когато се намират на открито. Статичните изображения на дигитилни рекламни и инфомарционни елементи пък няма да се сменят по-често от 8 секунди, като смяната трябва да стане за секунда. Освен това дигиталните елементи ще притежават задължително възможност за автоматично затъмняване. Рекламните елементи ще се поставят по схема, като тези над 12 кв.м. ще се съгласуват предварително от СОС.Ограничава се брандирането върху прозорците и витража на търговски обекти, разположени на партерните етажи по големи улици, конкретни правила има и за паната и реклами по сградите. При поставяне на калкан например, ако рекламният елемент или стойките му се надвесват над 1,5 м към съседен имот, задължително ще се изисква нотариално заверено съгласие от собственика. Наредбата забранява използването на устройства за озвучаване на рекламни и информационни елементи и прецизира рекламите дори върху предпазните мрежи при рехабилитация на фасадите. ", "date": "2018.04.12", "title": "В центъра на София: Без сергии и билбордове, само маси под тенти"}
{"url": "http://www.novinite.bg/articles/158608/Kolko-pari-shte-poluchavat-badeshtite-pensioneri", "text": "Около 70% българите, имащи право на втора пенсия, ще получат не повече от 50 лева от втория стълб на пенсионната система. Повечето – даже едва около 30 лева. Това стана ясно от публикуваната за обществено обсъждане от Социалното министерство концепция за изплащането на втората пенсия. Дългоочакваната стратегия за първи път разкрива конкретни суми и те към момента не изглеждат обнадеждаващо за бъдещите пенсионери.„Тези данни се отнасят само за хората, родени между 60-а и 65-а година. Това са първите хора, които ще получат право да се пенсионират от втория стълб. Твърдението, че половината от пенсионерите ще получават 30 лева е невярно, защото хората в универсалните фондове са 3,7 милиона души. Тези, родени между 60-а и 65-а година в универсалните фондове, са само 279 000. В концепцията е записано, че тези 30-50 лева се отнасят за половината от тях, тоест за 140 000. Говорим за 4% от клиентите на универсалните пенсионни фондове, а не за всички тях”, обясни в „Здравей, България” Даниела Петкова от Асоциацията на дружествата за допълнително пенсионно осигуряване.„По данни на НОИ броят на осигурените лица у нас е 2,8 милиона души. Губи се 1 милион. Това са хора, които между 2002 г., когато започнаха вноските във втория стълб, до днес вероятно са емигрирали или по други причини са излезли от трудовия пазар”, поясни още тя.„Друго уточнение е, че тези пари зависят от размера на вноската в капиталовата система. Записано е, че сумата между 30 и 50 лева се отнася за хора, които са се осигурявали на доходи между 200 и 600 лева”, уточни Даниела Петкова.Според бившия финансов министър Христина Вучева има смисъл да се поддържа такава вноска.„Трудещите плащат на тези, които вече не работят – това е основният принцип на НОИ и в целия свят. Другият принцип е капиталовият. Принципът за допълнителната пенсия зависи много от това дали ще се намери пазар, на който, влагайки тези пари, те да нарастват. В последно време се убедихме, че това не става”, коментира Вучева.Тя допълни, че в много страни вторият стълб не се оказа сполучливо решение и те не го прилагат.", "date": "2018.04.12", "title": "Колко пари ще получават бъдещите пенсионери?"}
{"url": "http://www.novinite.bg/articles/158613/Sekretno-Pravyat-zakrit-centar-za-bejanci-v-Strandja", "text": "Гранична полиция подготвя в пълна секретност изграждането на център за бежанци от закрит тип. Информация упорито набира скорост в региона, но до момента официално потвърждение от властите няма. Институциите тактично запазват мълчание по темата, няма никаква яснота и около мотивите за това решение.Твърди се обаче, че вече е даденазелена светлина на проекта и е въпрос на време в района да бъдат стоварени сглобяемите конструкции.Местните разказват, че преди седмица екип от експерти пристигнал в Синеморец, за да извърши оглед. „Намириса ни, че нещо правят, така и не ни казаха защо идват...”, споделят жителите на селищетоГраничните са извършили оглед в местността „Пальокупата’’ – между Синеморец и Бродилово, научи Дарик-Бургас. Според предварителните данни навътре в гората ще бъдат поставени фургони и метални контейнери, в които да бъдат настанявани мигрантите, преминали нелегално границата с Турция. Мястото е избрано така, че да е на петнадесетина километра от населените места, за да се предотврати и евентуално напрежение.Вероятно става въпрос за транзитен център. Идеята е при залавянето им бежанците да не бъдат транспортирани до вътрешността на страната, а да бъдат екстрадирани обратно директно след задържането им.", "date": "2018.04.12", "title": "Секретно: Правят закрит център за бежанци в Странджа"}
{"url": "http://www.novinite.bg/articles/158640/Donald-Tramp-Ne-sam-kazval-koga-shte-e-atakata-sreshtu-Siriya", "text": "Президентът на САЩ Доналд Тръмп заяви, че не е казвал публично кога ще има атака срещу Сирия заради предполагаемото използване на химическо оръжие от режима в Дамаск, предадоха осведомителните агенции.\"Не съм казвал кога ще се състои нападение срещу Сирия. Това може да стане скоро, а може изобщо да не бъде скоро\", написа той в \"Туитър\".Във вторник в същата социална мрежа Тръмп предупреди Русия да се подготви за ракетни атаки срещу нейния съюзник Сирия.", "date": "2018.04.12", "title": "Доналд Тръмп: Не съм казвал кога ще е атаката срещу Сирия"}
{"url": "http://www.novinite.bg/articles/158627/Nasha-banka-gotova-da-dade-na-Inerkom-80-mln-evro-za-sdelkata-za-ChEZ", "text": "Българска банка е издала писмо за подкрепа за 80 млн. евро на \"Инерком\", която е в процес на придобиване на българските активи на ЧЕЗ.Това заяви Жельо Бойчев, председател на временната парламентарна комисия за сделката.Той отчете, че две са били основните цели на работа на комисията. \"Кой по-точно е купувачът, какъв е произходът на средствата, какви са действията на българските институции. Бяха проведени три заседания на временната комисия. Бяха изслушани представители на Министерския съвет, главният прокурор и председателят на КЕВР\", заяви депутатът.Поискана е още и информация от Агенцията по приватизация и следприватизационен контрол за начина на провеждане на конкурса за избор на инвестиционен посредник по сделката през 2003 г. \"Тя е предоставена, но е обемна и запознаването с нея ще отнеме време\", съобщи още Бойчев.\"Възникнаха въпроси с финансирането на сделката и евентуалното участие на български банки в нея. Изпратихме писмо с искане за цялата кореспонденция на Българската банка за развитие с \"Инерком Груп\", съобщи още Жельо Бойчев.Следващото заседание на комисията ще бъде на 17 април от 14.30 ч. Участие ще вземат още представители на КЕВР и министерството на енергетиката, както и на синдикатите. Представители на \"Инерком България\" също са потвърдили участие в заседанието.", "date": "2018.04.12", "title": "Наша банка готова да даде на Инерком 80 млн. евро за сделката за ЧЕЗ"}
{"url": "http://www.novinite.bg/articles/158646/Intenziven-e-trafikat-na-granicite-s-Makedoniya-Garciya-Rumaniya-i-Turciya", "text": "Интензивен е трафикът на граничните контролно-пропускателни пунктове по границата с Македония, Гърция, Румъния и Турция, съобщиха от пресцентъра на Главна дирекция „Гранична полиция“. На българо-сръбската граница трафикът е нормален на всички гранични контролно-пропускателни пунктове.Технически трудности спъват работата на “Пътна полиция” и “Гранична полиция” в цялата страна, съобщиха по-рано от МВР. В 9.00 часа сутринта е възникнал проблем, заради който дейностите по регистрация на коли временно са забавени. От МВР увериха, че специалисти работят по отстраняването на техническите проблеми.", "date": "2018.04.12", "title": "Интензивен е трафикът на границите с Македония, Гърция, Румъния и Турция"}
{"url": "http://www.novinite.bg/articles/158622/Sredniyat-osiguritelen-dohod-za-stranata-za-fevruari-e-86014-leva", "text": "\r\nСредният осигурителен доход за страната за февруари е 860,14 лева, съобщава Националният осигурителен институт.\r\nСредномесечният осигурителен доход у нас за периода от 1 март 2017 г. до 28 февруари 2018 г. е 832,60 лв.\r\nОпределеният средномесечен осигурителен доход за периода служи при изчисляване на размерите на новоотпуснатите пенсии през март 2018 г., съгласно чл. 70, ал. 2 от Кодекса за социално осигуряване, уточняват от НОИ. \r\n  ", "date": "2018.04.12", "title": "Средният осигурителен доход за страната за февруари е 860,14 лева"}
{"url": "http://www.novinite.bg/articles/158603/Spirat-vodata-v-chasti-ot-pet-rajona-na-Sofiya", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Богданци“ в жк. „Гевгелийски“ налага спиране на водоподаването от 10:00 до 18:00 часа на ул. „Богданци“ от ул. „Гевгели“ до ул. „Мировци“ и в карето между ул. „Мировци“, ул. „Богданци“, бул. „Царица Йоанна“ и ул. „Попчево“.  Строително-монтажни работи на ул. „Каменица“ в кв. „Горна баня“ налагат спиране на водоподаването от 08:00 до 20:00 часа в района на ул. „Каменица“, ул. „Еделвайс“, ул. „Димитър Шишманов“, ул. 646, ул. „Дон“, ул. „Проф. Никола Милев“.  Монтаж на спирателен кран на ул. „Прибойница“ в кв. „Горна баня“ налага спиране на водоподаването от 09:00 до 18:00 часа по ул. „Прибойница“ от ул. „Урал“ до ул. „Ракита“.  Изграждане на сградно водопроводно отклонение на бул. „Цар Борис III“ в жк. „Хиподрума“ налага спиране на водоподаването от 10:00 до 18:00 часа по бул. „Цар Борис III “ от ул. „Видлич“ до ул. „Лерин“ и ул. „Кратово“. Във връзка с подмяна на сградно водопроводно отклонение на ул. „Калина“ в местност „Дебело гуно“, община „Панчарево“, се налага спиране на водоподаването от 10:00 до 16:00 часа на ул. „Калина“.   ", "date": "2018.04.12", "title": "Спират водата в части от пет района на София"}
{"url": "http://www.novinite.bg/articles/158611/4-mln-leva-prihodi-ot-turistite-po-Velikden-vav-varnenskite-kurorti", "text": "Близо 4 млн. лева са похарчили туристите, посетили курортите край Варна за Великден. Над 90% от гостите в хотелите са били румънци. Туристите от северната ни съседка са били над 10 000 души, съобщава БНТ.Приходите са по-малко в сравнение с 2017-та. Причината е, че празничните дни са в началото на април, когато времето е хладно и все още не е подходящо за плаж. Тази години за Великден врати са отворили около 20 хотела.\"По-ниско категорийни хотели се отказаха да отварят, защото има доста дълъг период до началото на сезона и прецениха, че не си заслужава\", коментира проф. Стоян Маринов от Варненската туристическа камараТуристите са предпочели четиридневни пакети “Ол инклузив”, за които са платили средно по 160 евро на човек. Близо 1 млн. лева те са похарчили в търговските обекти във Варна и курортите край града.", "date": "2018.04.12", "title": "4 млн. лева приходи от туристите по Великден във варненските курорти"}
