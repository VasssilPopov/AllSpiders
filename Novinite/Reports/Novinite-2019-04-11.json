{"url": "https://www.novinite.bg/articles/173942/Petkov-Mnogostalbovite-pensionni-sistemi-garantirat-ustojchivost-na-dohodite-sled-pensionirane", "text": "Многостълбовите пенсионни системи са най-ефективният начин за гарантиране на устойчивостта и адекватността на доходите след пенсиониране. Наша отговорност е да работим за тяхното усъвършенстване. Това каза министърът на труда и социалната политика Бисер Петков при откриването на международна конференция на тема „Многостълбовите пенсионни системи в Европа – ползи и бъдеще“, организирана от Българската асоциация на дружествата за допълнително пенсионно осигуряване.Днес сме изправени пред предизвикателството за разработване и приемане на пълна и непротиворечива уредба на фазата на изплащане на пенсии от допълнителното задължително пенсионно осигуряване. Надявам се, че постигнатото до този момент ще бъде продължено и надградено до финализиране на работата и приемане на законови промени от парламента, каза министър Петков.В изказването си той подчерта, че осигуряването на възможност за избор сред различни видове пенсионни продукти ще засили позитивната конкуренция и ще позволи на всеки гражданин да открие и да използва този, който в максимална степен отговаря на неговите предпочитания както по отношение на фазата на натрупването, така и по отношение на фазата на изплащането. Поради това считам, че стремежът за развитие и усъвършенстване на продуктите, които ще допълват доходите на лицата след пенсионирането, трябва да намери необходимата подкрепа, каза министър Петков.Той припомни, че влязлата в сила през 2015 г. параметрична реформа в първия пенсионен стълб вече дава резултати за финансовото му стабилизиране. В следствие на приетите промени финансовата устойчивост на държавното обществено осигуряване се повишава. За 2019 г. се предвижда държавният бюджет да финансира недостига от средства в осигурителната система с около 3,9 млрд. лв., което е намаление с около 252 млн. лв. спрямо 2018 г.  ", "date": "2019.04.11", "title": "Петков: Многостълбовите пенсионни системи гарантират устойчивост на доходите след пенсиониране"}
{"url": "https://www.novinite.bg/articles/173943/Armiyata-v-Sudan-svali-prezidenta-vavejda-3-mesechno-voenno-polojenie", "text": "След близо 30 години на власт, президентът на Судан, Омар ал-Башир, бе свален и арестуван, съобщи министърът на отбраната. Говорейки по държавната телевизия, Авад Ибн Оуф съобщи, че армията ще надзирава двугодишен преходен период, последван от избори, информира Би Би Си, предаде БГНЕС. Той заяви също така, че е въведено тримесечно извънредно положение.Оуф съобщи официално на всички, окупирали столицата на страната Хартум, че “режимът е отстранен и Башир ще бъде държан на сигурно място“.Той каза, че Конституцията на Судан е замразена, граничните пунктове са блокирани до по-нататъшно нареждане и въздушното пространство е затворено за 24 часа.Башир е обект на международна заповед за арест, издадена преди повече от 10 г. от Международния наказателен съд (МНС), която го обвинява в организиране на военни престъпления и престъпления срещу човечеството в западния регион на Дарфур в Судан.Не е ясно обаче какво ще стане с него след ареста му.В ранните часове днес бяха забелязани военни превозни средства, влизащи на мястото, където се намират Министерството на отбраната, армията и личната резиденция на Башир, предаде агенция АФП.По-късно държавната телевизия и радио прекъснаха програмата си с послание, че армията ще направи изявление.Междувременно десетки хиляди демонстранти се събраха в централен Хартум, скандиращи: “Падна, спечелихме”, съобщи Ройтерс.Държавните медии съобщиха, че са арестувани бившият министър на отбраната на Судан Абдурахим Хюсеин, членовете на личната охрана на президента Омар ал-Башир, лидерът на управляващата партия “Национален конгрес” Ахмад Харун и бившият вицепрезидент Али Усман Тах, предаде РИА Новости.Протестите в Судан продължават от около четири месеца, като започнаха с искания за понижаване на цената на хляба, но постепенно доведоха до лозунги за промяна на политическия режим на Омар ал-Башир, който е на власт в Судан от 30 години. В хода на демонстрациите, според опозицията и правозащитниците, около 60 демонстранти са били убити, стотици са били ранени, а няколко хиляди са били задържани.Миналия уикенд хиляди демонстранти излязоха по улиците на Хартум и други градове, за да поискат оставката на президента. Демонстрантите се събраха пред сградата на Генералния щаб на армията в Хартум, за да призоват военните “да поемат страната на народа и да постигнат свалянето на президента”. В редица райони на града започнаха сблъсъци между демонстрантите, подкрепяни от някои военни, и силите за сигурност.През последните седмици центърът на протестите в Судан се измести в строителен комплекс на Министерството на отбраната на страната в Хартум, недалеч от президентския дворец, пред който има постоянен лагер със стотици протестиращи, пребиваващи там ден и нощ. ", "date": "2019.04.11", "title": "Армията в Судан свали президента, въвежда 3-месечно военно положение"}
{"url": "https://www.novinite.bg/articles/173917/Pak-oblachno-na-mnogo-mesta-shte-vali", "text": " Днес ще е предимно облачно, а след обяд ще се развива купесто-дъждовна облачност. На много места ще има краткотрайни валежи, в отделни райони в Източна България и Родопите, придружени с гръмотевици. Преди обяд на места в източната половина от страната ще се образува мъгла или ниска слоеста облачност. Ще е почти тихо и максималните температури ще са между 13 и 18 градуса, сочи прогнозата на НИМХ.Атмосферното налягане слабо ще се повиши, но ще остане по-ниско от средното за месеца.Над планините ще е предимно облачно с превалявания от дъжд, на височина над 2000 метра - от сняг. В Родопите след обяд ще прегърми. Ще духа слаб до умерен вятър от запад-северозапад. Максималната температура на 1200 метра – около 9 градуса, на 2000 метра – около 2.По Черноморието ще е предимно облачно и главно в следобедните часове ще има краткотрайни валежи от дъжд, на места интензивни. Ще духа слаб югоизточен вятър. Максималните температури ще са 12-15 градуса. Температурата на морската вода е 11-12. Вълнението на морето ще е 1-2 бала. ", "date": "2019.04.11", "title": "Пак облачно, на много места ще вали"}
{"url": "https://www.novinite.bg/articles/173923/Resheno-Brekzit-se-otlaga-za-31-oktromvri", "text": "Отлагат Брекзит до 31-ви октомври, а преглед на постигнатото от Лондон ще бъде направен през юни, стана ясно след продължилата 8 часа среща на върха на ЕС в Брюксел.Британският премиер Тереза Мей се е съгласила на предложението на ЕС за удължаване със 6 месеца на датата за Брекзит (първоначално договорената дата бе 29 март – бел.ред.), съобщи президентът на Европейския съвет Доналд Туск, предаде БГНЕС. „27-те държави-членки на ЕС се съгласиха на гъвкаво удължаване до 31 октомври. Това означава допълнителни 6 месеца за Обединеното кралство за да намери възможно най-доброто решение“, написа Туск в Туитър в края на срещата в Брюксел. По думите му, Лондон може да обмисли стратегията си и да прекрати член 50 /който регламентира напускането на ЕС/ до края на удължения период. “Не губете периода на удължаване на Брекзит”, заяви на заключителната пресконференция Доналд Туск. А председателят на Европейската комисия Жан-Клод Юнкер каза, че Брекзит без сделка ще бъде бедствие и затова ЕС ще направи всичко необходимо, за да го избегне. “Ще имаме Брекзит със споразумение”, бяха думите на Юнкер. Премиерът Мей се е съгласила страната да участва в изборите за Европейски парламент през май. Ако не го направи, тогава датата за напускане без споразумение е 1 юни, заяви премиерът на Ирландия Лео Варадкар. По време на преговорите в Брюксел, президентът на Франция Еманюел Макрон е заел твърда позиция срещу по-дълго забавяне на Брекзит, в момент, в който премиерът Тереза Мей лобираше пред лидерите на ЕС за повече време, за да организира подкрепа на споразумението за напускане, сключено с Брюксел. Повечето от 27-те европейски лидери, които се събраха в белгийската столица, включително германския канцлер Ангела Меркел, подкрепиха плана за отлагане на Брекзит до една година.Преговорите се проточиха до късно през нощта. Макрон, подкрепен от Белгия, Австрия и някои по-малки държави от ЕС – настоя за по-кратко отлагане от само няколко седмици и поиска солидни гаранции, че Лондон няма да се намесва в делата на ЕС през този период. Представител на френското президентство пък настоя, че Франция не е изолирана, но добави: “Ако сме по-настоятелни от останалите, така да бъде. Не можем да позволим доброто функциониране на ЕС да бъде нарушено през следващите седмици. ”Мей вече заяви, че ако Великобритания все още е член на ЕС на 23 май, когато се провеждат изборите за Европейски парламент, гласоподавателите от Обединеното кралство ще вземат участие. Но някои лидери на ЕС не са убедени, че тя е искрена, въпреки че дипломат обяви, че нейното представяне пред лидерите е било „солидно“.След като Мей поиска удължаване до 30 юни, тя напусна залата, така че останалите 27 лидери на ЕС да обмислят съдбата на Великобритания. Без исканото отлагане, Великобритания трябваше да сложи край на 46-годишното си членство в Европейския съюз в полунощ (22:00 GMT) в петък без сделка, рискувайки икономически хаос от двете страни на Ламанша.Според Макрон, Мей трябва да предостави повече гаранции, че забавянето ще послужи за полезна цел, заявявайки, че иска да чуе “какъв е политическият план зад него”.Мей договори споразумението за развод с ЕС миналия ноември, но депутатите в Лондон го отхвърлиха три пъти, принуждавайки я да се обърне към основната опозиционна партия в опит да намери подкрепа за приемането му от Камарата на общините.При пристигането си в Брюксел Мей заяви, че иска да напусне ЕС “възможно най-скоро”.“Поисках удължаване до 30 юни, но това, което е важно, е, че всяко удължаване ни дава възможност да напуснем веднага, след като ратифицираме споразумението за оттегляне”, каза тя.По думите й, все още се надява Великобритания да напусне ЕС на 22 май, последния ден преди да бъдат проведени избори за Европейски парламент.Докато Великобритания е в ЕС, тя трябва да вземе участие във вота, за да бъде валиден. Лидерите на ЕС вече се споразумяха за едно забавяне на Брекзит, от 29 март до 12 април, и Туск предупреди, че “няма причина да се вярва”, че британският парламент може да ратифицира споразумението до 30 юни.“Ако споразумението за оттегляне бъде ратифицирано от двете страни преди 31 октомври, оттеглянето ще се извърши на първия ден от следващия месец”, се казва в заключителния документ от срещата.Членовете на ЕС искат да гарантират, че в процес на напускане, Великобритания не търси лостове в преговорите по Брекзит чрез намеса при избора на следващия ръководител на Европейската комисия или следващия няколкогодишен бюджет на ЕС. ", "date": "2019.04.11", "title": "Решено: Брекзит се отлага за 31 октромври"}
{"url": "https://www.novinite.bg/articles/173935/Londonskata-policiya-arestuva-Djulian-Asanj", "text": "Създателят на Уикилийкс Джулиан Асанж бе арестуван в посолството на Еквадор в Лондон. 47-годишният Джулиан Асанж, днес, четвъртък, 11 април, бе арестуван от служители на лондонската столична полиция в еквадорското посолство по заповед, издадена от Уестминстърския магистратски съд на 29 юни 2012 г. за това, че не се е явил в съда, съобщиха от полицията, предаде БГНЕС.Както заяви президентът на Еквадор, страната е решила да му откаже убежище. През последните години основателят на Уикилийкс живееше в посолството на тази държава. Асанж придоби известност след редица публикации, включително за американските военни операции в Афганистан и Ирак и за условията на задържане в лагера в Гуантанамо.През 2010 г. основателят на Уикилийкс, от когато американските власти се заинтересуваха, замина за в Швеция, където възнамеряваше да получи защита. Впоследствие той беше обвинен в сексуални престъпления, отговорността за която Асанж отрича.Шведският съд го включи в международен списък, след което бе задържан в Лондон, но освободен под гаранция. От 2012 г. Асанж се крие в еквадорското посолство в британската столица.Порталът Уикилийкс на 5 април, цитирайки високопоставен източник в Еквадор, съобщи, че в следващите “часове или дни” Асанж ще бъде изгонен от посолството. Като предтекст може да бъде използван корупционен скандал с офшорни документи, свързани с президента на Еквадор, Ленин Морено. ", "date": "2019.04.11", "title": "Лондонската полиция арестува Джулиан Асанж"}
{"url": "https://www.novinite.bg/articles/173934/Balgariya-i-Severna-Makedoniya-podpisaha-Sporazumenie-za-opazvaneto-na-okolnata-sreda-i-vodite", "text": "Министърът на околната среда и водите Нено Димов и министърът на околната среда и пространственото планиране на Република Северна Македония Садулла Дураки подписаха Споразумение за сътрудничество в областта на опазването на околната среда и водите.Министър Димов напомни, че още по време на българското Председателство на Съвета на Европейския съюз присъединяването на Западните Балкани е посочено като приоритет на външната ни политика. „България е дала изцяло подкрепата си за започване на преговори на Република Северна Македония с ЕС и се надяваме, че още през юни тази година те ще стартират. Република Северна Македония ще мине по път, който България вече е извървяла в периода 1997-2007 година. Натрупахме много опит в ключови сфери, свързани с околната среда, и подписаното днес споразумение е в посока споделяне на опита ни – негативен и позитивен, в тези 10 години“, подчерта министър Нено Димов. По думите му целта е да помогнем на Северна Македония да не допуска грешките, които ние сме допуснали, като в същото време извлече позитивите, които ние сме успели да постигнем. „В крайна сметка членството в ЕС не е самоцел. Целта е гражданите и на двете държави да живеят по-добре. Околната среда е ключов елемент от качеството на живот на всеки човек“, допълни той.Министър Садулла Дураки изрази благодарност за помощта, която получава. Той подчерта, че България и Северна Македония са приятелски държави. „Сигурен съм, че ще имаме подкрепата на Република България и ще се възползваме от вашия опит“, каза министър Дураки.Следващите стъпки в сътрудничеството между двете страни ще са на експертно ниво, за да се подготви Северна Македония за началото на преговорите си за присъединяване към ЕС.  Седмица след втория тур на президентските избори в Северна Македония, насрочен за 5 май, е предвидена среща, като поставените теми са в три конкретни области – опазване на водите, отпадъци и биологично разнообразие.  Опазването чистотата на въздуха – проблем и в двете държави, и приемането на рамково законодателство също ще бъдат в сферата на внимание. В края на май министър Димов ще се срещне с македонския си колега в Скопие.", "date": "2019.04.11", "title": "България и Северна Македония подписаха Споразумение за опазването на околната среда и водите"}
{"url": "https://www.novinite.bg/articles/173944/Borisov-obsadi-s-Netanyahu-vazmojnostite-za-dostavka-na-gaz-za-Balgariya", "text": "Министър-председателят Бойко Борисов проведе телефонен разговор с премиера на Държавата Израел Бенямин Нетаняху. Двамата обсъдиха развитието на сътрудничеството между двете страни, което в последните години е изключително активно.Премиерът Борисов поздрави израелския си колега за изборната победа и подчерта, че изграденото доверие и доброто партньорство между България и Държавата Израел ще продължат да се развиват. Борисов го покани на посещение в България, а Бенямин Нетаняху посочи, че състави ли кабинет ще се отзове на поканата на министър-председателя.Борисов и Нетаняху обсъдиха и проекта за Източно-средиземноморския газопровод „Ийст Мед“, който ще доставя газ от Държавата Израел за Европа и ще преминава през Кипър, Гърция и Италия. Министър-председателят Бойко Борисов подчерта, че основен приоритет за България е гарантиране сигурността на енергийните доставки за страната и диверсификацията на източниците. Той посочи, че чрез интерконектора Гърция-България, страната ни може да получава доставки от „Ийст Мед“.", "date": "2019.04.11", "title": "Борисов обсъди с Нетаняху възможностите за доставка на газ за България"}
{"url": "https://www.novinite.bg/articles/173938/Borisov-v-Dubrovnik-za-sreshtata-161-shte-tarsi-kitajski-investitori", "text": "Министър-председателят Бойко Борисов пристигна в Дубровник за участие в Осмата среща на държавните и правителствени ръководители на страните от Централна и Източна Европа и Китай. Основната цел на форума „16+1“ е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства.Днес българският премиер ще проведе среща с председателя на Държавния съвет на Китай Ли Къцян. Фокус на разговора между двамата правителствени ръководители ще бъдат постигнатите договорености и резултати от миналогодишната среща „16+1“, чийто домакин беше София. Бойко Борисов и Ли Къцян ще обсъдят напредъка в търговските и икономическите връзки между двете държави и потенциала за реализирането на съвместни проекти в редица сектори в региона.Утре министър-председателите на България Бойко Борисов, на Хърватия Андрей Пленкович и на Китай Ли Къцян ще открият официално Глобалния център за партньорство, чието създаване беше договорено през юли в българската столица.", "date": "2019.04.11", "title": "Борисов в Дубровник за срещата 16+1, ще търси китайски инвеститори"}
{"url": "https://www.novinite.bg/articles/173945/Izvanredni-proverki-po-povod-Velikden-i-Gergovden", "text": "Българската агенция по безопасност на храните (БАБХ) ще извърши извънредни тематични проверки в цялата страна по повод предстоящите официални празници Великден и Гергьовден. Засилените проверки ще стартират на 15 април (понеделник) и ще продължат до 6 май 2019 г. включително. Инспекторите от отделите „Контрол на храните“ при съответните областни дирекции по безопасност на храните (ОДБХ) ще проверяват обекти за производство и търговия с храни, пакетиращи центрове за яйца, складове за търговия на едро с храни, заведения за обществено хранене и търговски обекти за търговия на дребно с храни, пазари и тържища, находящи се на територията на съответната област.Инспекциите са извън плановия контрол и ще се фокусират върху производството и търговията на традиционно предлаганите храни за празничната трапеза – агнешко месо, козунаци, яйца, включително боядисани яйца, пресни зеленчуци и др., както и на боите за яйца.В рамките на тематичните проверки в търговската мрежа и заведенията за обществено хранене инспекторите на БАБХ ще следят за правилното съхранение на храните, спазване на сроковете на съхранение, наличие на здравна маркировка на трупното месо, правилното етикетиране и маркиране на яйца, включително недопускане на яйца от клас „B“ в търговската мрежа, спазване на Системата за управление безопасността на храните, както и за наличие на документи за произход и безопасност.В производствените обекти ще се проверява за произхода, сроковете и условията на съхранение на използваните суровини и храни, наличие на технологична документация за произвежданите храни, правилното етикетиране на храните и придружаващите храните документи и съответствието им с нормативните изисквания на българското и европейското законодателство.Тази година, с цел по-добра информираност на потребителите за страната на произход на дребни преживни животни (ДПЖ), ще се поставя здравна маркировка на трупно месо в различни цветове. Тя ще обозначава произхода на месото в конкретни два цвята – син и червен с мастило за хранителни цели. За месото от ДПЖ с произход България здравната маркировка ще е със син цвят. При месо с произход различен от български (заклано в българска кланица, но с чужд произход) маркировката ще е в червен цвят. При поставянето ѝ и в двата случая трябва да се спазва изискването да е на външната повърхност на кланичния труп, по такъв начин, че ако той се разреже на половини или четвъртини всяко парче да има здравна маркировка.Предвиждат се извънредни проверки и на пазарите на живи животни. На тях ще се следи за идентификацията на живите животни, включително паспорти, ветеринарномедицински свидетелства за придвижване на животни към и от пазара и отразяването им в Интегрираната информационна система на БАБХ – ВетИС, съответствието на транспортните средства, с които се придвижват животните, както и ветеринарно-санитарните изисквания и водената документация от собственика или управителя на пазара.При необходимост, в проверките ще оказват съдействие и представители на Икономическа полиция към областните дирекции на Министерството на вътрешните работи (ОДМВР), които ще се включат в рамките на тяхната компетентност.Целта на извънредните тематични проверки е да се осигури безопасност на предлаганите храни, да се гарантира сигурността и здравето на потребителите при увеличеното търсене и предлагане на определени стоки и хранителни продукти по време на празниците Великден и Гергьовден, както и да се предотврати всеки опит за злоупотреби от недобросъвестни производители и търговци, собственици на заведения, за да могат потребителите спокойно да посрещнат празничните дни.Дежурни инспектори към Българската агенция по безопасност на храните ще проверяват обектите по време на празниците и в почивните дни. Те ще извършват проверки по сигнали на потребители, които ще могат да подават онлайн сигнали за нередности или да използват за това горещия телефон на БАБХ – 0700 122 99.", "date": "2019.04.11", "title": "Извънредни проверки по повод Великден и Гергьовден"}
{"url": "https://www.novinite.bg/articles/173929/Deputatite-davat-na-kmetstvata-poveche-finansova-samostoyatelnost", "text": "Депутатите одобриха на първо четене промените в Закона за местното самоуправление и местната администрация, предаде репортер на БГНЕС. Вносител на текстовете е Министерски съвет, а те имат за цел да гарантират по-голяма финансова самостоятелност на кметствата и да засилят личната отговорност на кметовете на кметства при разходване на одобрените по бюджета разходи на общината. Промените засягат още правомощията на общинските съвети, кметовете на общини и кметовете на кметства по съставянето и изпълнението на общинските бюджети.Новите правила предвиждат задължение на общинския съвет, при приемане на бюджета на общината, да одобрява разходи по определени показатели на кметствата в рамките на общия бюджет на общината. Кметът на общината пък трябва да осигурява своевременно през годината одобрените разходи по бюджетите на кметствата. Създава се и възможност, когато се финансират обекти на територията на кметствата и възложител е кметът на общината, кметовете на кметства или оправомощени от тях лица да участват в комисиите за въвеждане в експлоатация на строежите, както и при съставяне на актове и протоколи по време на строителството.„Често се случва кметовете на общини да дискриминират цели населени места – този порок трябва да се поправи“, заяви депутат от „Обединени патриоти“ Искрен Веселинов по време на дебатите. Според него често се случва дадено населено място в една община да е обречено на пълна изолация и на недостиг на обществени средства, а причината за това са разногласия между кмета на кметството и кмета на общината. Той призова да се търсят подходящи законови промени, с които този порок да се отстрани. „Но с дадените текстове това не се случва. Трябва да създадем задължението общинският съвет да създаде правила, които да дават възможност на местните власти да се саморегулират“, настоя Веселинов. ", "date": "2019.04.11", "title": "Депутатите дават на кметствата повече финансова самостоятелност"}
{"url": "https://www.novinite.bg/articles/173919/Dneven-horoskop-za-chetvartak", "text": "Имате сериозна нужда от помощ. Нужен ви е човек, който да следи детайлите, защото вие имате прекалено много други неща за правене. Трябва да изместите фокуса върху голямата картина, за да успеете. Днес ще имате едно гениално хрумване, което ще ви накара да отидете на работа с желание и ще бъдете много вдъхновени. Започнете работа по тази идея и предложете на още хора да се включат в проекта ви.  Ако търсите любовта, сега е моментът да излезете с някой нов, доста по-различен от обичайния тип хора, които харесвате. Потърсете човек, с който сте свързани на по-високо ниво.  Представителите на останалите зодиакални знаци могат да намерят дневния си хороскоп ", "date": "2019.04.11", "title": "Дневен хороскоп за четвъртък"}
{"url": "https://www.novinite.bg/articles/173922/Zasedanie-po-deloto-sreshtu-Dyankov-Trajkov-i-Prokopipev", "text": "Специализираният съд ще заседава днес по делото срещу Симеон Дянков, Трайчо Трайков и Иво Прокопиев, предаде БГНЕС. Тримата са обвинени в това, че през 2011 г. са участвали в продажбата на 33% от акциите на електроразпределителното дружество EVN на занижени цени.Специализираният наказателен съд вече разпита няколко свидетели по делото, сред които и тогавашният шеф на Агенцията за приватизация и настоящ министър Емил Караниколов. На 3 октомври Специализираната прокуратура внесе отново в Специализирания наказателен съд обвинителен акт по делото за продажба на занижени цени на държавния дял на енергоразпределителното дружество EVN. Според държавното обвинение бившият вицепремиер Симеон Дянков и бизнесменът Иво Прокопиев са извършили длъжностно престъпление, от което са настъпили значителни вредни последици, които възлизат близо на 28 милиона лева щети на държавния бюджет. Други трима от привлечените – изпълнителният директор на „Булброкърс“ Радослав Рачев, Петър Василев и Любомир Евстатиев са обвинени за съзнателно нанасяне на щети на чуждо имущество в особено големи размери. Бившият министър на икономиката и енергетиката Трайчо Трайков е обвинен за това, че като длъжностно лице не е положил достатъчно грижи за повереното му имущество, от което са настъпили вреди в особено големи размери, престъплението представлява особено тежък случай.", "date": "2019.04.11", "title": "Заседание по делото срещу Дянков, Трайков и Прокопипев"}
{"url": "https://www.novinite.bg/articles/173932/Zam-ministar-Aleksandar-Manolev-Pet-pati-e-narasnal-stokoobmenat-ni-s-Katar", "text": "Пет пъти е нараснал стокообменът ни с Държавата Катар през последните години. Тази тенденция показва интерес и потенциал, въпреки че достигнатите нива все още са незадоволителни. Това каза заместник-министърът на икономиката Александър Манолев по време на откриването на двустранен бизнес форум в Доха. В официалното откриване на събитието участие взе президентът на Република България Румен Радев и министърът на търговията и индустрията на Катар Али бин Ахмед Ал Куари.„България има потенциал и интерес от нарастване на износа на продукти на фармацевтиката, химическата промишленост, машиностроителна и електротехническа продукция, продукти и услуги на информационните и комуникационните технологии и др.“, подчерта зам.-министър Манолев и отбеляза, че нивата в дустранния ни стокообмен са около 14 млн. щ.д. По думите му все повече български компании изнасят за катарския пазар като всяка година отчитаме нов ръст на експорта ни. Той поздрави домакините и за сериозните инфраструктурни проекти, които се реализират за подготовката на домакинството на световното първенство по футбол в арабската държава през 2022 г. „Българските строителни компании имат достатъчно опит и технически възможности, за участие като подизпълнители в тези проекти“, допълни икономическият заместник-министър. Той представи подробно и предимствата на България като инвестиционна дестинация и силните сектори на икономиката ни.България и Катар ще обменят опит и ще насочват инвеститори към индустриалните зони, които управляват. Това става по силата на Споразумение за сътрудничество, което бе подписано от Национална компания „Индустриални зони“ и Катарските свободни зони в присъствието на зам.-министър Манолев. Той разговаря и с председателя на организацията Ахмад бин Мохамед Ал Сайед. Двамата се договориха да се организират реципрочни технически посещения в зоните, за да се набележат конкретни проекти, в които да се задълбочи партньорството.Зам.-министър Манолев е в Катар начело на бизнес делегация включваща над 30 наши компании. Визитата е част от официалното посещение на президента на Република България Румен Радев в Ливанската Република и Държавата Катар.", "date": "2019.04.11", "title": "Зам.-министър Александър Манолев: Пет пъти е нараснал стокообменът ни с Катар"}
{"url": "https://www.novinite.bg/articles/173921/Speshna-sreshta-mejdu-Karakachanov-Marinov-i-dr-zaradi-poboya-i-protestite-v-Gabrovo", "text": "Районната прокуратура повдигна обвинения на тримата задържани за побоя над продавача в магазин на улица „Николаевска“. Лицата са задържани за от 72 часа. Това са Н.М. (на 21 години), Й.А. (на 20 години), П.А. (на 30 години). В миналото те са осъждани за други престъпления и Районната прокуратура в Габрово ще поиска от съда да им наложи мярка за неотклонение „задържане под стража”, съобщава БНР. В Министерския съвет се провежда извънредна среща заради напрежението в Габрово. Тя е свикана от вицепремиера Красимир Каракачанов и на нея присъства министърът на вътрешните работи Младен Маринов и главният секретар на МВР Ивайло ИвановГаброво прекара нощта под полицейска блокада. До напрежението се стигна, след като трима мъже пребиха служител в супермаркет. Видеозапис от побоя, появил се в социалните мрежи, предизвика вълна от възмущение. Снощи организирани в социалните мрежи хора се събраха на мирен протест в центъра на града. Изненадващо след това тръгнаха в шествие към следствената служба, където в ареста са задържани тримата нападатели, стигнало се е до щурм на следствието. По-късно протестиращите тръгнали към габровските квартали, обитавани от ромски семейства. Нанесен е погром на няколко къщи, в които е нямало хора. Повече от 4 часа е продължила обиколката на протестиращите.„Община Габрово няма как да контролира настаняването на ромски семейства в частни домове\", каза в предаването „Преди всички\" кметът Таня Христова:„Подобно напрежение смея да кажа, че има в цялата страна. Това, което няма как като институция да контролирам, е факта, че в частни апартаменти, в частни къщи се настаняват ромски семейства. Това, че ромите се местят от едно място на друго, е част от ежедневните процеси на всички нас като граждани. Издадох заповед към органите на МВР в Габрово с конкретни мерки\".„Искахме реални действия за справяне с т.нар. „ромски проблем“ в града, искахме справедливост“, каза пред БНР народният представител от БСП Кристина Сидорова, която е била в началото на протеста. Според нея полицията снощи е „изтървала“ протеста: „За да допусне да се стигне до частни къщи, до хора, които нямат никакво отношение към казуса, живеят, работят, гледат си децата и не вършат безчинства – това не мога да го приема. Полицията тук можеше да бъде по-активна и да не позволи разрушаването на домовете на хората“.Сидорова припомни, че преди повече от година общинските съветници от левицата са поискали извънредна сесия по проблема, но такава е била отказана.„Проблем има и той ескалира. Всичко това, което вчера кметът на общината изиска от органите на реда, трябваше да се случи преди година“, категорична е тя. В предаването „Преди всички“ депутатът обясни:„Въпросните биячи са били хванати, пуснати са след 24 часа. Оказа се, че и тримата са с условни присъди. Ако не беше излязъл клипът в социалните мрежи, този случай щеше да е поредният заметен и тези хора с условни присъди щяха да продължат да вършат безчинства. Това най-много дразни хората – неработещата съдебна система“. ", "date": "2019.04.11", "title": "Спешна среща между Каракачанов, Маринов и др. заради побоя и протестите в Габрово"}
{"url": "https://www.novinite.bg/articles/173924/Biyachite-ot-Gabrovo-veche-poluchiha-obvineniya", "text": "S постановление на Районна прокуратура – Габрово,от 10.04.2019 г. трите лица, които снощи пребиха служител в магазин в Габрово, след което се стигна до протести и ексцесии в града, са задържане за срок от 72 часа. Паралелно с това прокуратурата вече е привлякла в качеството на обвиняеми Н.М. /на 21 години/, Й.А. /на 20 години/, П.А. /на 30 години/ за това, че на 07.04.2019 г. в Габрово, в магазин „2+2“ на ул.“Николаевска“, действайки в съучастие като извършители, чрез нанасяне на побой, изразяващ се в нанасяне на множество удари с ръце и крака в областта на главата, тялото и краката, причинил на В. И. от гр. Габрово, в качеството му длъжностно лице при изпълнение на службата му (продавач-консултант в магазина), лека телесна повреда по хулигански подбуди – престъпление по чл.131, ал.1, вр. чл.130, ал.1, вр. чл.20, от НК.След преценка на събраните по делото доказателства с оглед на това, че същите сочат за обосновано предположение за съществуваща реална опасност обвиняемите да се укрият или да извършат престъпление, тъй като са привлечени като обвиняеми за извършено умишлено престъпление, след като са осъждани за други престъпления /Н.М. е осъждан за извършено престъпление по чл.198 от НК, Й.А. е осъждан за извършено престъпление по чл.346 от НК, П.А., е осъждан за извършено престъпление по чл.195 от НК/, Районна прокуратура –Габрово ще направи искане пред РС – Габрово за вземане на мярка за неотклонение „задържане под стража” на трите лица.Действията по разследването продължават под ръководството на прокуратурата.", "date": "2019.04.11", "title": "Биячите от Габрово вече получиха обвинения"}
{"url": "https://www.novinite.bg/articles/173927/Karakachanov-obvini-mestnite-vlasti-v-Gabrovo-che-ne-sa-signalizirali-za-nezakonno-nastanilite-se-romi", "text": "Ситуацията е овладяна, полицията си свърши работата. Хората протестират срещу едно криминално престъпление. Ексцесиите са от малко по-късно през нощта. Полицията в такива ситуации винаги си върши работата. Няма данни за политическо вмешателство.Това заяви вицепремиерът и министър на отбраната Красимир Каракачанов, който тази сутрин свика спешна среща в Министерски съвет заедно с ръководството на МВР заради напрежението в Габрово, предаде БГНЕС.На 10 април вечерта няколкостотин души се събраха на спонтанен протест в Габрово, организиран в социалните мрежи. Хората излязоха да изразят възмущението си от нападението и побоя на служител в магазин от трима мъже от ромски произход. Впоследствие се оказа, че и тримата са осъждани.Местната власт винаги трябва да е по-наблюдателна и активна в такива процеси. За да не се стига до подобни инциденти и тогава полицията да си върши работата, местната власт най-накрая трябва да започне да си върши работата. Там, където един кмет знае, че има приходящи, които се заселват незаконно, да сигнализират полицията, да се вземат мерки, а не да се чака и да се случи инцидент и тогава да хвърли полицията целия възможен ресурс, за да успокоява нещата. Не се очакват нови провокации в Габрово, в момента ситуацията е спокойна, добави Каракачанов.Полицията си свърши работата за пореден път. Благодаря на полицията, заяви още Каракачанов и добави, че ситуацията би следвало да се успокои.На въпрос на БГНЕС дали трябва да се поеме персонална вина за случилото се, Каракачанов отговори, че всеки има персонална вина, ако не си е свършил работата. В Пловдив, например, тогава отново МВР реагира светкавично и решихме проблема, но няма как да вървим със събитията. Отговарям простичко, подобни неща трябва да се пресичат още в зародиш. Органите, които трябва да са активни и да вземат мерки са общинските власти. Това не отменя задълженията на полицията и охранителните органи, но трябва да се започне от местната власт, подчерта Каракачанов. Проблемът е общ и трябва да бъде решаван с помощта на всичките институции, добави още вицепремиерът. В отговор на въпрос на БГНЕС той заяви, че ако неговата оставка би решила проблема, той е готов да я подаде.От своя страна главният секретар на МВР Ивайло Иванов заяви, че е имало данни за нерегламентирано мирно събиране в Габрово. По време на събирането, част от участниците в него, са се насочили към областния арест с цел да нахлуят в него и да се саморазправят със задържаните лица там. Ситуацията в дадения момент ескалираше. Оставяме институциите да си свършат работата. Каквото трябва МВР прави и ще бъде направено, коментира още Иванов.", "date": "2019.04.11", "title": "Каракачанов обвини местните власти в Габрово, че не са сигнализирали за незаконно настанилите се роми"}
{"url": "https://www.novinite.bg/articles/173933/Sabaryat-kashtite-v-Gabrovo-obitavani-nezakonno-ot-romi", "text": "На улица “Чумерна” в Габрово днес започна събарянето на опасните къщи, в които незаконно може да се настанят ромски семейства, предаде кореспондентът на БГНЕС за региона.Първата паянтова постройка падна на ул. „Чумерена” 8. Със заповед на кмета на Габрово всички опасни постройки ще бъдат съборени от багерите.БГНЕС припомня, че полиция, специални сили и жандармерия са в Габрово, където в сряда избухна протест, след като трима мъже от ромски произход – и тримата с осъдителни присъди, пребиха продавач в магазин.В резултат на инцидента с побоя кметът на Габрово Таня Христова издаде заповед и се разпореди с полицията за незабавни проверки по закона за гражданската регистрация на адресите, на които има струпвания на ромски фамилии и хора от криминалния контингент. ", "date": "2019.04.11", "title": "Събарят къщите в Габрово, обитавани незаконно от роми"}
{"url": "https://www.novinite.bg/articles/173918/Gabrovo-se-sabudi-s-zasileno-policejsko-prisastvie", "text": "След снощната ескалация на напрежението в Габрово, градът осъмна под полицейска охрана. Централният площад на града е пълен с жандармерия. Очаква се идването и на допълнителни подкрепления тъй като довечера се готви нов протест, предаде БНТ.Вчера няколкостотин души се събраха в центъра на града за да изразят възмущението си от нападението и побоя над служител в магазин от трима мъже от ромски произход. Нападателите бяха освободени 24 часа след задържането без да им бъдат повдигнати обвинения. След бурно обществено недоволство, полицията ги задържа повторно. А гневът на хората прерасна в размирици.Първоначално протестиращите се опитаха да разбият вратите на следствието в града с обвинението, че полицията пази престъпниците, а след това чупиха прозорци и предмети в кварталите, от които се предполага, че са нападателите.", "date": "2019.04.11", "title": "Габрово се събуди с засилено полицейско присъствие"}
{"url": "https://www.novinite.bg/articles/173941/Sadat-reshava-za-othvarleniya-referendum-za-zavoda-za-otpadaci-v-Sofiya", "text": "Утре, 12 април, от 10:00 ч, в Административния съд на София-град ще се гледа делото за отхвърления референдум за завода за изгаряне на отпадъци. Това се случва, след като през миналата година опозицията в Столичния общински съвет се обяви против изграждането на завода заради екологичните последици, които столичани ще понесат от работата му. По инициатива на \"Политическа група 5\" беше поискан референдум, на който гражданите да изразят мнението си, но СОС отхвърли идеята с довода, че примерните въпроси за референдума противоречат на законодателството, тъй като допитванията до гражданите не могат да бъдат свързани с бюджета.Вносителите на доклада за референдума, сред които освен представители на ПГ5 има и общински съветници от всички опозиционни групи, не се съгласиха с отхвърлянето на искането им и входираха жалба в съда.\"Борбата срещу инсталацията за изгаряне на отпадъци продължава, не сме се отказали\", коментира председателят на ПП МИР и общински съветник от ПГ5 Симеон Славчев. \"Надявам се и разчитам съдът да се съобрази с огромния обществен интерес по темата и най-вече с опазването на околната среща и здравето на софиянци, а не със сегашната политическа конюнктура, която за всички вече е ясно, че си отива\", заяви общинският съветник. \"Здравето на хората на София е над всичко, не можем да позволим в столицата да има инсталация за изгаряне. Настояваме хората да имат право на глас в тази ситуация, която е от жизнено значение\", каза още общинският съветник.  ", "date": "2019.04.11", "title": "Съдът решава за отхвърления референдум за завода за отпадъци в София"}
{"url": "https://www.novinite.bg/articles/173925/Katastrofa-s-kamion-na-Trakiya-shoforat-e-zaginal", "text": "Тежка катастрофа стана на магистрала „Тракия” близо до Пловдив. При инцидента загина един човек.Сигналът е получен около 8:30 часа тази сутрин. Камион се обърна в канавка в района на 125 км в посока София. На място са изпратени екипи на пожарната, съобщава бТВ.59-годишният шофьор е загинал на място. Тялото му е извадено от смачканата кабина с помощта на специализирана техника.Причината за инцидента се изяснява, съобщиха от полицията.", "date": "2019.04.11", "title": "Катастрофа с камион на „Тракия“, шофьорът е загинал"}
{"url": "https://www.novinite.bg/articles/173920/Parlamentat-shte-gleda-predsrochnoto-osvobojdavane-na-shefa-na-KPKONPI-i-na-zamestnika-mu", "text": "Парламентарната комисия за борба с корупцията ще обсъди предсрочното прекратяване на мандата на председателя на КПКОНПИ Пламен Георгиев, предаде бТВ. Искането идва от Корнелия Нинова и депутати от БСП. Самият Георгиев е в отпуск от миналия четвъртък. Тогава по искане на главния прокурор Сотир Цацаров започна проверка на имота и постройките на терасата, която по думите на Георгиев е обща за кооперацията.Пред медиите шефът на антикорупционта комисия  беше категоричен, че документите му са изрядни, но така и не стана ясно защо съседите му нямат достъп до въпросната тераса.Освен на Георгиев, левицата иска предсрочно прекратяване на мандата и на заместник-председателя на комисията Антон Славчев заради придобиване на недвижим имот на цени под пазарните. ", "date": "2019.04.11", "title": "Парламентът ще гледа предсрочното освобождаване на шефа на КПКОНПИ и на заместника му"}
{"url": "https://www.novinite.bg/articles/173937/MAG-oficialno-se-vklyuchi-v-konkursa-za-koncesiyata-na-letishte-Sofiya", "text": "Manchester Airports Group (MAG), най-голямата британска летищна група, подаде оферта в тръжната процедура за отдаване на концесия на летище София за следващите 35 години. Заедно с партньора си в консорциума, китайския строителен гигант BCEG, MAG внесе своята официална оферта в Министерството на транспорта, информационните технологии и съобщенията (МТИТС) в София днес.Тръжната процедура бе стартирана на 5 юли 2018 г. от българското правителство. MAG очаквано взима участие, след като публично оповести своите планове на пресконференция в София през месец октомври 2018 г.Предложението на англо-китайския консорциум към българското правителство съдържа сериозни планове за развитие и реконструкция на съществуващите терминали на летището, както и дизайни за напълно нов Терминал 3, който в завършен вид ще превърне софийското летище в напълно отговарящо за водеща европейска столица.", "date": "2019.04.11", "title": "MAG официално се включи в конкурса за концесията на летище „София“"}
{"url": "https://www.novinite.bg/articles/173926/I-danachnite-proveryavat-zamesenite-v-Apartamentgejt", "text": "Oт Националната агенция за приходите (НАП) обявиха, че започват съвместни проверки с прокуратурата на замесените лица в скандала с имотите на властта. Говорителят на агенцията Росен Бъчваров обяви пред БНТ, че годишно се правят около 2 000 подобни проверки.„Съвместен екип на НАП и прокуратурата работи по тая тема. Ще бъдат обявени предстоящите проверки на всички публични фигури, които в момента биват дискутирани. Никой не е застрахован по отношение на данъчен контрол от страна на НАП и това сме го доказали през последните повече от 15 години. Това, което ми се струва разумно обаче е законодателната рамка, която в момента е относително либерална, позволява прехвърлянето на собственост да става на относително по-ниска от действителната цена, да бъде преразгледана и модифицирана, защото това е, в общи линии допустим от закона, но не особено приемлив начин за спестяване и на общински данъци, и на данъци, които НАП събира“, обясни Бъчваров.", "date": "2019.04.11", "title": "И данъчните проверяват замесените в „Апартаментгейт“"}
{"url": "https://www.novinite.bg/articles/173939/Angelkova-Vsichko-sam-si-deklarirala", "text": "Нека да оставим органите да си свършат работата. Всички сме отговорни пред обществото и трябва да работим с факти и документи, не с внушения и твърдения. Това заяви министърът на туризма Николина Ангелкова във връзка с казуса „Апартамент гейт”, предаде БГНЕС.Ясно съм декларирала моите имоти, къща нямам никъде, нито в София, нито на територията на България, нито извън България, обясни Ангелкова. Живея в апартамент, който присъства в моята декларация, каза министърът на туризма.Това е последният път, в който обяснявам за неистини обвинения и твърдения на един бивш вицепремиер, каза още Ангелкова.БГНЕС припомня, че лидерът на НФСБ и депутат от „Обединени патриоти“ Валери Симеонов пусна поредния си сигнал до медиите за действащ министър, който според него е в нарушение заради недеклариран имот, който обитава.„Действащ министър, с доста крупни имоти – три големи апартамента в София, се оказва, че не живее там. Оказва се, че живее някъде другаде, а той е длъжен да го декларира по закона за противодействие на корупцията. Става въпрос за един доста луксозен имот, който се обитава с години и за който има публикации в медиите“, уточни Симеонов и подчерта, че той се намира на улица „Липа“ в столичния квартал „Бистрица“.По думите му имотът заема площ от 2,5 декара, а в него има луксозна триетажна къща. „Като познавам моите непримирими колеги, най-вероятно те днес ще пуснат още едно писмо до КПКОНПИ“, допълни Симеонов.", "date": "2019.04.11", "title": "Ангелкова: Всичко съм си декларирала"}
{"url": "https://www.novinite.bg/articles/173940/I-cherven-deputat-obekt-na-proverki-po-Apartamentgejt", "text": "Върховна касационна прокуратура възложи на КПКОНПИ и НАП проверка по публикации в медиите относно произхода на средствата за придобиване на недвижими имоти на значителна стойност от народния представител Крум Зарков, предаде БНТ. Проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители.Върховна касационна прокуратура е разпоредила на органите на Комисията извършването на следните действия: изискване на информация относно притежаваните от проверяваното лице недвижими имоти, относно историята по собственици на всеки от закупените имоти, относно декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката.С разпореждане на прокурор от съответните нотариуси ще бъдат изискани пълни копия от нотариалните дела за всяка сделка, при стриктно спазване на разпоредбите на Закона за нотариусите и нотариалната дейност. От проверяваното лице ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции.На органите на НАП е възложено извършването на действия в съответствие с правомощията им относно спазването на данъчното законодателство във връзка с проверяваните сделки, цитирани в медийните публикации, както и относно съответствието между декларираните и/или получени доходи.", "date": "2019.04.11", "title": "И червен депутат обект на проверки по „Апартаментгейт“"}
{"url": "https://www.novinite.bg/articles/173930/32-mln-leva-shte-poluchat-tyutyunoproizvoditelite-po-de-minimis", "text": "От 15 април до 10 май 2019 г. тютюнопроизводители могат да кандидатстват за държавната помощ de minimis, по която ще бъдат обезщетени за предадена и неизплатена продукция от предходни години. На последното си заседание УС на ДФ „Земеделие“ разпредели по схемата бюджет до 3,2 млн. лева, съгласно Регламент (ЕС) 1408/2013, изменен с Регламент (ЕС) 2019/316, и в съответствие със Закона за тютюна, тютюневите и свързаните с тях изделия. Указанията за предоставяне на минималната помощ са утвърдени от Министъра на земеделието, храните и горите и са публикувани на сайта на ДФ „Земеделие“ .Земеделските стопани, които могат да кандидатстват за помощта de minimis трябва да са вписани в публичния регистър на тютюнопроизводителите в Министерството на земеделието, храните и горите за 2019 г. Право на подпомагане по схемата имат физически лица, еднолични търговци, юридически лица и кооперации. Те трябва да имат сключени договори за изкупуване на суров тютюн и предавателно-приемателни протоколи за реколта 2010 с „Исперих – БТ“ - АД и с „Лийв Табако А. Михайлидис“ - АД за реколта 2016.Държавната помощ de minimis, която се предоставя на тютюнопроизводителите, има за цел да покрие част разходите за производство, съхранение и предаване на суров тютюн.Общият размер на предоставените на едно лице или предприятие помощи по схемата de minimis не може да надхвърля левовата равностойност на 25 000 евро (48 895.75 лв.) за период от три последователни бюджетни години (2017 г. – 2019 г.). Документи за кандидатстване ще се приемат в областните дирекции на ДФ „Земеделие“. Крайният срок за изплащане на помощта е 22 май 2019 г. Допуска се изплащане на помощта и след срока, при възникнали казуси и обстоятелства, изискващи извършване на допълнително обследване допустимостта за подпомагане на съответния бенефициент. ", "date": "2019.04.11", "title": "3.2 млн. лева ще получат тютюнопроизводителите по de minimis"}
{"url": "https://www.novinite.bg/articles/173936/Bryuksel-dava-nadejda-za-zapazvane-na-tranzita-na-ruski-gaz-prez-Ukrajna", "text": "Заместник-председателят на Европейската комисия за Енергийния съюз Марош Шефчович не изключва възможността Русия и Украйна бързо да се споразумеят за транзита на природен газ след 2019 г., предаде БГНЕС.„Останах доста въодушевен след нашата последна тристранна среща на 21 януари. Представих предложението и очаквах реакция от двете страни и реакцията беше доста положителна. Нямах усещането, че предлагам нещо напълно нереалистично. Убеден съм, че ако можем да започнем да обсъждаме това предложение конкретно и в конструктивен маниер, ние ще намерим доста бързо решение“, каза Шефчович.Русия, Украйна и Еврокомисията провеждат тристранни преговори за транзита на газ след 2019 г. Действащият договор за транзит на руския газ през Украйна изтича в края на тази година.Вторият кръг на тристранните консултации се състоя през януари в Брюксел. Никакво конкретни договорки не бяха постигнати, както се и очакваше, но ЕК направи предложение на страните за бъдещия договор, разкривайки пред обществеността неговите основни параметри. Според ЕК договорът трябва да бъде подписан за срок над 10 години, а обемите да бъдат привлекателни, включително и за инвеститорите, които ще бъдат поканени да модернизират украинската газово-транспортна система. Следващите тристранни консултации са планирани за май.   ", "date": "2019.04.11", "title": "Брюксел дава надежда за запазване на транзита на руски газ през Украйна"}
{"url": "https://www.novinite.bg/articles/173928/Valeri-Simeonov-otnovo-podava-signal-za-imoti-na-ministar", "text": "Действащ министър, с доста крупни имоти – три големи апартамента в София, се оказва, че не живее там. Оказва се, че живее някъде другаде, а той е длъжен да го декларира по закона за противодействие на корупцията. Това заяви лидерът на НФСБ и депутат от „Обединени патриоти“ Валери Симеонов, предаде БГНЕС.В кулоарите на парламента Симеонов пусна поредния си сигнал до медиите за действащ министър, който според него е в нарушение заради недеклариран имот, който обитава. Той не посочи конкретни имена, но отново подозренията паднаха върху министъра на туризма Николина Ангелкова.„Става въпрос за един доста луксозен имот, който се обитава с години и за който има публикации в медиите“, уточни Симеонов и подчерта, че той се намира на улица „Липа“ в столичния квартал „Бистрица“. По думите му имотът заема площ от 2,5 декара, а в него има луксозна триетажна къща. „Като познавам моите непримирими колеги, най-вероятно те днес ще пуснат още едно писмо до КПКОНПИ“, допълни Симеонов.Той определи сигнала срещу него, заради който прокуратурата възложи проверка на КПКОНПИ за закупени от „СКАТ“ ООД като „клеветнически твърдения“ и се закани да заведе съдебно дело срещу този, който го е подал.Симеонов не намери връзка между стартиралата проверка срещу него думите му, че с многото оставки в редиците на управляващите ще се повдигне и въпросът за оставка на премиера Борисов. „Не мога да коментирам, но това са факти. Може да има връзка, може да няма връзка“, посочи той. ", "date": "2019.04.11", "title": "Валери Симеонов отново подава сигнал за имоти на министър"}
{"url": "https://www.novinite.bg/articles/173931/32-mln-leva-shte-poluchat-tyutyunoproizvoditelite-po-de-minimis", "text": "От 15 април до 10 май 2019 г. тютюнопроизводители могат да кандидатстват за държавната помощ de minimis, по която ще бъдат обезщетени за предадена и неизплатена продукция от предходни години. На последното си заседание УС на ДФ „Земеделие“ разпредели по схемата бюджет до 3,2 млн. лева, съгласно Регламент (ЕС) 1408/2013, изменен с Регламент (ЕС) 2019/316, и в съответствие със Закона за тютюна, тютюневите и свързаните с тях изделия. Указанията за предоставяне на минималната помощ са утвърдени от Министъра на земеделието, храните и горите и са публикувани на сайта на ДФ „Земеделие“ .Земеделските стопани, които могат да кандидатстват за помощта de minimis трябва да са вписани в публичния регистър на тютюнопроизводителите в Министерството на земеделието, храните и горите за 2019 г. Право на подпомагане по схемата имат физически лица, еднолични търговци, юридически лица и кооперации. Те трябва да имат сключени договори за изкупуване на суров тютюн и предавателно-приемателни протоколи за реколта 2010 с „Исперих – БТ“ - АД и с „Лийв Табако А. Михайлидис“ - АД за реколта 2016.Държавната помощ de minimis, която се предоставя на тютюнопроизводителите, има за цел да покрие част разходите за производство, съхранение и предаване на суров тютюн.Общият размер на предоставените на едно лице или предприятие помощи по схемата de minimis не може да надхвърля левовата равностойност на 25 000 евро (48 895.75 лв.) за период от три последователни бюджетни години (2017 г. – 2019 г.). Документи за кандидатстване ще се приемат в областните дирекции на ДФ „Земеделие“. Крайният срок за изплащане на помощта е 22 май 2019 г. Допуска се изплащане на помощта и след срока, при възникнали казуси и обстоятелства, изискващи извършване на допълнително обследване допустимостта за подпомагане на съответния бенефициент. ", "date": "2019.04.11", "title": "3.2 млн. лева ще получат тютюнопроизводителите по de minimis"}
