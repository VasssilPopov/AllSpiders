{"url": "https://www.novinite.bg/articles/161018/5-poveche-turisti-ot-chujbina-ochakvame-tova-lyato-u-nas", "text": "Очакваме много добър ръст на туристите през лято 2018, който не можем да постигнем без активното партньорство на бизнеса. Това заяви министърът на туризма Николина Ангелкова при откриването на новия сезон в Слънчев бряг, съобщиха от пресцентъра на министерството. Тя прогнозира 5% увеличение при чуждестранните посещения за лятото спрямо рекордната 2017 г. и предвиди ръстове от пазари като Германия, Израел, Полша, Чехия, Франция, дори от САЩ, където миналата година за първи път стартира кампанията за дигитална реклама на страната ни.Министърът посочи, че пътуванията за лятна почивка по Черноморието са сред най-предпочитаните от туристите у нас. Това прави морския туризъм основен и ключов продукт за устойчивото развитие на целия сектор. Над 70 на сто от туристите идват в България за лятна ваканция, подчерта тя и припомни, че през периода юни–септември 2017 г. чуждестранните туристически посещения бяха над 5,3 млн. Очакваме и българите, пътували през този период, да се увеличат до 1,9 млн. спрямо 1,6 млн. души година по-рано. Министър Ангелкова поздрави местната власт и управата на държавното предприятие за усилията да развиват най-големия ни курортен комплекс като още по-гостоприемен и привлекателен. Тук през сезона също се очакват повече посетители.Един от показателите е увеличеният брой заявени полети към Летище Бургас. Данните към момента са за ръст на самолетодвиженията от 18%, повече са и заявените полети от Германия, Полша, Великобритания, Чехия, Израел.През миналото лято пренощувалите в местата за настаняване в курорта са били над 756 хил., а реализираните нощувки повече от 5 млн. Близо 6% е ръстът в приходите от нощувки, достигайки близо 270 млн. лв. Министър Ангелкова пожела на бизнеса успешна работа и обеща съдействие за решаване на всички въпроси, свързани с качеството на услугите и обслужването на високо ниво. Продаваме високо качество на разумна цена и ставаме все по-предпочитана лятна дестинация въпреки огромната конкуренция в региона, заключи тя. На церемонията бяха още изпълнителният директор на „Слънчев бряг“ АД Златко Димитров, депутатите Димитър Бойчев и Диана Саватева, зам.-областният управител на Бургас Севдалина Турманова и др.", "date": "2018.06.16", "title": "5% повече туристи от чужбина очакваме това лято у нас"}
{"url": "https://www.novinite.bg/articles/161027/Piton-pogalna-jena-v-Indoneziya", "text": "Гигантски питон погълна жена в Индонезия. Инцидентът е станал на остров Мън, югоизточно от Сулавеси.Тръгналите да я издирват жената хора намериха трупа й цял, когато разрязаха подутия корем на влечугото близо до зеленчукова градина, където жертвата била видяна за последно, съобщи АФП. \"Хората са се усъмнили, че змията е погълнала жената и я убили. Когато разрязали корема й, намерили вътре жертвата\", потвърди говорител на полицията.Според него 54-годишната жена е погълната откъм главата. Питонът е бил дълъг 7 м. Гигантските питони обикновено нападат малки животни. Инцидентите с хора са сравнително редки. В Индонезия мъж беше погълнат от питон през 2017 г. на остров Сулавеси.", "date": "2018.06.16", "title": "Питон погълна жена в Индонезия"}
{"url": "https://www.novinite.bg/articles/161029/Egipet-povishi-cenite-na-gorivata-s-do-50", "text": "Египет повиши цените на горивата с до 50%, заявиха от министерството на петрола в неделя, цитирани от \"Ройтерс\" и Агенция \"Фокус\".Повишаването е продиктувано от реформения план на Международния валутен фонд, който предвижда съкращаване на държавните субсидии за някои потребителски продукти.\"Повишаването на цените ще помогне на Египет да спести до 50 милиарда египетски паунда (2.8 милиарда долара) от разпределянето на държавните субсидии за бюджетния период 2018-2019\", заяви министърът на петрола на Египет Тарек ел Мола. Повишаването на цените е третото, откакто Египет създаде своята валута паунд през ноември 2016 г., се очаква да донесе повече натиск върху египетските потребители, при които има висок ръст на безработица и ценова волатилност.\"Повишаването на цените на горивата ще помогне за намаляване на потреблението на петролни продукти с около 5%\", заяви Мола.  ", "date": "2018.06.16", "title": "Египет повиши цените на горивата с до 50%"}
{"url": "https://www.novinite.bg/articles/161030/Franciya-shte-pomogne-na-Ispaniya-za-migrantite-na-koraba-Akuarius", "text": "Мадрид обяви, че ще приеме офертата на Франция да вземе част от мигрантите от спасителния кораб „Акуариус”, който в момента пътува за Испания с повече от 600 човека на борда, информира \"Франс прес\", цитирана от БГНЕС.„Френското правителство ще работи заедно с испанското, за да се справи с мигрантите”,заяви заместник министър-председателят Кармен Калво. Франция ще приеме мигранти, които искат да отидат там, след като стигнат във Валенсия. Плавателния съд стана причина за голям конфликт между държавите-членки на ЕС. Корабът на френска неправителствена организация превозва 629 човека, включително много деца и бременни жени от бреговете на Либия. ", "date": "2018.06.16", "title": "Франция ще помогне на Испания за мигрантите на кораба \"Акуариус\""}
{"url": "https://www.novinite.bg/articles/161019/Grackiyat-parlament-glasuva-vota-na-nedoverie", "text": "Парламентът в Гърция гласува вотът на недоверие към правителството на Алексис Ципрас. Вотът е заради постигнатото споразумение за новото име на Македония - Република Северна Македония.Според опозицията споразумението между Ципрас и Заев е „престъпление срещу нацията” и „лоша сделка”.Подобно е и мнението на много от гърците. Някои от тях са крайни и заявяват, че „Македония е гръцка”. Според официалната статистика 75% от гърците не одобряват идеята Македония изобщо да присъства в името на северната им съседка.Атина дълго време отхвърляше всички предложения, включващи Македония, тъй като Гърция има северна провинция със същото име, която е била основна част от империята на Александър Македонски и е нещо, с което гърците се гордеят.Тази вечер е планиран голям протест на площад „Синтагма” в Атина. Не стихват и протестите в Македония.", "date": "2018.06.16", "title": "Гръцкият парламент гласува вота на недоверие"}
{"url": "https://www.novinite.bg/articles/161007/Jalt-i-oranjev-kod-za-valeji-v-pochti-cyalata-strana", "text": "За обилни валежи, придружени с гръмотевици, в 24 области предупреждават синоптиците днес. В областите Видин, Враца, Монтана, Ловеч и Габрово е в сила оранжев код. В тези 5 области ще има краткотрайни, временно интензивни валежи, придружени с гръмотевични бури.Има условия за градушки. Очакваните количества валежи са между 30-50 л/кв.м, в планинските райони и повече./ В 19 области е в сила жълт код София-град, София-области, Перник, Кюстендил, Благоевград, Пазарджик, Смолян, Пловдив, Кърджали, Хасково, Стара Загора, Сливен, Велико Търново, Плевен, Русе, Търговище, Шумен, Разград, Силистра. В тези райони на страната ще има краткотрайни, временно интензивни валежи, придружени с гръмотевични бури. Има условия за градушки. Очакваните количества валежи ще са между 20-30 л/кв.м.", "date": "2018.06.16", "title": "Жълт и оранжев код за валежи в почти цялата страна"}
{"url": "https://www.novinite.bg/articles/161031/Pochina-ruskiyat-dirigent-Genadij-Rojdestvenski", "text": "Диригентът, пианист и композитор Генадий Рождественски почина на 88 години, съобщи ТАСС.Повече от 50 години Генадий Рождественски ръководи различни руски и чуждестранни музикални колективи. Работил е с най-големите оркестри в света. От 2012 г. е главен диригент на Московския държавен академичен камерен театър „Борис Покровски“. Той е също педагог и професор в Московската консерватория.„Генадий Рождественски беше един от водещите диригенти от световна класа. Той беше майстор, с когото беше свързан целият живот на Болшой театър“, каза генералният директор на Болшой театър Владимир Урин.„Рождественски беше отворен за всичко ново. Той беше приятел с Шостакович и Прокофиев. Има личности, които по значимост и мащаб са определили музикалния свят в нашата страна“, добави Урин.", "date": "2018.06.16", "title": "Почина руският диригент Генадий Рождественски"}
{"url": "https://www.novinite.bg/articles/161011/Podpisvat-dogovora-za-imeto-na-Makedoniya-v-nedelya", "text": "Очаква се в неделя да бъде подписан договорът за разрешаване на спора за името между Македония и Гърция. Документът ще бъде подписан от министрите на външните работи на двете страни - Никола Димитров и Никос Кодзияс. На подписването ще присъстват премиерите на Македония и Гърция Зоран Заев и Алексис Ципрас. Самото подписване ще стане на гръцка територия, а съвместната пресконференция на двамата министър-председатели и официалният обяд - на македонска земя.На 12-ти юни Заев и Ципрас обявиха, че са постигнали съгласие за новото име на страната -Република Северна Македония. Този договор ще даде възможност на Македония да започне преговори за членство в Европейския съюз и да стане пълноправен член на НАТО. Компромисът не бе посрещнат само с овации, но се стигна и до протести в Македония и Гърция, а правителството наАлексис Ципрас се изправи пред вот на недоверие. Очаквано опозицията обвини правителството, че е направило отстъпки с „лошия договор“, докато депутатите и министрите от управляващата СИРИЗА се опитваха да убедят колегите си, че постигнатото споразумение е от полза за Гърция.Премиерът Ципрас бе категоричен, че договорът с Македония за името е от историческо значениеи ще донесе икономически ползи за двете държави. „Неотдавнашният договор, до който стигнахме след шест месеца тежки преговори с нашите северни съседи за решаване на дългогодишния спор за името на бившата югославска република Македония, е развръзка от историческо значение, успех от историческо значение за Гърция с разнообразни ползи и в икономическата сфера. Удължаването на този проблем не само лишава от възможности нашата страна, но той е и непродуктивно пилеене на сили в дипломацията, а също и лишаване от възможност страната ни да създаде силни връзки за икономическо сътрудничество и съвместно развитие с нашата съседка“, каза гръцкият министър-председател.Компромисът предизвика размирици и в Скопие, където опозицията реши да се противопостави на текста, а президентът на страната използва своето еднократно вето срещу него.След решението на спора за името Скопие се надява да получи покана за процедура по влизане в ЕС през юни и покана да се присъедини към НАТО в средата на юли.\"Ние нямаме открити въпроси със съседите. Искаме да получим шанс да започнем преговори. Това не означава членство. Европа по всяка вероятност ще се реформира и ще става все по-добра. Ние ще преговаряме, за да подобрим капацитета на македонските институции\", каза македонският премиер Зоран Заев снощи в Струмица.Споразумението все още трябва да бъде одобрено от македонския парламент и да мине през референдум, както и да бъде ратифицирано от гръцкия парламент, така че тази процедура може да отнеме месеци, отбелязва БГНЕС.", "date": "2018.06.16", "title": "Подписват договора за името на Македония в неделя"}
{"url": "https://www.novinite.bg/articles/161015/Kitaj-otgovori-na-SASht-i-naloji-mita-za-50-mlrd-dolara", "text": "Китай ще наложи 25-процентни мита на 659 американски стоки на обща стойност 50 милиарда долара, съобщи китайското министерство на търговията, цитирано от Ройтерс. Мярката е в отговор на решението на Съединените щати да наложат подобни мита на китайски стоки на същата стойност. Митата върху американски стоки за 34 милиарда долара ще влязат в сила от 6 юли. Те обхващат селскостопански продукти, автомобили и морски продукти.Допълнително ще бъде обявено от коя дата ще бъдат налагани мита за останалите 16 милиарда долара. Сред засегнатите стоки са суровия петрол, природния газ, въглищата и някои продукти от рафиниран петрол.По-рано вчера американският президент Доналд Тръмп обеща допълнителни мерки, ако Китай отговори на въведените от него мита за стратегически важни китайски вносни стоки.", "date": "2018.06.16", "title": "Китай отговори на САЩ и наложи мита за 50 млрд. долара"}
{"url": "https://www.novinite.bg/articles/161009/Za-Sofronij-ili-za-upravlenieto-na-Stoilov-pishat-kandidat-studentite-v-SU", "text": "В 9.00 часа в 23-та аудитория в Ректората на Софийския университет \"Св. Климент Охридски\" започна кандидатстудентският изпит по история на България за прием за учебната 2018/2019 година. Кандидат-студент изтегли вариант 1 на теста и двете теми, по които избират да пишат явилите се на изпита - \"Софроний Врачански - книжовна и политическа дейност\" и \"България при управлението на Константин Стоилов (1894-1899 г.)\", съобщи пресцентърът на СУ.925 са кандидат-студентите, подали заявления за явяване на изпита. Заместник-ректорът на Софийския университет проф. Ренета Божанкова е приветствала кандидатите с \"Добре дошли\" и ги е призовала да покажат своите знания и амбиция да станат студенти на 130-годишния български университет. Тя им е пожелала да зарадват родителите и учителите си, които в този момент мислено са с тях.Деканът на Историческия факултет на СУ и председател на изпитната комисия доц. Тодор Попнеделев е пожелал успех на кандидатите. Специалностите, за които кандидат-студентите могат да кандидатстват след успешно положен изпит по история на България, са Философия; Социология; Политология; Публична администрация; Културология; Библиотечно-информационни науки; Публични информационни системи; Философия (на английски език); История; Археология; Етнология; История и география; Архивистика и документалистика; История и политика на Балканите; История и философия; Хебраистика; Педагогика; Социални дейности; Неформално образование; Предучилищна и начална училищна педагогика; Социална педагогика; Специална педагогика; Логопедия; Физическо възпитание и спорт.С изпит по история на България и с изпит по български език и литература бъдещите студенти могат да запишат специалността \"Право\", а с изпит по история на България и с изпит по английски, немски, френски, испански, италиански или руски език /по избор/ - за специалностите \"Международни отношения\" и \"Регионално развитие и политика\".С успешно издържани изпити по история на България и с изпит по английски, немски, френски, испански език /по избор/ бъдещите студенти могат да запишат специалността \"Европеистика\".С успешно положени изпити по история на България и по английски и френски език /по избор/ кандидатите могат да запишат и специалността \"История и чужд език\".", "date": "2018.06.16", "title": "За Софроний или за управлението на Стоилов пишат кандидат-студентите в СУ"}
{"url": "https://www.novinite.bg/articles/161025/S-izpit-po-himiya-prodaljava-vtorata-kandidatstudentska-sesiya-na-Sofijskiya-universitet", "text": "В 14.00 часа в 224 аудитория в Ректората на Софийския университет започна изпитът по химия, за който са подали заявления 506 кандидат-студенти. Председател на изпитната комисия е доц. Иванка Дакова от Факултета по химия и фармация.Кандидат-студент изтегли вариант № 1 на теста в присъствието на заместник-ректора на Софийския университет проф. д-р Ренета Божанкова и на заместник-декана на Факултета по химия и фармация доц. Кръстанка Маринова.Проф. Ренета Божанкова приветства кандидатите в Софийския университет и им пожела страховете и притесненията им да са останали извън вратите на Университета и спокойствието и знанието да бъдат с тях по време на конкурсния изпит.Специалностите, в които се кандидатства с успешно издържан изпит по химия са:„Химия\", „Химия и английски език\", „Химия и физика\", „Химия и информатика\", „Екохимия\", „Компютърна химия\", „Ядрена химия\", „Инженерна химия и съвременни материали\", „Биология и химия\", „Геология\", „Физика\", „Инженерна физика\", „Ядрена техника и ядрена енергетика\", „Физика и математика\", „Астрофизика, метеорология и геофизика\", „Физика и информатика\", „Медицинска физика\", „Медицинска сестра\", „Комуникации и физична електроника\", „Квантова и космическа теоретична физика\", „Фотоника и лазерна физика\", „Оптометрия\", „Физика на ядрото и елементарните частици на английски език\", „Учител по природни науки в основна степен на образованието\", „Компютърно инженерство\".\r\nС успешно положени изпити по биология и по химия бъдещите студенти могат да кандидатстват за специалност „Фармация\".\r\n", "date": "2018.06.16", "title": "С изпит по химия продължава втората кандидатстудентска сесия на Софийския университет"}
{"url": "https://www.novinite.bg/articles/161008/Dve-sa-naj-veroyatnite-versii-za-katastrofata-s-voenniya-helikopter", "text": "Причините за катастрофата с хеликоптера Ми-17 в понеделник все още не са ясни, а най-вероятните версии за инцидента са две. Това стана ясно от думите на зам.-командир на ВВС и експерт по вертолетна авиация бригаден генерал Петьо Мирчев пред NOVA Военен хеликоптер Ми-17 падна в района на авиобаза Крумово край Пловдив в понеделник при тренировъчен полет. Загинаха двамата пилоти, а бордовият инженер пострада сериозно.„Все още причините за тази катастрофа не са известни. Назначена е комисия от Военна полиция и целта й е да се открият причините за инцидента. Двете най-вероятни версии са или технически проблем, свързан с опашния винт, или допусната грешка от страна на пилотите. Засега обаче всичко е в сферата на догадките”, коментира бригаден генерал Мирчев.По думите му никой не може да гарантира, че в даден момент няма да се случи нещо неочаквано. Това обаче не означава, че машината не е технически поддържана.„Единствено комисията има достъп до черната кутия и все още нямаме данни от нея”, поясни зам.-командирът на ВВС. „Професията на пилота е рискова и всеки един от тях знае това”, коментира още той.Бригаден генерал Петьо Мирчев се съгласи с това, че летателните часове на пилотите са твърде малко. „Вярно е, че спрямо стандартите на НАТО България изостава много. Търсим възможност да намалим влиянието на тези рискове”, поясни още ген. Мирчев.", "date": "2018.06.16", "title": "Две са най-вероятните версии за катастрофата с военния хеликоптер"}
{"url": "https://www.novinite.bg/articles/161021/Stolichnata-policiya-izdirva-vazrastna-jena", "text": "Столичното Осмо районно управление на полицията издирва 83-годишната Еличка Георгиева Шумилина от София, съобщиха от МВР. Жената е видяна за последен път вчера, около 13.00 часа, когато напуснала дома си в квартал \"Дружба\". Оттогава е в неизвестност.Жената е висока малко над 160 см, с пълно телосложение, къса коса и кафяви очи. Тя етрудноподвижна и ползва бастун. Няма данни за това с какво е била облечена.От полицията призовават хората, които имат информация за възрастната жена, да сигнализират при гарантирана анонимност на тел. 112, 02/9825310, 02/9827339 или в най-близкото районно управление.", "date": "2018.06.16", "title": "Столичната полиция издирва възрастна жена"}
{"url": "https://www.novinite.bg/articles/161013/Karakachanov-se-samnyava-che-imeto-Severna-Makedoniya-shte-stane-fakt", "text": "Договорът за името „Северна Македония” не съдържа претенции към България и освен това е съмнително, че въобще ще стане реалност. Това заяви пред btv вицепремиерът Красимир Каракачанов.„С този договор е нанесен съкрушителен удар на опитите на Груевски и на определени научни кръгове да налагат някакъв античен произход на македонското население”, подчерта той.Според него с подписа на о.Свети Ахил разговорът не приключва: „В Македония има бясна опозиция на името Северна Македония, има опозиция и в гръцкия парламент”.Той припомни, че западната ни съседка трябва да проведе референдум с неясен резултат, а след това и парламентът да приеме текстовете с мнозинство от две трети, което Зоран Заев и албанските му партньори нямат. Междувременно през 2019 г. има парламентарни избори в Гърция, които се очаква дясната „Нова демокрация” да спечели – а тя към момента е против името „Северна Македония”.Красимир Каракачанов не се съгласи с Велизар Енчев и Александър Йорданов, които изразиха мнение, че България ще е губещата страна от процесите на Западните Балкани. „Договорът е на базата на декларацията от 1999 г, която беше подписана от Любчо Георгиевски и Иван Костов. По това време и двамата бяха висши дипломати, тогава ръкопляскаха на това споразумение, днес критикуват договора”, посочи лидерът на ВМРО.Той подчерта, че Договорът за добросъседство съдържа гаранции, че Скопие няма да предявява претенции за територии и малцинства. А името „Северна Македония” не трябва да ни притеснява, при положение, че преди близо 30 г. сме признали сегашното, което в географски аспект покрива много по-голяма територия. ", "date": "2018.06.16", "title": "Каракачанов се съмнява, че името 'Северна Македония' ще стане факт"}
{"url": "https://www.novinite.bg/articles/161014/Krum-Zarkov-Pravitelstvoto-ne-se-spravya-i-tryabva-da-si-hodi", "text": "„Това правителство, дали има компетентност и способност да се справи с проблемите? Отговорът е – не! Правителството не се справя и трябва да си ходи.” Това каза зам.-председателят на ПГ на „БСП за България” Крум Зарков в Нова ТВ.„Ние сме длъжни да заявим, че правителството търпи провал в една от ключовите сфери на компетентност – осигуряване на обществен ред и сигурност. Оттам насетне всяка политическа сила трябва да поеме своята отговорност и да се позиционира”, това заяви депутатът по отношение на предстоящия вот на недоверие, който ще бъде искан от левицата.Зарков обясни, че броят на депутатите от ПГ на „БСП за България” е достатъчен да се иска вот и те ще се възползват от тази възможност. Народният представител припомни обещанията на ГЕРБ преди изборите, които не бяха спазени - полицай във всяко село, назначаване на нови 6000 полицаи.Според Крум Зарков всеки един от инцидентите- от бягството на затворниците от затвора, многочисленото убийство около Нова година, до убийството на крупен бизнесмен в центъра на София, трябва да коства оставката на министъра на вътрешните работи. „Взети заедно, са вече политическа отговорност на целия Министерски съвет”, каза той.По повод упреците, че няма невинен по отношение на състоянието на системата на МВР, Зарков заяви, че правителствата на Сергей Станишев и Пламен Орешарски са си отишли. „Сега трябва да дадем вот на сегашното правителство. Или се справят, или не и трябва да си ходят”, отсече Зарков. „Цяла година надзирателите на затворите и полицаите протестираха. Никой не ги чу. Никой не им даде това, от което се нуждаят. Диалогът е много труден”, каза още депутатът.", "date": "2018.06.16", "title": "Крум Зарков: Правителството не се справя и трябва да си ходи"}
{"url": "https://www.novinite.bg/articles/161016/Cvetanov-Pravo-na-opoziciyata-e-da-iska-vot-na-nedoverie-chakam-s-netarpenie-motivite", "text": "Право на опозицията е да иска вот на недоверие към правителството. Това коментира председателят на ПГ на ГЕРБ Цветан Цветанов в предаването \"Седмицата\" по Дарик по повод заявката на БСП за искане на вот на недоверие към кабинета \"Борисов 3\" в сферата на сигурността. Цветанов очаква с нетърпение да бъдат внесени мотивите за вота на недоверие, след като по думите му седмица не стигнала на опозиционната партия да ги представи в парламента.Цветанов напомни, че от левицата поискаха вот на недоверие към правителството и преди началото на българското председателство на Съвета на ЕС през януари. \"Разбира се, той не мина. Но това беше ясен политически знак каква е тяхната съпричастност към председателството, което предстоеше за България. Сега, когато то завършва и е успешно по оценки на европейските лидери и министри от Европа, мога да кажа, че БСП искат да затворят българското председателство отново с вот на недоверие, за да покажат тяхната си идентичност на партия, която иска само да върви в конфронтация, партия, която не се старае и стреми да участва в политически живот на страната, да предлага алтернативни решения. Ние знаем как управлява БСП и в сектор \"Сигурност\", и сектор \"Икономика\", и сектор \"Енергетика\", каза Цветанов.Той заяви, че очаква с нетърпение да бъдат внесени в Народното събрание мотивите за вота на недоверие. \"Една седмица не е достатъчна за БСП да внесе мотивите, за да поискат вот на недоверие\", подчерта Цветанов. В това, че според заявката на левицата искането за вот на недоверие се инициира единствено от БСП, без да се търси подкрепата на ДПС, Цветанов видя знак, че от столетницата се стремят към \"повече шум, внушения, но не и реални решения\".В отговор на въпросите, набелязани от евродепутата Ангел Джамбазки, \"защо има недокомплект в МВР, защо е демотивиран съставът\", Цветанов каза, че се надява на смислен дебат по тези въпроси.\"Недокомплектът в МВР се генерира от момента, в който започнаха резките промени след 2013 година. Изграждането на един служител в системата на МВР, за да може да бъде в пълната си функционалност като професионални качества, е от пет до седем години. Точно затова имаше умисъл в съсипването на системата за сигурност 2013 година точно от тези, които днес говорят за вот на недоверие по темата \"сигурност\". А ние знаем какво пък имаха те като наследство през 2009 година с тези отвличания\", каза председателят на ПГ на ГЕРБ и министър на вътрешните работи в периода 2009-2013 година. По думите му системата за сигурност била разбита към 2009 година", "date": "2018.06.16", "title": "Цветанов: Право на опозицията е да иска вот на недоверие, чакам с нетърпение мотивите"}
{"url": "https://www.novinite.bg/articles/161026/V-Germaniya-Starite-pravila-za-otnosheniyata-mejdu-zapadnite-sayuznici-ne-vajat", "text": "\r\nНяма смисъл западните съюзници на САЩ да се опитват да разберат президента Доналд Тръмп, каза германският външен министър Хайко Маас в интервю, публикувано днес в италианския вестник \"Кориере дела сера\" и цитирано от ДПА.\r\nТака Маас отговори на въпрос относно шокиращия начин, по който Тръмп се отказа от подписа си под общата декларация след срещата на лидерите на Г-7 в Канада.\r\n\"Честно казано, не съм сигурен дали трябва изобщо да си правим труда да разбираме какво Тръмп или някой друг прави. Важното е да направим правилните изводи\", каза Маас.\r\n\"Това се отнася не само за Европа, но и за целия Запад, включително и за Атлантическия алианс (НАТО). Аз не бих казал, че Западът вече не съществува, а по-скоро, че той ще се ръководи от различни правила, - посочи германският топдипломат. - Някои неща, които не сме поставяли под въпрос - особено това, че САЩ ще гарантират цялостната сигурност в Европа, вече просто не важат.\"\r\nМаас даде интервюто си преди срещата в понеделник в Берлин между канцлерката Ангела Меркел и новия италиански премиер Джузепе Конти, оглавил правителството на популистката коалиция.\r\nВъншният министър каза, че симпатизира на Италия, когато тя се оплаква от недостатъчна помощ от главните играчи в ЕС относно мигрантската вълна и добави, че Германия трябва повече да се вслушва в партньорите си.\r\n  ", "date": "2018.06.16", "title": "В Германия: Старите правила за отношенията между западните съюзници не важат"}
{"url": "https://www.novinite.bg/articles/161010/Bezsanna-nosht-v-Montana-sled-poroya", "text": "Десетки коли в Монтана бяха блокирани по наводнените улици след обилните валежи и градушки в петък, съобщава NOVA.Подадени са десетки сигнали за наводнени къщи и паднали дървета в района. Дъждът, който се изсипа, бе 40 литра на квадратен метър в рамките на два часа.През нощта също е валяло, а хората не са спали, за да изкарват водата от къщите си. Причината обаче не е пороят, а неработещ канал, който е върнал мръсната вода в домовете им.Притесненията са, че в събота и неделя се очакват още проливни дъждове в Монтана.", "date": "2018.06.16", "title": "Безсънна нощ в Монтана след пороя"}
{"url": "https://www.novinite.bg/articles/161020/Petkov-Okaza-se-che-e-trudno-da-se-otteglish-ot-ministerskiya-post-dori-kogato-go-iskash", "text": "Министърът на труда и социалната политика Бисер Петков сподели, че подал оставка в понеделник след разговор с премиера, защото смятал, че няма възможност да овладее разрастващия протест на майките на деца с увреждания. Това призна самият той в предаването \"Седмицата\" по Дарик. Впоследствие премиерът го му се обадил във вторник и му казал, че не приема оставката и той трябва да остане министър. Оказа се, че е трудно да се оттеглиш от министерския пост дори когато го искаш, сподели Петков.\"Подадох оставка в понеделник след разговор с премиера, на който присъстваше и финансовият министър, по разрастващия се протест на майки на деца с увреждания. Премиерът поиска обяснение защо след като за тази година средствата за политиката по интеграция на хората с увреждания в бюджета на министерството са нараснали с 80 млн. лв., има такъв протест и поиска от мен действия, с които да се реши проблемът.  Споделих, че затова е необходим и допълнителен ресурс. Коментирахме, че за 2018-а бюджетът на министерството за тази политика е 268 милиона, а точният ми израз беше, че вероятно трябва да се удвои \", каза Петков. Министърът посочи, че в пряк текст от премиера не му е искана оставката, но той преценил, че в тази ситуация е в невъзможност да овладее този протест и това била причината да подаде оставка.\"Оказа се, че е трудно да се оттеглиш от министерския пост дори когато го искаш\", каза Петков. Той сподели, че във вторник сутринта премиерът му се обадил и казал, че не приема оставката и Бисер Петков трябва да остане на работа и да се решат проблемите. \"Аз имах своето възражение, но вие разбирате, че една оставка, за да бъде приета, трябва да бъде приета от Народното събрание, а за да отиде в НС, трябва да бъде внесена от министър-председателя\", каза Петков и допълни, че той е депозирал оставката си при премиера писмено и по думите му тя остава \"актуална\".Протестът на родителите на деца с увреждания е срещу цялата система, каза министърът. По думите му те искат коренна промяна на системата, започвайки от медицинската оценка, преминавайки през правата, които се дават, органите, които правят оценка на потребностите, но концентрират своето искане в приемане на закон за личната помощ.Увеличението на бюджета, което споменах, основна част - 68 млн., е за финансиране на асистентски услуги, които до миналата година се финансираха чрез проекти по ОП \"Развитие на човешките ресурси\", каза Петков.Понастоящем обхватът на тези услуги се е запазил, като те се заплащат вече с държавни пари, но според родителите на деца с увреждания средствата и грижата не са достатъчни. 23 000 души получават асистентска услуга, като половината са хора с увреждания, а другата част са възрастни хора, на които е невъзможно да се обслужват сами. Заделената сума за тази услуга на годишна база доближава 80 млн. лева. Има и хора, заявили необходимост от такава услуга, които са били оценени, но поради ограничения ресурс не я получават, стана ясно от думите на министъра. Той напомни, че личните асистенти подпомагат нуждаещите се хора в домашна среда. За да бъде осигурен човек до всеки нуждаещ се и да се финансира тази услуга според индивидуалните потребности на всеки един, се изисква сериозен финансов ресурс, каза Петков.По проекта за закон за личната помощ, внесен чрез омбудсмана Мая Манолова, ще се изисквадопълнителен финансов ресурс, като министърът не се ангажира с оценка. Той посочи, че максималният брой потенциални ползватели на асистентската услуга са около 80 000 човека. Броят се свързва с този на пенсионерите над 16 години, получаващи добавка за чужда помощ по данни на НОИ към края на март. Част от тези хора - около 2700 души, са в домове. Асистентската услуга е почасова и се осъществява в домашна среда. Спорен момент идва именно тук, ако се разпише всички потенциални ползватели да имат тази услуга, то нуждата на всеки би трябвало да се установи чрез оценка. Понастоящем усреднената стойност за продължителността на услугата сред тези, които я ползват, е четири часа на ден, каза министърът.Той обясни, че подопечното му ведомство е започнало реформа в сферата в началото на тази година в две направления, едното от които е подготовка на закон за социалните услуги. Петков изтъкна, че към настоящия момент има 720 услуги за хората с увреждания, сред които и тази за асистент. Предвидено е откриването на още 100 социалните услуги, насочени към хора с увреждания и възрастни хора. Това е един от инструментите за подкрепа и интеграция на тези хора. Петков каза по повод проектозакона за личната помощ, че той е бил представен в края на миналата седмица, а министерството го получили в началото на настоящата седмица. За вторник е свикано заседание на съвета за интеграция, който министърът председателства. Там ще бъде обсъден този законопроект. Във вторник би трябвало да се проведе дебатът, каза министърът. Той допусна, като се базира и на разговори с омбудсмана и майките, че предложението може да претърпи промени, така че да бъде реалистично и изпълнимо.", "date": "2018.06.16", "title": "Петков: Оказа се, че е трудно да се оттеглиш от министерския пост дори когато го искаш"}
{"url": "https://www.novinite.bg/articles/161023/BSP-vnasya-vota-na-nedoverie-kam-kabineta-v-sryada", "text": "БСП внася вота на недоверие към правителството в сряда, заяви в предаването \"Седмицата\" по Дарик депутатът от левицата Иван Иванов. Социалистите обявиха тази седмица намерението си да искат вот на недоверие към кабинета в сферата на сигурността. „Случващото се в страната не трябва да се прикрива, като с параван, от европредседателството. То не би трябвало да е прах в очите на хората за неуспехите на управлението, които не са малко. Един от най-проблемните сектори у нас е „Сигурност”, категоричен бе Иван Иванов.Депутатът припомни, че приетият по времето на Пламен Орешарски нов закон за МВР е преправян после 19 пъти, но въпреки това работи. „Ние обявихме, че това е наша инициатива и вотът ще бъде внесен с подписите на народните представители от БСП. Аз съм сигурен, че Цветан Цветанов ще бъде изненадан от подкрепата, която ще получим на вота”, добави той.„БСП винаги е подкрепяла диалога между България и Македония. Убедени сме, че трябва да се стигне до развръзка в преговорите между Ципрас и Заев. Името Северна Македония съдържа в себе си географско понятие. Ако това име остане, България трябва да има ясна и категорична позиция за гаранции срещу териториални претенции”, каза Иван Иванов.Народният представител заяви, че левицата има много позитивно отношение към законопроекта за хората с увреждания, внесен от омбудстмана Мая Манолова.", "date": "2018.06.16", "title": "БСП внася вота на недоверие към кабинета в сряда"}
{"url": "https://www.novinite.bg/articles/161017/Mariya-Gabriel-s-prestijno-otlichie-za-varhovi-postijeniya-na-jenite", "text": "Българският комисар по цифровата икономика и общество Мария Габриел стана носител на най-престижната награда на Италия за върхови постижения на жените \"Мариса Белисарио\".Статуетката й беше връчена от председателя на Европейския парламент Антонио Таяни на тържествена церемония в Рим, докато на стената вървяха кадри от професионалния път на българския еврокомисар в европейската политика. Вече 30 години в памет на Мариса Белисарио – топ мениджър на Италия, едноименната фондация отличава със \"Златна ябълка\" заслугите и постиженията на жени в различни професии, управлението, науката, икономиката и социалните каузи както на национално, така и на европейско ниво.Високото отличие се присъжда в няколко категории, като Изборната комисия е взела решение с единодушно гласуване да удостои комисар Мария Габриел с наградата в юбилейното 30-о издание в категория \"Награда на Европа\".При приемането на наградата Мария Габриел заяви, че за нея тя е символ на признание, но и отговорност.\"Силата на визията ми за цифровото бъдеще на Европа е кодирана в принципа, който следвам. Работя за цифрова политика, която да отчита интересите на европейските граждани, а човекът да остане управляващ технологиите. За няколко месеца постигнахме голям напредък в изграждането на цифровия единен пазар – регламента за защита на данните, пакета за киберсигурност, мерките за развитието на изкуствения интелект и суперкомпютрите, действията за насърчаване на цифровите умения, подкрепата за стартъпите, постигнатите споразумения относно европейския аудиовизуален сектор и спектъра за високоскоростен интернет и много други. Ето защо тази награда за мен е признание за усилията, които полагаме за силна цифрова Европа. Но тя е и отговорност да продължавам да работя с неотслабваща енергия за цифров единен пазар, който не остава никого изключен и ползите от който са за всички. Тази награда е и израз на потенциала на жените да бъдат начело на цифровата промяна и съм горда да бъда неин носител\", каза българският еврокомисар.", "date": "2018.06.16", "title": "Мария Габриел с престижно отличие за върхови постижения на жените"}
{"url": "https://www.novinite.bg/articles/161022/Policiyata-vav-Veliko-Tarnovo-izdirva-13-godishna-uchenichka", "text": "Полицията във Велико Търново издирва 13-годишно момиче. Седмокласничката от СУ \"Емилиян Станев\" Теодора Василева е в неизвестност от петък, съобщи БТА, като се позова на директора на Областната дирекция на МВР във Велико Търново старши комисар Димитър Машов.Теодора е висока 1,64 м, с тъмна коса и очила. В неизвестност е от 11.00 часа на 15 юни.В издирването са включени и служители от областните дирекции на полицията в Плевен и Враца, както и на територията на цялата страна.От полицията апелират към всеки, който има информация за момичето, да подаде сигнал на тел. 112 или в най-близкото управление на МВР.", "date": "2018.06.16", "title": "Полицията във Велико Търново издирва 13-годишна ученичка"}
{"url": "https://www.novinite.bg/articles/161028/Zaharieva-Celta-ni-e-na-26-yuni-Makedoniya-da-zapochne-pregovori-za-chlenstvo-v-ES", "text": "Нашата цел е на 26 юни Македония да започне преговори за членство в ЕС, а на 11 юли да стане член на НАТО\". Това каза вицепремиерът и министър на външните работи Екатерина Захариева в Скопие на официалното откриване на фестивала \"One Love Tour 2018\", информира Агенция \"Фокус\".\"Няма никакво време и съм убедена, че след подписването на договора между Македония и Гърция утре, на 26 юни, когато е съветът по общи въпроси, който аз председателствам, Македония ще получи „зелена светлина“. Нищо не спечелихме с този 27-годишен спор, нищо не спечелиха гражданите на двете държави преди подписването на договора за добросъседство. И само ще спечелим, ако на 26 юни Македония започне преговорите за членство. В противен случай рискуваме най-ранната следваща възможност да бъде в края на 2020 г. Не мисля, че македонският народ заслужава това\", каза още Захариева. Тя уточни, че за България е приемливо всяко име.\"Ние сме ви признали първи, но това, което е важно за нас, е да няма териториални претенции. Но договорът за добросъседство ще продължи да важи. Целта на нашето председателство беше да направим процеса по прием на Македония в ЕС необратим. Успяхме да деблокираме процес, който беше блокиран 15 г. Страните от Западните Балкани са в центъра на европейската външна политика – не го изпускайте този шанс\", каза Захариева.На въпрос защо премиерът Бойко Борисов е отказал да се срещне с президента на Македония Георге Иванов при визитата му в България, тя отговори: \"Премиерът много пъти се е срещал с президента Иванов, но ние не искаме да се месим в македонската външна политика. Нашата цел е на 26 юни Македония да започне преговори за членство в ЕС, а на 11 юли да стане член на НАТО. И няма да пестим усилия, за да се случи това\". ", "date": "2018.06.16", "title": "Захариева: Целта ни е на 26 юни Македония да започне преговори за членство в ЕС"}
{"url": "https://www.novinite.bg/articles/161012/Golyam-pojar-izbuhna-v-shkolata-po-izkustva-v-Glazgou", "text": "Пожар обхвана архитектурно ценна сграда от Школата по изкуства в Глазгоу за втори път за последните четири години.Пламъците са обхванали сградата Макинтош, която беше в процес на възстановяване след пожар от май 2014 г. Няма данни за пострадали. С бедствието се борят над 60 пожарникари.Сградата е била проектирана от архитекта Чарлс Рени Макинтош в края на XIX век и привлича по около 20 000 посетители годишно.Британското правителство е готово да помогне финансово или другояче, заяви министърът за Шотландия Дейвид Мъндел, след като пожарът се разрасна.Няколко съседни имота, сред които концертната зала на британското музикално дружество, са понесли големи щети, а 120 пожарникари продължават да се борят с огъня.Първият министър на Шотландия Никола Стърджън заяви, че ситуацията е изключително сериозна.\"Отново сме задължени на храбростта на нашите пожарникари и другите спешни служби. Мислите ми тази вечер са за безопасността за хората, но сърцето ми се къса за любимото Училище по изкуствата на Глазгоу\", написа тя в Тwitter.", "date": "2018.06.16", "title": "Голям пожар избухна в школата по изкуства в Глазгоу"}
{"url": "https://www.novinite.bg/articles/161032/Kaloyan-Pargov-Celta-na-BSP-tazi-godina-e-da-povishi-doverieto-i-rejtinga-si", "text": "Основната цел на БСП за тази година е да повиши доверието и рейтинга си. Това каза лидерът на БСП - София Калоян Паргов в предаването \"Бареков & Байрактаров без цензура\" по \"Евроком\".Калоян Паргов припомни, че за последната година народните представители от БСП имат над 30 законопроекта, които не са приети.Лидерът на столичните социалисти призна, че решението за стратегически партньор не е лесно.Калоян Паргов засегна и темата здравеопазване. Според него, принципът на финансиране на здравната система трябва да бъде променен.", "date": "2018.06.16", "title": "Калоян Паргов: Целта на БСП тази година е да повиши доверието и рейтинга си"}
{"url": "https://www.novinite.bg/articles/161024/Povdignaha-obvinenie-na-gracki-deputat-sled-negovo-izkazvane-toj-ukri", "text": "Депутатът от \"Златна зора\" Константинос Барбарусис, който вчера в парламента на Гърция призова за военен преврат, е обвинен в предателство и подклаждане на насилие. Той все още не е арестуван, а полицията го издирва, след като е успял да избяга с кола. Барбарусис бе изгонен от партията, а срещу него е възбудено наказателно преследване. Опитът за бягство от властите допълнително утежнява положението му, а към това се прибавя и опасно шофиране, което е можело да предизвика катастрофа.Константинос Барбарусис, говорейки от парламента, призова армията да арестува премиера Алексис Ципрас, лидера на малкия партньор в управляващата коалиция в Гърция Панос Каменос и гръцкия президент Прокопис Павлопулос, след което неговата партия бе отстранена от дебата за вота за недоверие към правителството. Премиерът Алексис Ципрас и неговото правителство се изправиха пред вот на недоверие в парламента заради споразумението за новото име на Македония, което правителствените ръководители на двете страни постигнаха по-рано през седмицата.  Депутатът късно снощи е карал по една от магистралите в Гърция и при полицейския знак не само че не спрял, но и отпрашил с висока скорост от - около 180 километра в час, в неизвестна посока. Полицаите го преследвали, но така и не са успели да го заловят. До рано сутринта опитите за локализиране и арестуване на Барбарусис продължаваха, но без резултат.И въпреки че членовете на парламентарната група на \"Златна зора\" с аплодисменти приветстваха речта на Барбарусис, вероятно за да избегнат допълнителни нарушения на законите (в Гърция все още продължава процесът срещу \"Златна зора\"), малко по-късно той беше изгонен от партията.Гръцката прокуратурата, повдигна обвинения срещу него за държавна измяна и в рамките на закона след подадена жалба от министъра на отбраната Панос Каменос и заместник-министър на отбраната Фотис Кувелис, Барбарусис трябва да бъде арестуван в рамките на 48 часа.", "date": "2018.06.16", "title": "Повдигнаха обвинение на гръцки депутат след негово изказване, той укри"}
