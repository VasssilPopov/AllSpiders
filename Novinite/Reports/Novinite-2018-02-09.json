{"url": "http://www.novinite.bg/articles/156497/Dobri-sa-usloviyata-za-ski-v-Pamporovo", "text": "Добри са условията за ски в Пампорово, отворени са 11 писти в ски зоната, информират от Планинската спасителна служба. Слънчево време и дневна температура от 8 градуса допълват комфорта на скиорите и сноубордистите в курорта. Хотелите в Пампорово работят през февруари с почти 100 процента заетост на легловата база, информират от \"Пампорово\" АД. Български, румънски, сръбски, ирландски, гръцки туристи са основните ваканционни групи в курорта в момента. Наблюдава се увеличение на туристическия поток от румънски, сръбски, ирландски и молдовски пазари. Изключително високата заетост на хотелите се очаква да се задържи до 6 март, а целият февруари се очертава като силен за курорта месец.", "date": "2018.02.09", "title": "Добри са условията за ски в Пампорово"}
{"url": "http://www.novinite.bg/articles/156489/Novo-taksuvane-za-kamioni-i-avtobusi-po-slovenskite-patishta", "text": "От 01.04.2018 г. в Република Словения се въвежда ново електронно таксуване за превозни средства с тегло над 3,5 тона, движещи се по високоскоростните пътища, предаде БТА, като се позова на информация от МВнР.След тази дата няма да бъде възможно заплащането на пътната такса на пунктовете за тази цел, както и използването на електронни карти ДАРС и устройствата АВС. Всяко тежкотоварно превозно средство ще се регистрира с цел използването на системата DarsGo, както и трябва да е снабдено с устройството DarsGo, чрез което се начислява пътната такса. Към момента регистрирането и получаването на DarsGo възможно в сервизите DarsGo. Регистрацията ще бъде възможна и на бензиностанции. Препоръчва се потребителите на системата DarsGo да сторят това възможно най-бързо, за да избегнат очакваните опашки за регистрация при преминаването към новата система.Заплащането на пътните такси по сега действащата система може да се извършва до края на деня на 31 март 2018 г. включително. ДАРС не предвижда \"период за толеранс\". За да се избегнат недоразумения, старата и новата система за таксуване за преминаване през Република Словения няма да функционират паралелно. Словенските власти подчертават, че при липса на регистрация и устройство ще бъдат налагани глоби както на водачите на автобусите и тежкотоварните автомобили, така и на собствениците на фирмите, които своевременно не са предприели необходимите действия.", "date": "2018.02.09", "title": "Ново таксуване за камиони и автобуси по словенските пътища"}
{"url": "http://www.novinite.bg/articles/156501/Turciya-e-10-a-v-sveta-po-zlatni-rezervi", "text": "Турция за пръв път се нарежда сред 10-те държави в света с най-големи резерви в злато, измествайки от последното място Индия. Златният резерв на Турция е 564,80 тона, сочи статистиката на Световния съвет по златото. Първи в света по златни резерви са САЩ с 8133 тона, следвани от Германия и Италия. Златото в общите златно-валутни резерви на Турция съставлява около 18,3%, предаде БГНЕС. През миналата година Анкара на два пъти увеличи златото си с 30,1 тона и 33,9 тона съответно.", "date": "2018.02.09", "title": "Турция е 10-а в света по златни резерви"}
{"url": "http://www.novinite.bg/articles/156477/Slanchevo-vreme-s-vremenni-uvelicheniya-na-oblachnostta", "text": "Днес ще преобладава слънчево време с временни увеличения на облачността. Ще духа до умерен вятър от запад-северозапад. Максимални температури между 10° и 15°. През нощта срещу събота от югозапад облачността бързо ще се увеличава.Атмосферното налягане слабо ще се повиши и ще бъде близко до средното за месеца.Над планините ще преобладава слънчево време с временни увеличения на облачността, по-значителни над Стара планина. Ще духа умерен до силен вятър от запад-северозапад. Максимална температура на височина 1200 метра около 3°, на 2000 метра – около минус 3°.Над Черноморието ще преобладава слънчево време с временни увеличения на облачността. Ще духа до умерен вятър от запад-северозапад. Максимални температури на въздуха: 11-14°. Температурата на морската вода е 5-7°. Вълнението на морето ще бъде 2-3 бала.", "date": "2018.02.09", "title": "Слънчево време с временни увеличения на облачността"}
{"url": "http://www.novinite.bg/articles/156500/GDBOP-tarashi-adresi-v-Kazichene", "text": "Акция се проведе в столичното село Казичене. По информация на НОВА ГДБОП работи по сигнал за наркотрафик.От МВР официално не обявяват подробности. По първоначална информация спецекипите са открили дрога в автомобил. На място се проверява и една от къщите.Полицията отрича акцията да има общо с разследването за отвичане или с последните криминални случаи в страната.    ", "date": "2018.02.09", "title": "ГДБОП тараши адреси в Казичене"}
{"url": "http://www.novinite.bg/articles/156479/Dnes-e-evropejskiyat-den-na-telefon-112", "text": "На 9ти февруари се отбелязва Европейския ден на телефон 112.По този повод ще се проведе демонстрация за начина, по който работи спешната телефонна линия. Очаква се в реално време да бъде визуализиран пътят, който един спешен сигнал изминава от регистрирането му на 112 до приключване на спасителните дейности на мястото на инцидента.Очаква се днешният ден да бъде отбелязан във всички страни членки на Европейския съюз. ", "date": "2018.02.09", "title": "Днес е европейският ден на телефон 112"}
{"url": "http://www.novinite.bg/articles/156481/Pchelarite-praznuvat-dnes", "text": "На днешната дата своя имен ден празнуват всички, които носят имената: Харалампи, Харалампий, Хари, Харалан, Ламби, Ламбо, Валентин, Валентина, Вальо и Валя.На днешния ден православната църква почита св. Харалампий – християнският светец-лечител, който според поверието държи всички болести. На днешния празник, жените месят питки, мажат се с мед и се раздават за здраве. Св. Харалампий е покровител на пчеларите, затова и днешният ден е празник на пчеларите и на пчелите. Традицията повелява в църквата да се занесе мед за освещаване, за да има здраве и мед през цялата година.Смята се, че този мед придобива лековити сили и се пази за специални случаи. Ако някой се разболее, той трябва да вкуси от него, за да оздравее бързо. В българския народен календар денят се нарича още Хараланбей, Араланбей, Хараламповден и Чуминден. Според поверието, за да се предпазят от лоши болести, жените не трябва да работят на този ден, освен да омесят питката и да я занесат в храма за освещаване.По канон свети Харалампий се отбелязва на 10 февруари, но заради утрешната задушница преди неделя Месопустна светите литургии ще се отслужат днес. На 10 февруари се почита също и св. Валентина, за която се знае само, че е живяла през 4-и век в околностите на гр. Кесария, близо до Палестина. Когато я карат да принесе жертва на езически божества, тя хвърля камък върху светилището и му обръща гръб. Скоро след това е обезглавена.", "date": "2018.02.09", "title": "Пчеларите празнуват днес"}
{"url": "http://www.novinite.bg/articles/156483/Vojnata-po-patishtata-vze-pet-novi-jertvi", "text": "5 души са загинали и 17 са ранени при 17 тежки катастрофи в страната през изминалото денонощие. Това съобщиха от пресцентъра на МВР. В столицата са регистрирани 4 тежки и 182 леки пътни инцидента, при които са пострадали 4 души. От началото на годината жертвите на пътя са 54, а пострадалите са 756.", "date": "2018.02.09", "title": "Войната по пътищата взе пет нови жертви"}
{"url": "http://www.novinite.bg/articles/156490/Stolichniya-kvartal-Fakulteta-izlizat-na-protest", "text": "Недоволство се надига в столичния квартал \"Факултета\" заради изключително високите сметки за ток. Хората през последните месеци получават фактури за между 600 лв. и 1000 лв.\"Ние не можем да си позволим да работим за 300-400 лв. и да плащаме такива високи цени”, коментира Рашо Илиев, който наскоро е платил 774 лв., а сега му предстои да даде над 800 лв. Домът му е обзаведен с модерни електроуреди, но и отопление на печка тип \"кюмбе\", разказва bTV.\"По цял ден нито съм тук, нито семейството ми, всички сме на работа\", подчерта мъжът, който преди години имал малък цех и даже за него плащал наполовина на това, което сега искат от ЧЕЗ за потреблението в къщата му.Хората от квартала, в който живеят предимно роми, се оплакват, че волтажът е нисък, спиранията на тока продължават по няколко дни, никой не знае към кое табло е, хартиените сметки не идват и електромерите не се подменят. Техниците от енергото пък никога не констатирали проблеми.От квартала са категорични, че не е възможно някой да се прикачва към коректните платци - сложен е СОТ, имало и охранители.Тази вечер от \"Факултета\" организират протестно шествие по бул. \"Възкресение\" с искане за среща с началника на енергото.От ЧЕЗ заявиха в своя позиция, че проблемите с разпращането на хартиените фактури се дължат на неточни адреси, а направените проверки по сигнали за нереални сметки не са открили нарушения.", "date": "2018.02.09", "title": "Столичния квартал \"Факултета\"  излизат на протест"}
{"url": "http://www.novinite.bg/articles/156485/Spipaha-30-000-kasa-cigari-bez-banderol", "text": "Около 19:00 часа на На 8 февруари 2018 г. в Разлог е спрян лек автомобил за проверка, в хода на която са намерени и иззети 1 500 кутии цигари (общо 30 000 къса), без поставен акцизен бандерол. Това съобщиха от ОДМВР-Благоевград. Образувано е досъдебно производство за извършено престъпление по чл. 234, ал. 1 от НК. Водачът на автомобила – Н.М. (48 г.) от града е задържан със заповед за задържане за срок до 24 часа.", "date": "2018.02.09", "title": "Спипаха 30 000 къса цигари без бандерол"}
{"url": "http://www.novinite.bg/articles/156494/Polkovnik-Rosen-Todorov-poema-shefstvoto-na-NSO", "text": "Със свой указ президентът Румен Радев освободи генерал-лейтенант Ангел Антонов от длъжността началник на Националната служба за охрана /НСО/. Това съобщиха от прессекретариата на държавния глава. С друг указ държавният глава назначи заместник-началника на Националната служба за охрана полковник Росен Тодоров да изпълнява правомощията на началник на НСО.", "date": "2018.02.09", "title": "Полковник Росен Тодоров поема шефството на НСО"}
{"url": "http://www.novinite.bg/articles/156495/Namalyavat-zloumishlenite-pozvanyavaniya-na-tel-112", "text": "200% ръст на сигнали за телефонни измами отчитат само за година в Монтана, а в Перник е 75%. Това сочи статистиката на спешния телефон 112.   През 2017-а на спешния телефон са получени над 4 млн. обаждания. Само половината са реални сигнали. Основните обаждания са за помощ от полицията и Бърза помощ. Статистиката отчита 14% намаление на злоумишлените позвънявания. Техниката, която беше инсталирана преди 10 години вече е остаряла и се нуждае от подновяване, каза директорът на телефон 112 Цветомир Цеков. Той припомни, че сега ще се изготвя стратегия за обновяването.   До края на март у нас трябва са е въведена и услугата eCall-възможността автомобили сами да изпращат сигнали при инциденти.За хора с увредено зрение и слух също е разработва възможност да подават сигнали.", "date": "2018.02.09", "title": "Намаляват злоумишлените позвънявания на тел. 112"}
{"url": "http://www.novinite.bg/articles/156502/Nedostig-na-kadri-i-v-sferata-na-hleboproizvodstvoto", "text": "Има недостиг на кадри и в сферата на хлебопроизводството и сладкарството. Това каза в интервю за Радио „Фокус“ – Варна Иво Бонев, председател на Съюза на хлебопроизводителите и сладкарите във Варна. По думите му старите кадри се пенсионират, а младите хора, които завършват специализираните училища във Варна, започват работа основно в Западна Европа. „Сложна е ситуацията с кадрите както във всички браншове, така и при нас. Ние не можем да разчитаме на подготвени кадри, а сами трябва да ги обучаваме. От друга страна мотивацията и желанието на един млад човек да работи в бранша не е на високо ниво. Трудът е повече нощен, има лек шум, запрашеност, но това е много благородна професия. Да произвеждаш хляб е свързано и с религията ни. По-добър става човек, когато произвежда продукт, консумиран ежедневно. Ние разчитаме на хора, които сами обучаваме. Задържаме ги основно с по-високи заплати“, заяви Иво Бонев. Той подчерта, че през миналата година ръстът на работната заплата на служителите в бранша е бил над 20%. „Очаквам подобен ръст и през тази година. Варна е сезонен град, зависими сме от туристите. През април хотелите дърпат много кадри и става една борба. Трудно е, но се справяме. Предстои ни, надявам се, една по-добра година“, каза още Иво Бонев.", "date": "2018.02.09", "title": "Недостиг на кадри и в сферата на хлебопроизводството"}
{"url": "http://www.novinite.bg/articles/156504/Valo-Toploto-izleze-ot-zatvora", "text": "Бившият директор на столичната „Топлофикация” Валентин Димиров, известен като Вальо Топлото, вече е на свобода. Той изтърпя тригодишната си присъда за безстопанственост.Срещу него обаче остават две висящи дела.Валентин Димитров си тръгна за вкъщи по обяд.  Той не отговори на въпроса с какво ще се занимава от тук нататък.В началото на месеца Димитров беше оправдан по обвинението за валутни престъпления.Срещу него обаче остават две незавършени дела – за данъчни престъпления и за длъжностно присвояване.", "date": "2018.02.09", "title": "Вальо Топлото излезе от затвора"}
{"url": "http://www.novinite.bg/articles/156482/Obsajdat-na-vtoro-chetene-promeni-v-Zakona-za-bankovata-nesastoyatelnost", "text": "Парламентът продължава с второ четене на промени в Закона за банковата несъстоятелност. След това депутатите ще продължат с второ четене на промени в Закона за обществените поръчки, предаде БНТ.В парламентарния контрол от 11.00 ч. ще участват министрите Емил Караниколов, Теменужка Петкова, Боил Банов, Николай Нанков, Бисер Петков и Красимир Вълчев.Председателстващият пленарното заседание Емил Христов призова депутатите да отбележат 139-ата годишнина от Учредителното събрание. \"Нека си припомним делото на учредителите, на строителите на съвременна България. Учредителното събрание е пример как представителите на българския народ, обединени от общ идеал, могат да работят за постигане на общото благо, да работят за националния интерес и с общата мисъл, че България трябва да е дом за всички нас\", заяви Христов.По повод на годишнината утре - 10 февруари, Народното събрание ще отвори врати за посетители.", "date": "2018.02.09", "title": "Обсъждат на второ четене промени в Закона за банковата несъстоятелност"}
{"url": "http://www.novinite.bg/articles/156486/Prieha-na-vtoro-chetene-zakona-na-Peevski-za-KTB", "text": "Парламентът прие на второ четене предложените от ДПС и депутата Делян Пеевски промени в Закона за банковата несъстоятелност, известен още като Закон за вторичното разграбване на КТБ.Измененията предвиждат всички прехвърляния на дялове от търговски дружества от длъжници на банката в периода от 20 юни 2014 г., когато КТБ беше поставена под надзор, до обявяването й в несъстоятелност, да се смятат за недействителни.Синдиците на банката или Фонда за гарантиране на вземанията могат в 5-годишен срок от откриване на производството по несъстоятелност да предявят искане за тези прехвърляния.Погасените кредити към банката, които са били изплатени с пари, а не с обезпечения, ще се смятат за действителни.Според опозицията в парламента законът не може да действа със задна дата, защото това е белег за извънредно законодателство.ДПС пък обвини БСП, че ползва аргументите на банкера Цветан Василев. ", "date": "2018.02.09", "title": "Приеха на второ четене закона на Пеевски за КТБ"}
{"url": "http://www.novinite.bg/articles/156491/Podozreniya-za-korupciya-u-nas-ot-Evroparlamenta", "text": "Подозрения за корупция у нас от Европарламента. Германският депутат от „Зелените” Ска Келер обяви, че намерението да се строи в Пирин и разширяването на пътя през Кресненското дефиле будят съмнения, че липсва прозрачност и ясни правила за всички.Келер е у нас, за да подкрепи протестите в защита на Пирин, а по-късно в петък ще посети Кресненското дефиле и Банско, където ще се срещне с местните хора.Посещението й е и заради доклад за корупцията у нас. Той е изготвен от Програма „Достъп до обществена информация\" и е подкрепен от Келер. Според нея периодът, в който България председателства Съвета на Европейския съюз, е моментът, когато можем да блеснем с повече работа в борбата с корупцията. ", "date": "2018.02.09", "title": "Подозрения за корупция у нас от Европарламента"}
{"url": "http://www.novinite.bg/articles/156499/Festival-na-pekarstvoto-i-sladkarstvoto", "text": "Точно в навечерието на Свети Валентин и Трифон Зарезан – два празника, посветени на любовта към хубавите неща в живота, вторият подред Фестивал на пекарството и сладкарството ще събере на едно място около 30 от най-добрите производители в бранша. Бутикови сладкарници, шоколатерии, пекарни и винарни ще представят най-добрите си предложения в зала „В парка“ над кино „Люмиер“ в „малкото НДК“ в рамките на Mish Mash SWEET Fest – St Valentine Edition.Второто издание идва само след около два месеца след супер успешния старт на Сладкия фест. Първият Mish Mash SWEET Fest се проведепрез ноември и за два дни събра около 10 000 човека, които заявиха своята недвусмислена любов към сладката страна на живота.В продължение на два дни посетителите ще имат възможност да опитат най-добрите образци на сладкарството и пекарството, да занесат вкъщи любимите лакомства или да ги опитат на място. Български и чужди производители и вносители на вино ще представят пред публиката своите най-добри образци, много от които ще могат да бъдат опитани на място под формата на специални дегустации.В залата освен щандове на изложители ще има кът за хранене, където гостите ще могат да се настанят и на мига да се потопят в любимото удоволствие за сетивата. Така цялата зала ще се превърне в една голяма сладкарница, в която най-щастливи ще са отново децата!Разнообразната и прецизна селекция на участниците гарантира задоволяване на всички вкусове – от класически образци на френската и италианска сладкарска традиция, през различни технологии за заквасване на хлебни изделия до постни и вегански специалитети. Макарони, торти, къпкейкове, марципани, шоколадови бонбони, кифлички, козунаци, баници, сладоледи и разбира се, вино – това е накратко списъкът с изкушенията на Mish Mash SWEET Fest.И в двата дни ще има демонстрации и открити уроци по сладкарство и готварство, по месене на хляб, от някои от най-изтъкнатите фуд блогъри, майстор-готвачи или любители гастрономи у нас.Фестивалът е уникален по своя формат и се организира под известната вече марка Mish Mash Fest, чиито 14 издания досега затвърдиха феста като едно от най-успешните хендмейд изложения в България. ", "date": "2018.02.09", "title": "Фестивал на пекарството и сладкарството"}
{"url": "http://www.novinite.bg/articles/156478/Nova-zona-bez-koli-v-stolicata", "text": "От март столичната ул. \"Георг Вашингтон\" се превръща изцяло в пешеходна зона, а забраната за автомобилно движение по бул. \"Витоша\" ще се удължи до Съдебната палата. До две седмици ще започне поставянето на кашпи, които ще спират колите, обясни зам.-кметът по транспорт Евгени Крусев. Платената зона по ул. \"Георг Вашингтон\" пък ще бъде закрита. \"Ул. Георг Вашингтон\" между \"Пиротска\" и \"Трапезица\" да стане пешеходна, както и да се продължи пешеходната зона по бул. \"Витоша\" - от ул. \"Алабин\" до бул. \"Александър Стамболийски\". Така става изцяло пешеходна улица без автомобили по нея. Същото ще бъде с бул. \"Витоша\". Решението на Общинския съвет е от 1 март да се въведе тази организация. В момента сме в процедура на подготовка. Очаквам до две седмици да бъде организирано движението в района, съобразно приетото решение\", каза ресорният зам.-кмет. \"По ул. \"Съборна\" паркоместата ще бъдат редуцирани почти двойно. Идеята е заедно с обособяването на пешеходната зона по бул. \"Витоша\", паркирането от едната страна ул. \"Съборна\" също да се премахне, това е участъкът между пл. \"Света Неделя\" и ул. \"Леге\". И там пешеходната зона ще бъде увеличена чувствително.  Следващата стъпка е ул. \"Съборна\" също да стане пешеходна. Това зависи от концепцията на главния архитект, който цели да свърже Градската градина с пл. \"Света Неделя\", разясни още зам.-кметът. ", "date": "2018.02.09", "title": "Нова зона без коли в столицата"}
{"url": "http://www.novinite.bg/articles/156496/S-pishtna-ceremoniya-otkriha-Olimpiadata-v-Pongchang", "text": "В Пьонгчанг стартира официалната церемония по провеждането на 23-те Зимни олимпийски игри, съобщава Gong.bg. Тя се провежда на специално построения за събитието стадион, на който присъстват 35 000 зрители и е предавана на живо в повече от 200 държави. Сред почетните гости на церемонията са вицепрезидентът на САЩ Майкъл Пенс, президентите на Германия и Франция Франк-Валтер Щайнмайер и Еманюел Макрон, генерал-губернаторът на Канада Жули Пайет и държавният глава на КНДР Ким Йон Нам. В дните до 25-ти февруари рекордните 2952 атлети от 92 страни ще се борят за разпределението на 102 комплекта медали в 15 вида спорт. България ще бъде представена от 21 спортисти в шест вида спорт, като това е най-многобройната ни делегация от Солт Лейк Сити през 2002-ра година насам.", "date": "2018.02.09", "title": "С пищна церемония откриха Олимпиадата в Пьонгчанг"}
{"url": "http://www.novinite.bg/articles/156492/Imash-karta-za-metroto-no-ne-ya-izpolzvash-CGM-gotvi-globi", "text": "Центърът за Градска мобилност в София се готви да въведе санкции за онези, които купуват карта за паркинг и метро, но не пътуват с влакчетата.Абонаментната карта \"Паркирай и пътувай\" дава право за безплатно паркиране в буферните паркинги в работното време на метрото. В извънработно цената е по 0.50 лв. за всеки следващ час след края на работното време на железницата.От Центъра за Градска мобилност обаче са установили, че повечето от закупилите преференциалните карти всъщност изобщо не ползват метрото, а само паркинга. Затова общината смята да въведе по-висока тарифа за паркинг за тези, които ползват паркинга, но не и метрото.От центъра са категорични, че буферните паркинги трябва да се ползват преди всичко от хора, които пътуват с метрото, пише \"Сега\".За целта оттам проверяват как е ползвана картата, която дава право на евтин паркинг. Ако се установи, че клиентът не е пътувал с метрото, трябва да плаща почасово на редовна тарифа - по 1 лв. на час.Нововъведението на ЦГМ по същество означавапромяна в правилата за ползване на буферните паркинги, за които само преди дни се обсъждаше обратна политика - да стават безплатни при мръсен въздух, за да се стимулира пътуването с градски транспорт, допълва вестникът. Сега вместо стимули ЦГМ избира санкции.\"Понеже не е ясно дали картите се използват, за да се пътува с метрото или само за паркиране, ЦГМ иска да затегне контрола на тези паркинги и те винаги да имат свободен капацитет, да могат да се използват от хората, които пътуват с метрото, а ако има свободен капацитет за ползване и за нормално паркиране, без ползване на метрото, тогава ЦГМ следва да организира такъв тип паркиране\", подкрепи идеята зам.-кметът по транспорта на София Евгени Крусев.", "date": "2018.02.09", "title": "Имаш карта за метрото, но не я използваш - ЦГМ готви глоби"}
{"url": "http://www.novinite.bg/articles/156493/Balgarskiyat-iznos-se-pokachva", "text": "Износът на стоки от България към страните от Европейския съюз и към трети страни се увеличи през 2017-а година с 10,7% спрямо година по-рано, достигайки 52,233 млрд. лева. В същото време общият внос в нашата страна нарасна с 15,4% и възлезе на 59,0854 млрд. лева, показват предварителни данни на Националния статистически институт, информира БНР. Общото външнотърговско салдо през миналата година обаче остана отрицателно и в размер на 6,8524 млрд. лева спрямо дефицит за 4,0199 млрд. лева през 2016-а година. В рамките само на декември 2017-а година общият български износ се сви с 0,9% до 4,105 млрд. лева спрямо същия период на предишната година, докато вносът се увеличи с 14,7% до 5,3263 млрд. лева, което доведе до търговски дефицит с ЕС и трети страни от 1,2213 млрд. лева спрямо отрицателен баланс за 500,5 млн. лева точно година по-рано. През 12-те месеца на миналата година износът на България в посока ЕС се увеличи с 10,7% спрямо 2016-а година, достигайки 34,4884 млрд. лева, докато вносът от останалите страни - членки на Съюза се повишава с 11,0%, достигайки 37,7171 млрд. лева. Това означава, че през 2017-а година външнотърговското салдо с Европейския съюз остана на дефицит в размер на 3,2287 млрд. лева спрямо негативен търговски баланс за 2,28317 млрд. лева година по-рано. В същото време износът на България за трети страни се увеличи през 2017-а година с 10,7% на годишна база до 17,7446 млрд. лева, докато вносът от трети страни нарасна с 24,1% до 21,3683 млрд. лева, като външнотърговското салдо с трети страни остана отрицателно и в размер на 3,6237 млрд. лева. Основни търговски партньори на нашата страна по отношение на износа през миналата година бяха Турция, Руската федерация, Китай, Сърбия, бившата югославска република Македония и Египет, формирайки 51,6% от износа за трети страни. Най-голям е бил стойностният обем на стоките, внесени в нашата страна през миналата година от Руската федерация, Турция, Китай и Сърбия.", "date": "2018.02.09", "title": "Българският износ  се покачва"}
{"url": "http://www.novinite.bg/articles/156498/VMRO-se-razgranichi-ot-Lukovmarsh", "text": "За пореден път от ВМРО заявяваме – нямаме нищо общо с организирането на шествия, които са насочени към расова омраза, антисемитизъм и ред подобни неща. Това заяви депутатът от ОП/ВМРО Юлиан Ангелов, цитиран от БГНЕС.По-рано днес Джейхан Ибрямов от ДПС заяви, че младежката организация на ВМРО е съорганизатор на „Луковмарш” – националистическо шествие в памет на ген. Христо Луков, военен герой от Първата световна война, но и близък до Германия крайнодесен обществен активист по време на Втората.„Валери Симеонов вместо да заглушава шума по Слънчев бряг не видя с очите си разпространението на фашистки значки, запалки и други с образа на Хитлер. Волен Сидеров е първият българин, който написа и издаде в България антисемитска книга“, коментира Джейхан Ибрямов. Съпартиецът му Хайри Садъков допълни, че „Луков марш е националсоциалистическа акция”.„ДПС могат да си говорят каквото си искат, но това не отговаря на истината. По повод поредните спекулации от страна на антибългарската партия ДПС, от ВМРО може да заявим с чиста съвест, че никога ВМРО не е участвало в различни мероприятия, свързани с омраза и антисемитизъм, в които те ни обвиняват. Единствената партия, който насажда вече почти 3 десетилетия омраза в България, това е ДПС”, отговори Ангелов.Той напомни, че ВМРО е участвало в спасяването на Българските евреи.„Ние не сме организирали, а аз лично никога не съм бил и няма да бъде участник в това шествие. Нека всяка една проява, която се случва в държавата, да не бъде преписвана на ВМРО”, призова и друг депутат от ВМРО – Александър Сиди.", "date": "2018.02.09", "title": "ВМРО се разграничи от „Луковмарш”"}
{"url": "http://www.novinite.bg/articles/156505/Prokuraturata-saobshti-Majat-v-Ihtiman-e-pochinal-ot-infarkt", "text": "Според съдебно-медицинска експертиза починалият вчера в Ихтиман 64-годишен мъж е получил инфаркт, развил се часове преди смъртта му, съобщиха от Окръжната прокуратура в София.  Разследването се води, тъй като мъжът почина, когато в града се провеждаше полицейска акция и роднините му обвиниха служителите на реда в агресия.Полицията обаче твърди, че адресът, на който е починал човекът, е различен от проверявания, и полицаите не са имали никакъв физически контакт с него.Първоначално прокуратурата е образувала разследване за умишлено убийство, но според заключението на експертизата смъртта се дължи на остро настъпила сърдечно-съдова недостатъчност, развила се в резултат на миокардния реинфаркт. Това се е случило часове преди настъпването на смъртта.  При огледа и аутопсията на трупа не са установени следи от травматични увреждания, които да са във връзка с настъпилата смърт.Разследването продължава.", "date": "2018.02.09", "title": "Прокуратурата съобщи: Мъжът в Ихтиман е починал от инфаркт"}
{"url": "http://www.novinite.bg/articles/156480/Dneven-horoskop-za-petak", "text": "Както повечето хора, и вие днес имате желание да предприемете бързи, необмислени действия. Късметът ви ще ви помогне да не си изпатите от тези необмислени действия, които предприематеВсичките ви приятели са много ангажирани с новите си проекти и нямат никакво време за вас. Най-доброто, което може да направите, е и вие да се захванете с някаква работа, за да убивате време. След като веднъж започнете да се движите наред, животът ще стане много по-лесен и интересен. Вашата лична енергия предразполага към успех, единственото условие е да не спирате да се движите.  Вижте още на : ", "date": "2018.02.09", "title": "Дневен хороскоп за петък"}
{"url": "http://www.novinite.bg/articles/156503/Facebook-izprobva-nov-buton-za-otricatelen-vot", "text": "Facebook изпробва нов бутон, който изразява неодобрение и отрицателен вот - \"downvote\". Той е бил достъпен за едва 5% от потребителите на социалната мрежа в САЩ, които ползват операционната система Android.От компанията потвърдиха пред Business Insider, че експериментират с функцията. Бутонът ще помогне в преценката дали коментарите под публични публикации са неподходящи.Въпреки първоначалните предположения на потребителите на Twitter, че новият бутон функционира като „не харесвам”, от Facebook обясниха, че негативният вот няма да влияе върху това как се показва публикацията. От компанията добавиха, че засега нямат планове тестът да се вижда от повече хора.„Ние не изпробваме бутон „неодобрение”. Ние създаваме функция, чрез която хората да ни дадат отзиви за коментарите под публични публикации”, заяви говорител на социалната мрежа.Някои потребители отбелязаха, че опцията „отрицателен вот” се появява под коментарите, редом до бутоните „харесвам” и „отговори”.Новият бутон беше забелязан първо от Тейлър Лорънц от \"The Daily Beast\".Според публикувани туитове, когато потребителите във Facebook гласуват с „отрицателен вот”, те могат да изберат от списък с причини защо са натиснали този бутон. Например, може да се маркира, че коментарът е „подвеждащ” или „нападателен”.Още през 2015 година от Facebook признаха - потребителите се оплакват, че им е дадена единствено опцията \"харесвам\" под коментар. Създателят на социалната мрежа Марк Зукърбърг още тогава анонсира, че компанията работи върху бутон „не одобрявам”.„Едно от нещата, които хората ни казват, е, че искат бутон „не харесвам”, защото не всяко съдържание е подходящо за „харесване”, казаха от Facebook. По същото време компанията въведе „реакции с емотикони”, които са алтернатива на бутона „не харесвам”.   ", "date": "2018.02.09", "title": "Facebook изпробва нов бутон - за отрицателен вот"}
{"url": "http://www.novinite.bg/articles/156484/Zaev-Bez-referendum-za-imeto-na-Makedoniya", "text": "Премиерът Зоран Заев ще промени конституционното име на държавата, без да пита народа какво мисли за това. Заев е казал това на брифинг с редакторите на медии, който се състоял снощи, пише македонският весник \"Вечер\".Макар преди да говореше за референдум, на който гражданите да се произнесат, след последните събития в договорите и преговорите с Гърция Заев заявил, че обмисля референдумът да се състои, но да се отложи за времето преди влизането в ЕС с цел Гърция да не постави нови искания за присъединяването на Македония към ЕС, пише македонският вестник, цитиран от БТА.Решение с географско определение е отговорът на премиера Зоран Заев след призивите на гръцкия министър на външните работи Никос Кодзиас македонската страна да излезе със становище за решение на дългогодишния спор с Гърция около името.Тази стъпка, за която македонската страна съобщи за пръв път, след като се интензифицираха преговорите за наложения спор за името, според част от местната общественост е смела, но донякъде прибързана, тъй като при липсата на официални информации за разговорите поставя редица въпроси от типа за кое географско определение става дума, пише \"Нова Македония\".Поставят се въпросите дали определението ще навлиза в идентичността, ще има ли необходимост от промяна на конституцията, какво е становището на гражданите и други въпроси, пише изданието.Същевременно в публичното пространство от няколко седмици се говори за пет идеи, които Нимиц лансирал и това са: Република Горна Македония, Република Северна Македония, Република Нова Македония, Република Вардарска Македония и Република Македония /Скопие/, отбелязва в. \"Нова Македония\".Не виждам необходимост да се променя конституцията, заявил вчера македонският премиер, отговаряйки на журналистически въпрос дали в процеса на решаване на въпроса за името се разговаря и за евентуални конституционни промени, пише в. \"Нова Македония\".Македонските граждани имат позитивно мнение за съседните Сърбия и България, а негативно за Косово, Албания и Гърция, сочи проучване, проведено от Института за политически проучвания от Скопие в периода от 16 до 21 декември, пише още в. \"Нова Македония\". Според резултатите от телефонната анкета 42,3 процента от анкетираните са отговорили, че имат много позитивно мнение за Сърбия, а за България много позитивно мислят 25,8 процента от анкетираните.Много негативно мнение за Косово са изразили 33,3 процента, за Гърция - 28,7 процента. Много негативно за Албания мислят 32,8 процента от анкетираните. От държавите по света македонските граждани имат най-позитивно мнение за Германия, Холандия, Турция и най-негативно за САЩ и Русия. Резултатите от изследването ще бъдат публикувани в три части в следващите няколко дни, пише македонският вестник.", "date": "2018.02.09", "title": "Заев: Без референдум за името на Македония"}
{"url": "http://www.novinite.bg/articles/156488/Pravitelstvoto-na-SASht-pak-na-cherveno", "text": "Държавната администрация на САЩ за втори път тази година най-вероятно ще прекрати работа, след като Конгресът не можа навреме да гласува новия , съобщават световните агенции, предаде бТВ.С огромни трудности текстовете минаха през Сената, където републиканецът Ранд Пол в последния момент отправи редица критики. Сега обаче предстои още по-труден вот за а, който предвижда 300 млрд. долара повече за отбрана и държавни програми за здравеопазване, инфраструктура и борба с епидемията от наркотична зависимост.Надеждите все пак са ът да е на подпис при президента Доналд Тръмп преди началото на работния ден след няколко часа.Ако това не стане, вероятно голяма част от държавните служители днес ще работят на половин работен ден, за да не бъдат рязко „отрязани” ключови за гражданите услуги.Критиките към предложената сметка идват не само от демократите, но и от фискалните консерватори сред републиканците, които виждат в а завръщане към големите дефицити от времето на Барак Обама. Традиционната опозиция пък е силно против липсата на ясни решения по въпроса за имигрантите, влезли нелегално в САЩ като деца. Президентът Доналд Тръмп вече заяви, че не поддържа дадените от предшественика си гаранции за оставането им.", "date": "2018.02.09", "title": "Правителството на САЩ пак на червено"}
