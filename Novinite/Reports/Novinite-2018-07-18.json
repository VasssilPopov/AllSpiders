{"url": "https://www.novinite.bg/articles/162142/Top-10-na-stokite-koito-balgarite-kupuvat-na-izplashtane", "text": "Телевизор, който през първата половина на 2017 г. струваше 1 500 лв. сега може да бъде купен за 1 000 лв. Също така хладилник, който сега е на цена около 500 лева, година по-рано беше 650 лв. Това е основната тенденция в новото издание на популярната класация „Топ 10 на изплащане“ от БНП Париба Лични Финанси за първата половина на 2018 г. То показва, че благодарение на изключително бързото развитие на технологиите, производителите могат да предложат по-ниски цени за някои стоки и така хората имат възможност да си купят продукти от по-висок клас за по-малко пари в сравнение с година по-рано. Тази тенденция се наблюдава при 7 от топ категории продукти, купувани на изплащане в периода януари-юни 2018 г. Това са смартфони, телевизори, перални, хладилници, готварски печки, климатици и обзавеждане за спалня.Друг интересен тренд е, че месец преди старта на Световното първенство по футбол в Русия бяха подадени около 30% от всички заявления за първата половина на годината за финансиране на покупка на изплащане на телевизори. Това показва, че най-голямото спортно събитие за годината „изстреля“ търсенето на телевизори. Българите искат да гледат първенството не само на нови, но и на по-големи устройства с по-добри картина и звук. В резултат на това, новият победител в класацията е с диагонал на екрана от 49 инча и предлага HD картина. Хората търсят и комфорт, когато гледат мачове, и това обяснява напредъка на диваните 4-а позиция в класацията, от която изместиха лаптопите.Целта на „Топ 10 на изплащане” е да даде ясна картина на потребителското търсене. Рейтингът класира най-търсените модели сред 10-те най-търсени типа стоки, според данните от постъпилите молби за потребителски кредит от БНП Париба Лични Финанси за покупка на стоки на изплащане. Новото издание е базирано на над 150 000 стоки, за които клиентите кандидатстват за покупка на изплащане през първата половина на 2018 година. Около 60% от тях са за 10-те най-търсени стоки.През първата половина на 2018 година средните цени на 10-е най-търсени стоки, купувани на изплащане, бяха много близки до същия период на 2017 г. В същото време има огромна разлика по отношение на характеристиките на продуктите.Новото издание на класацията „Топ 10 на изплащане“ показва, че победителите в категория „Смартфони“ и през 2017 г., и в началото на 2018 г., бяха на средна стойност 450-500 лева. Но в новия рейтинг най-търсеният смартфон е с по-мощен процесор, по-висока резолюция на екрана и по-добра камера. Това е среден клас устройство от ново поколение, което покрива всички изисквания на средния потребител на мобилни услуги. То може да бъде използвано за работа, комуникация и забавление. Големият му 5,5“ екран позволява приятно гледане на мобилно видео и телевизия, игра на HD мобилни игри и така заменя устройства като таблети и дори, в много отношения – лаптопи.Същата тенденция се наблюдава и при хладилниците: най-търсеният модел в периода януари-юни 2018 г. е на средна цена 480-530 лева. През първата половина на 2017 година хората кандидатстваха най-често за финансиране на хладилници на цена 450-500 лева, но с по-ниски характеристики. Новият победител е с обем 295 литра и отделен фризер, разположен в долната му част. Година по-рано победителят беше с обем 253 литра, по- малки размери и вградена камера.Друга стока с по-високи характеристики е победителят в категория „Дивани“. Той струва средно 900-950 лева, което е много близко до победителя през първата половина на 2017 г., който струваше 850-900 лева. В същото време новият най-търсен модел е с по-големи размери и е произведен от по-луксозни материали като кожа.През първата половина на 2018 г. най-търсеният телевизор, купуван на изплащане е много по-голям в сравнение с победителя през 2017 г. В периода януари-юни 2018 г. хората кандидатстваха най-често за телевизор с диагонал на екрана 49“, 4К резолюция, много добър звук и функция „картина в картина“. За това има две възможни обяснения. Разбира се, първото е световното първенство – българите са фенове на футбола и искат да гледат мачовете с превъзходно качество и звук, Също така, те не искат да изпуснат нито една среща и затова възможността да гледат два мача едновременно е важна за тях. Второто обяснение е спадът на средните цени на топ моделите. Така те стават по-достъпни и хората не е нужно а харчат много пари, за да се сдобият със съвременно устройство.Световното първенство „изстреля“ търсенето на телевизори и около 30% от заявленията за финансиране на такива стоки през първата половина на 2018 година бяха подадени месец преди старта на шампионата. Интересен факт е и, че голям дял от молбите, подадени след 1 май бяха за големи телевизори с диагонал на екрана над 43 инча.Новото издание на класацията „Топ 10 на изплащане“ показва, че хората на 20-29 години най-често кандидатстват за финансиране на покупката на стоки на изплащане. Те подадоха 26,5% от всички заявления през първата половина на 2018 година. Най-често хората от тази възрастова група кандидатстват за финансиране на смартфони и лаптопи. Интересно е, че на 3-а позиция при тях е обзавеждането за спалня. Това може да се обясни с факта, че много хора на тази възраст се изнасят да живеят сами и искат по-комфортни спални.На второ място по активност са хората на 30-39 години с 26% от заявленията. Те кандидатстват най-често за смартфони, телевизори, дивани, обзавеждане за спалня и матраци. Това показва, че те инвестират не само в устройства за забавление, но също така и в комфорта на жилището си. Мъжете избират телевизора, а жените – обзавеждането и печкатаПрез първата половина на 2018 година мъжете подадоха 58,6% от заявленията за телевизори, 58,3% от молбите за лаптопи и 56,5% - за смартфони. Това показва, че те имат водеща роля при избора на електронни устройства. В същото време, дамите се грижат за комфорта на дома. Жените подадоха 66% от заявленията за дивани и 64,2% за матраци и обзавеждане за спалня. Те имат думата и при избора на готварска печка като за подали 60% от молбите за такива уреди.Във връзка с новото издание на класацията „Топ 10 на изплащане“ Жозе Салойо, управител на БНП Париба Лични Финанси заяви: „Както виждаме, развитието на технологиите позволява на хората да си купят по-висок клас стоки на по-ниски цени. А нашата цел е да им предоставим възможност да направят покупките си по най-удобния начин. Ето защо ние инвестираме в развитието на възможно най-доброто клиентско изживяване. В същото време като една от най-големите финансови институции в България, ние подкрепяме ръста на потреблението и така допринасяме за ръста на икономиката.“", "date": "2018.07.18", "title": "Топ 10 на стоките, които българите купуват на изплащане"}
{"url": "https://www.novinite.bg/articles/162112/Po-visokiyat-akciz-za-bezdimnite-cigari-be-priet-na-parvo-chetene", "text": "Депутатите гласуваха на първо четене промените в Закона за акциза и данъчните складове, предвиждащи повишение на акцизната ставка на бездимните тютюневи изделия, предаде БГНЕС. В сега действащите разпоредби акцизната ставка е в размер на 152 лева за килограм, което прави акциз в размер на 0,93 лв. за кутия.Въпреки че в първоначалния текст на законопроекта предвижда уеднаквяване на акцизната ставка на бездимните изделия с тази на конвенционалните цигари, управляващите поеха ангажимент да внесат промени между двете четения. Новото предложение предвижда акцизът да се измерва на база на количеството тютюн и ще е 40% от ставката за обикновените цигари.Против увеличението се обявиха от парламентарната група на „БСП за България“. Народният представител Румен Гечев коментира, че тези изделия са по-малко вредни от конвенционалните цигари и като такива тяхната цена не трябва да се повишава. Гечев припомни, че на 4 юли дори премиерът Борисов обяви, че спорният законопроект ще бъде оттеглен, но това не бе сторено от ПГ на ГЕРБ. „А да видим как ще гласувате сега“, каза той от парламентарната трибуна.От ДПС също обявиха, че не подкрепят законопроекта.Предложението на управляващите бе защитено от председателя на Комисията по бюджет и финанси Менда Стоянова. „Няма да се спирам на здравния аспект на проблема, защото съм убедена, а и не само аз, Световната здравна организация ясно и категорично казва, че те са вредни и трябва да бъдат облагани по подобен начин“, аргументира се Стоянова. Тя обърна внимание на отражението на този проблем върху бюджета на страната, където се губят около 32 млн. лева на година. Стоянова припомни, че спрямо миналата година делът на продажбите на бездимните тютюневи изделия се е увеличил с 50%. „Ако този ръст се запази, а аз мисля, че с подобни рекламни агенции и чудесната рекламна кампания, която спретнахме по телевизии и радиа, може би той ще бъде надхвърлен“, смята тя.„В тази зала ние сме разделение не на партии, а на пушачи и непушачи“, пошегува се Петър Петров от „Обединени патриоти“. Той също застъпи тезата, че бездимните тютюневи изделия са вредни за пушачите, колкото са вредни и конвенционалните цигари. „Съгласете се уважаеми пушачи, че на вас ви предлагат да пушите фасове. Не ви дават цигари, дават ви фасове“, заяви той. Според него причината за налагането на по-висок акциз е наличието на никотин, който е признат от Световната здравна организация за вредно вещество.", "date": "2018.07.18", "title": "По-високият акциз за бездимните цигари бе приет на първо четене"}
{"url": "https://www.novinite.bg/articles/162114/Borisov-nepreklonen-nyama-da-se-ostavya-jivo-nito-edno-zarazeno-jivotno", "text": "Всичко, което се прави със животните в Странджа, е правилно. Няма друга европейска и световна практика. Това каза премиерът Бойко Борисов в началото на правителственото заседание в Министерския съвет, предаде БГНЕС.Премиерът призова да се предприемат всички възможни мерки да се спре заразата, защото всичко, което се прави сега е малко, а ако се допусне разпространението на чумата, има сериозна опасност да загине целият сектор и в продължение на 3 години да не можем да изнасяме нито сирене, нито кашкавал, нито масло. Според Борисов това ще изправи страната ни пред катастрофа.„Порожанов, разпореждам ти да видиш как до 90-та година, в комунистическия режим, как се действало в такива случаи. Армията затваря и загражда, и по същия начин. Аз гледам животни, това ти е като дете и разбирам хората, които страдат. Упрекът ми към БАБХ е, че трябва да проявите максимална човечност, да обяснявате! Ако трябва ден и нощ. Ако допуснем заразата да мине отвъд планината, след това ще трябва да си избием всички овце и кози в държавата, които са милион и триста хиляди. Има държави, в които горят всичко с напалм около границата на 10 км, за да прекратят зараза. Направете всичко възможно да се реши този въпрос”, заяви Борисов пред министрите.И продължи: „Изпуснем ли заразата да мине в други населени места, тогава ще плачат всички. Компенсациите няма да бъдат в рамките на милиони, а на стотици милиони. Помолете хората да не крият животните. 1 300 000 са овцете и козите и едно е да избием 4000 или дори 30 000. Премине или отвъд планината е катастрофа“, заяви Борисов. Порожанов, който присъства на заседанието каза, че това се прави както и, че се изплащат компенсации. Това изказване предизвика Борисов да го скастри и да коментира, че са започнали да работят, след като са създали проблема. „Вземете всички мерки за дезинфекция”, заръча той.", "date": "2018.07.18", "title": "Борисов непреклонен, няма да се оставя живо нито едно заразено животно"}
{"url": "https://www.novinite.bg/articles/162110/Shefat-na-stolichnoto-letishte-Sluchayat-s-neprovereniya-samolet-nyama-da-se-povtori", "text": "В изявление пред медиите г-н Владимир Рапонджиев - Изпълнителен директор на „Летище София“ ЕАД, обобщи детайлите по случая от 13 юли 2018 г.: Самолетът от споменатата дата, кацнал на летище „София“ с 5-има пътници на борда, е частен. Кацането е в 15:30 ч. от летателна площадка „Драгановци“, а излитането е в 16:48 ч. „Летище София“ е наземен оператор. „Рамп-агентът е направил грешка, а случилото се е поредица от случайности“ – акцентира г-н Рапонджиев. И допълни, че служителят, който е с дългогодишен опит в дейността, в момента е с отнет пропуск. „Щом има грешка – ще има наказание, а виновният ще си понесе наказанието“.И още: „Тече проверка по случая и след нейното завършване ще излезем с окончателните резултати.“ В заключение г-н Рапонджиев изрази увереност, че случаят ще остане изолиран и ще бъдат предприети всички необходими мерки за недопускане на подобни ситуации.", "date": "2018.07.18", "title": "Шефът на столичното летище: Случаят с непроверения самолет няма да се повтори"}
{"url": "https://www.novinite.bg/articles/162141/Kabinetat-prie-chast-ot-promenite-za-TELK-ovete", "text": "Правителството прие промени в Правилника за устройството и организацията на работа на органите на медицинската експертиза и на регионалните картотеки на медицинските експертизи. Целта е Правилникът да бъде синхронизиран с последните промени на Закона за здравето. Очаква се също така с направените изменения да се намали административната тежест за освидетелстваните лица чрез въвеждане на организационни промени в работата на ТЕЛК и НЕЛК - по-кратки срокове за освидетелстване, неангажиране с явяване пред ТЕЛК и НЕЛК за извършване на клиничен преглед, когато медицинската документация обективизира здравословното състояние напълно.Друга цел на промяната е по-лесното сформиране на съставите на ТЕЛК и създаване на по-гъвкава работа на комисиите предвид възможността лекарите да осъществяват и други дейности освен медицинската експертиза, както, и поради премахване на изискването те да работят в ТЕЛК задължително на трудов договор и на пълен работен ден.Правителството одобри промени и в Наредбата за медицинската експертиза, с което се цели осъвременяване и обективизиране на експертизата. Предлага се и опростяване на модела на оценяване като се премахва математическата формула на изчисление при множествоувреждания. Очаква се с промените в Наредбата да се елиминира субективизмът при определяне на крайния процент трайно намалена работоспособност (ТНР) на лицата с увреждания. Това ще се постигне с въвеждането на точни и медицински обосновани критерии при определяне на инвалидизиращите увреждания в съответствие със съвременните медицински достижения.Всичко това ще допринесе за по-обективна проследимост на работата на органите на медицинската експертиза и за по-лесен контрол върху целия процес на медицинската експертиза. С промените хората с увреждания ще могат да разчитат на повишена прозрачност, обективност и яснота при извършването на медицинската оценка на ТНР/степента на увреждането им. ", "date": "2018.07.18", "title": "Кабинетът прие част от промените за ТЕЛК-овете"}
{"url": "https://www.novinite.bg/articles/162119/Zatvaryat-parkomestata-na-jaltite-pavetazaradiEko-rali-Balgariya", "text": "Във връзка с провеждането на Еко рали България се въвеждат временни ограничения за движение и паркиране срещу Царския дворец в центъра на София. Забраняват се престоят и паркирането на пътни превозни средства както следва :- От 8:00 часа до 24:00 часа на 27 юли на паркинга на пл. „Княз Александър I“ – 50 места- От 15:00 часа до 21:00 часа на 29 юли на паркинга на пл. „Княз Александър I“- 30 паркоместа.", "date": "2018.07.18", "title": "Затварят паркоместата на жълтите павета заради Еко рали България"}
{"url": "https://www.novinite.bg/articles/162137/Idnata-zima-pomoshtite-za-otoplenie-se-uvelichavat-na-37415-lv", "text": "Месечният размер на целевата помощ за отопление за предстоящия зимен сезон ще е 74,83 лв. Общият размер на помощта за целия отоплителен период 1 ноември 2018 г. – 31 март 2019 г. ще се увеличи на 374,15 лв. Сумата е с 9,05 лв. по-висока в сравнение с изплащаната през миналата зима. Новият размер на помощта е определена със заповед на министъра на труда и социалната политика Бисер Петков.Съгласно нормативната уредба месечният размер на целевата помощ за отопление се определя на база левовата равностойност на 385 квтч електроенергия, от които 280 квтч дневна и 105 квтч нощна електроенергия, по осреднена крайна продажна цена на електроенергията за битов потребител към 31 октомври на текущата календарна година. Право на целева помощ за отопление имат лицата и семействата, чийто средномесечен доход за предходните 6 месеца преди месеца на подаване на заявлението-декларация е по-нисък или равен от диференциран минимален доход за отопление и отговарят на условията, регламентирани в Правилника за прилагане на Закона за социално подпомагане.Кандидатстващите за целева помощ могат да подават документи в дирекциите „Социално подпомагане“ до 31 октомври 2018 г. Заявленията се подават по настоящ адрес на кандидатите. Увеличението на пенсиите от 1 юли с 3.8 % няма да да се отрази на правото на достъп до този вид помощ.За миналия отоплителен сезон 2017/2018 г. беше изплатена пусната енергийна помощ на 204 635 лица и семейства на обща стойност 74 323 833 лв. Заявление-декларация за отпускането на целева помощ за отопление може да се изтегли от уеб-страницата на Агенцията за социално подпомагане в раздела „Административни услуги“ на следния линк ", "date": "2018.07.18", "title": "Идната зима помощите за отопление се увеличават на 374,15 лв."}
{"url": "https://www.novinite.bg/articles/162126/Nova-formula-shte-kazva-kolko-daljat-zemedelcite-za-napoyavane", "text": "Министерският съвет прие нова методика за определяне цената на услугата „Доставяне на вода за напояване“. Тя предлага нова ценова политика, която преодолява недостатъците на сега действащата и отговаря на изискванията на европейската Рамкова директива за водите. Методиката се основава на принципа водните услуги да се предлагат на цена, покриваща всички разходи за извършването им. Освен това политиките по ценообразуване трябва да предоставят подходящи стимули за устойчиво и ефективно използване на водите, при постигане на баланс между социален, екологичен и икономически ефекти.Прилагането на новата методика ще допринесе за по-справедливо и балансирано разпределение на разходите и повишаване на ефективността на услугата. Предлагат се подобрения и улеснения, както за доставчиците на услугата „Доставка на вода за напояване“, така и за ползвателите. ", "date": "2018.07.18", "title": "Нова формула ще казва колко дължат земеделците за напояване"}
{"url": "https://www.novinite.bg/articles/162111/Blizo-560-sa-bili-regionalnite-sabitiya-po-vreme-na-balgarskoto-predsedatelstvo-na-ES", "text": "Близо 560 регионални събития в 87 общини на страната са организирани по време на шестте месеца на българското председателство благодарение на грантовата схема: „Подкрепа на инициативи на общините, свързани с регионалното измерение на българското председателство на Съвета на ЕС 2018”, по която министерството осигури 279 хиляди лева. Проектите бяха осъществени благодарение на Националното сдружение на общините в Република България (НСОРБ), което в изпълнение на договор с Министерство на българското председателство на Съвета на ЕС 2018 проведе конкурса за подбор на предложените от общините проекти, а в последствие изготви и финансов отчет за изпълнението им.„Благодарение на сдружението на общините стана възможно приоритетите и ценностите на Европа да стигнат до всички българи от различни възрасти“, каза министърът за Българското председателство на Съвета на ЕС Лиляна Павлова на среща с членовете на Управителния съвет на НСОРБ, която се проведе в НДК днес. Тя връчи удостоверение на изпълнителния директор на сдружението Силвия Георгиева, а чрез нея благодари и на всички кметове и кметски наместници в цялата страна за инициативите, съпричастността и доброто сътрудничество през изминалите шест месеца. „Без тяхната подкрепа и ентусиазъм, регионалното измерение на председателството би било невъзможно“, подчерта министър Павлова.В рамките на проектите от регионалното измерение на българското председателство бяха организирани изложби, състезания, концерти, спортни инициативи, чествания на значими паметни дати и събития от културните календари на общините, някои от тях свързани с представяне и популяризиране на българските традиции, фолклор и културно-исторически богатства. Проведени бяха и десетки конференции, семинари, кръгли маси, публични дискусии, информационни дни, обучения и други прояви в населените места.Партньори на общините в провеждането на инициативите станаха училища, читалища, музеи, центрове за работа с деца, неправителствени организации, местния бизнес, академични среди, регионални медии, които активно участваха в организацията и провеждането на събитията по места. Тяхната цел беше да популяризират приоритетите на страната ни, да повишат информираността на българските граждани за Европейския съюз, за ангажиментите и ползите за страната ни като държава член и приноса, който дава за развитието на общността.„Заедно показахме, че българите не са безразлични към бъдещето на Европа и мястото на България в него. Най-радващото е, че активни участници в организираните събития са били над 111 хиляди души, близо половината от които деца и младежи. Надявам се чрез тях българското председателство да е стигнало близо до хората в цялата страна“, каза още министър Павлова.", "date": "2018.07.18", "title": "Близо 560 са били регионалните събития по време на българското председателство на ЕС"}
{"url": "https://www.novinite.bg/articles/162118/Udaljavat-zabranata-za-dvijenie-po-chast-ot-Severnata-tangenta", "text": "Удължава се до 30 юли въведената промяна в организацията на движение във връзка с изграждане на „Северна скоростна тангента“. Правилата в района ще останат в сила до 24:00 часа на следващия понеделник, до когато ще продължи да действа забраната за влизането на превозни средства по южното локално пътно платно на тангентата между бъдещотоположение на бул. „Рожен“ и източно разположения подлез на „Северна скоростна тангента“ към базата на „Лукойл“.Движението ще се извършва двупосочно в една пътна лента по северното локално пътно платно на „Северната тангента“ в същия участък.", "date": "2018.07.18", "title": "Удължават забраната за движение по част от Северната тангента"}
{"url": "https://www.novinite.bg/articles/162116/Prekarvanite-sas-samoleti-migranti-e-kampaniya-s-falshivi-novini-sreshtu-nas-kazva-Karakachanov", "text": "Военният министър Красимир Каракачанов използва заседанието на Министерски съвет днес, за да каже, че срещу България се води кампания от фалшиви новини. Той уточни, че определени медии от десетина дни разпространяват лъжливата информация, че на български военни летища кацат самолети, които превозват нелегални мигранти от Германия и Европа. Каракачанов категорично опроверга този слух, предаде БГНЕС.„Това е абсолютно невъзможно, поради факта, че без мое разрешение това не може да се случи, въпреки това съм проверил случая - такова нещо няма. Направих проверка през Агенцията за бежанците. Капацитетът на бежанските лагери е запълнен едва на 11%. Нови хора не са постъпвали за разлика от 2016 г., когато капацитетът е бил пълен до 103%“, коментира Каракачанов.Той призова правителството да вземе отношение по въпроса и да сигнализира компетентните органи да проучат кой организира подобна кампания, тъй като това е наказуемо по Наказателния кодекс. „Всява се смут и се прави опит да се създава напрежение в обществото и това не може да остане ненаказано”, заяви военният министър. „Последната фалшива новина е, че овцете и козите в Странджа се избиват, за да може там да се настаняват нелегални мигранти. Това не може да продължава, защото това е откровен саботаж срещу политиката на правителството и сигурността на държавата“, заяви военният министър.Премиерът Бойко Борисов от своя страна уточни, че в последните 6 месеца сме работили единствено по Дъблинското споразумение и изтъкна, че Гранична полиция са заловили 26 души в два джипа на българо-сръбската граница. Борисов съобщи, че граничарите са ги дебнали 10 дни – денонощно, и добави, че при преследването един от джиповете се е преобърнал. Няма пострадали, уточни премиерът.", "date": "2018.07.18", "title": "Прекарваните със самолети мигранти е кампания с фалшиви новини срещу нас, казва Каракачанов"}
{"url": "https://www.novinite.bg/articles/162104/Jivotnovadi-na-protest-pred-Ministerski-savet-iskat-po-golemi-obezshteteniya", "text": "Днес пред Министерски съвет ще се проведе Национален протест в подкрепа на българските овцевъди и козевъди. Той ще започне в 12:00 часа и в него ще се включат над 5000 фермери от цялата страна и българи, подкрепящи родното животновъдство. Стачните действия са организирани от Национална овцевъдна и козевъдна асоциация /НОКА/ и са продължение на националните протести за спасяване на отрасъла, които започнаха на 13 юли т.г. край село Шереметя до Велико Търново със символична блокада на главен път София-Варна.След липсата на реакция от институциите и последвалите шокиращи действия по избиването на животни в странджанското село Шарково овцевъдите и козевъдите ще протестират в столицата с искане за държавна помощ от най-малко 20 лева на животно, която да компенсира загубите в бранша по време на действието на отменената от съда Наредба 3 за директните плащания. Те настояват компенсацията по тази наредба за колегите им от районите под карантина, заради чумата по дребните преживни животни в Ямболско и Бургаско, да е в размер на 40 лева на животно.НОКА настоява за обезщетения по пазарни цени за принудително умъртвените животни поради чумата:-300 лв. за овце-майки, кози-майки под селекционен контрол и 200 лв. за овце-майки, кози- майки извън селекционен контрол;-1000 лв/брой за кочове и пръчове под селекц. контрол и 700 лв/брой за кочове и пръчове извън селекционен контрол;-6 лв/кг живо тегло за агнета и ярета.Овцевъдите и козевъдите искат категорично оставката на длъжностните лица довели сектора им до тежката криза - заместник- министър д-р Цветан Димитров, Бойко Синапов, ресорен съветник на министъра на МЗХГ, Георги Праматаров, Директор на дирекция „Директни плащания и идентификация на земеделските парцели” и д-р Златка Възелова, директор на дирекция „Животновъдство” в МЗГХ.Протестиращите ще настояват и за разработването на национална политика за справяне с болестите по животните в пограничните райони. Ситуацията през изминалите дни категорично доказа, че такава генерална стратегия липсва, а вината за това е на ресорния заместник-министър в МЗХГ.Националният протест на българските овцевъди и козевъди е подкрепен от единадесет неправителствени и граждански организации, които ще се включат в стачката пред Министерски съвет.", "date": "2018.07.18", "title": "Животновъди на протест пред Министерски съвет, искат по-големи обезщетения"}
{"url": "https://www.novinite.bg/articles/162108/Rekorden-nagraden-fond-na-Vitosha-Leten-Fest-2018", "text": "Рекорден награден фонд са подготвили организаторите от Столична община и София – Европейска столица на спорта за участниците в четвъртото издание на Витоша Летен фест. Събитието е тази неделя от 11:00 ч. на поляната пред хижа Момина скала, където по традиция се събират хиляди любители на планината, чистия въздух и активния начин на живот през празничните дни. Спортният празник включва състезания, забавна програма, песни, демонстрации и танци, за зрителите са предвидени сцени с възможности за много игри, забавления, томболи и награди. Тази година се предвиждат надпревари по бързо разпъване на палатка и теглене на въже, а като допълнителна емоция децата ще могат да ползват безплатно опънатия над Боянската река алпийски тролей, осигурен от „Мачирски спорт“.Както винаги участниците са освободени от стартови такси, а органицзаторите отново са предвидили безплатен транспорт, рейсовете тръгват от нац. стадион „Васил Левски“ в 8.00 ч., а за извозване на велосипедите ще има специален автобус.ДИСЦИПЛИНИ:- Състезание по планинско бягане – старт в 11.00 ч. по 14 км трасе „Кумата“- Състезание по планинско колоездене - старт в 11.15 ч. по 7/21 км (една/три обиколки) трасе „Копитото“- Туристически поход – начало 11.25 ч. по 3.5 км трасе „Обичам Витоша“ около 2 часаВЪЗРАСТОВИ ГРУПИ:За бягане и колоездене: юноши и девойки (16-18 г.), мъже и жени (19-40 г.); ветерани мъже и жени (40+);За похода: Без ограниченияТРАСЕ:По предложен от организаторите маршрут за различните дисциплини по спортове.ПОДКРЕПИТЕЛНИ ПУНКТОВЕ:Ще има два подкрепителни пункта – един по трасето за колоездене и един по маршрута на бягането – хижа Еделвайс.УСЛОВИЯ ЗА УЧАСТИЕ:Всички участници се състезават по свое желание и на собствена отговорност, за което попълват декларация при регистрацията. Участниците се задължават да се движат по маркировката и да спазват Закона за движение по пътищата, преди, по време и след състезанието. Състезателите да носят лични карти или ученически книжки и да бъдат екипирани с необходимата екипировка – участниците в състезанието по колоездене крос–кънтри е задължително да са с каски и е препоръчително да са с очила, ръкавици и наколенки. Препоръчително е да си направят предварително застраховки.СТАРТОВА ТАКСА:Участниците са освободени от стартови такси.КЛАСИРАНЕ И НАГРАДИ:Класиралите се на първите три места в дисциплините планинско колоездене и планинско бягане ще получат медали плюс материални награди и ще си разделят награден фонд от 5400 лева, разпределен както следва: за мъже и жени - по 400 лв. за шампионите, по 250 лв. за вицешампионите и по 150 лв. за спечелилите бронз; за юноши и девойки и за ветерани мъже и жени – по 150 лв. за шампионите, по 100 лв. за вицешампионите и по 50 лв. за наредилите се на трето място. Всеки участник в бягането и колоезденето ще получи подарък дъждобран. Участниците в туристическия поход ще получат сувенир на събитието.НАГРАЖДАВАНЕ НА ПРИЗьОРИТЕ:13.00 часа в зоната на старт/финала.ТРАНСПОРТ:На желаещите да се включат в събитието ще бъде осигурен обществен транспорт от София: тръгване в 8:00 ч. от Национален стадион „Васил Левски (паркинга пред централния вход, там автобусите ще са означени с табели на събитието) до м. Златните мостове - и обратно след приключване на събитието тръгване от Златни мостове в 14.30 часа. За колоездачите ще бъде осигурен транспорт за извозване на байковете от нац. стадион „Васил Левски“. Личните автомобили този ден ще бъдат паркирани край Златните мостове.ЗАПИСВАНИЯ И РЕГИСТРАЦИИ:На https://racetimingbg.com/portfolio/vitosha-summer-fest/ и в деня на Феста – на обособените пунктове по дисциплини от 9:00 до 10:50 ч. пред х. Момина скала.ДОПЪЛНИТЕЛНА ИНФОРМАЦИЯ:на www.sofia2018.bg, в специалната Facebook страница на събитието и на .", "date": "2018.07.18", "title": "Рекорден награден фонд на Витоша Летен Фест 2018"}
{"url": "https://www.novinite.bg/articles/162107/Dneven-horoskop-za-18-yuli", "text": "Днес ще бъдете принудени да работите извънредно, но вие много добре знаете, че всичко това е в името на успеха и нямате нищо против да го направите. Вие сте амбициозни хора и сте готови да правите жертви, за да бъдете успешни. Напоследък сте много стресирани и това се отразява негативно на цялостното ви състояние. Време е да направите нещо по този въпрос. Ако не знаете какво да направите, поискайте съвет от някого. Наистина е сериозно, така че се погрижете за себе си. Наскоро ваш близък и много любим човек ви е споделил своята съкровена мечта. Днес помислете дали можете да направите нещо, за да превърнете тази мечта в реалност. Когато близките ви са щастливи, вие сте щастливи също. Представителите на останалите зодиакални знаци могат да намерят дневния си хороскоп на  ", "date": "2018.07.18", "title": "Дневен хороскоп за 18 юли"}
{"url": "https://www.novinite.bg/articles/162115/Tramp-i-Putin-se-razbrali-za-Severna-Koreya-i-yadrenoto-razorajavane", "text": "Президентът на САЩ Доналд Тръмп сподели, че с руския му колега Владимир Путин са обсъдили в Хелзинки темата Северна Корея. Според американския държавен глава няма нужда да се бърза и няма краен срок за действие.Двамата президенти са дискутирали и темата за намаляването на ядрените оръжия по света. Пред репортери в Белия дом Тръмп заяви, че с Путин са постигнали напредък в преговорите за много от горещите конфликти по света, предаде БНТ.", "date": "2018.07.18", "title": "Тръмп и Путин се разбрали за Северна Корея и ядреното разоръжаване"}
{"url": "https://www.novinite.bg/articles/162113/Gavra-i-krajba-ot-groba-na-Stefan-Stambolov", "text": "За дръзко, нагло, цинично посегателство над гроба на Стефан Стамболов на Централните софийски гробища съобщават от ВМРО. Бандити са разбили паметника на великия български държавник и са откраднали бронзовия бюст. Оказва се, че и гробът на Каблешкови също не е подминат и е бил обект на посегателство. За това подадоха сигнал в централата на ВМРО граждани, които вчера са минали покрай гроба на Стефан Стамболов.Общинският съветник Карлос Контрера остро е поставил въпроса за сигурността в гробищните паркове и как е възможно случайно да разбираме, че гробовете на Стефан Стамболов и Каблешкови са поругани. Според него има много сериозен дефект със сигурността в гробищните паркове, въпреки положените усилия до сега.„Директно заявявам, че случилото е недопустимо и имаме колосален провал на охранителна полиция към Второ районно (Централни гробища попадат в района му), както и на охранителната фирма. Под носа им са откраднали бюста от гроба на Стамболов, на метри от входа, където има охрана. Питам аз какво правят тези полицейски патрули и къде са те, когато вандалите вилнеят и сквернят гробове в най-стария ни гробищен парк. За мен това е тотална издънка и на охранителна полиция към Второ районно управление, и на частните охранители. Въобще за какво са там и какъв е ефектът от дейността им. Като гледам резултатите мога да кажа, че имитират дейност“, коментира казуса Карлос Контрера.Според него полицейските патрули не се справят с вихрещите се по софийските гробища цигански банди. Има отчитане на много дейност, мероприятия и специализирани полицейски операции, но известните на полицията тартори и техните подчинени продължават да върлуват из гробищните паркове. Според представителя на ВМРО – Българско национално движение най-много са проблемите на централните гробища. Ставало дума за не повече от 40-50 души, известни на полицейските патрули, които от години чупят паметници, вършат измами из гробищата, прилъгвайки опечалени да им поправят паметника, който самите цигани преди това са счупили. Имамите достигали до десетки хиляди левове. Карлос Контрера е категоричен, че основната вината за тази ситуация пада върху лошата организация на полицейската охрана.„Знае се, че районът е рисков, но какво като го знаят, патрулите минават и заминават. Частната охранителна фирма също не се справя. Няма място за оправдания. От години работят на гробищата, познават ситуацията. Няма обаче как да има качествена охрана с малко хора, някои от тях на преклонна възраст“, завършва Контрера.Патриотите от ВМРО настояват да се засили охраната, да се проведе разследване кой не си е свършил работата и да има наказани и уволнени. Според воеводите охранителната фирма трябва да покрие и всички щети, а в кратки срокове настояват да се изгонят всички бандити от гробищните паркове, които полицията добре познава, но странно защо толерира.  ", "date": "2018.07.18", "title": "Гавра и кражба от гроба на Стефан Стамболов"}
{"url": "https://www.novinite.bg/articles/162105/Alternativna-viziya-za-upravlenie-na-Sofiya-vnesoha-v-obshtinata-ot-Za-Zemyata", "text": "Алтернативната визия за управление на отпадъците в Софиябеше внесена вчера в Столична община. Тя беше лично връчена на зам. председателя на Столичен общински съвет Иван Велков от Екологично сдружения “За Земята” с подкрепата на гражданска инициатива “За чиста София без изгаряне на отпадъци.” Документът предвижда по-добро управление чрез разделно събиране на всички потоци рециклируеми материали, което ще доведе до приходи за столицата. Днес изтича последният срок, в който общината трябва да подаде документи към оперативна програма “Околна среда” за получаване на финансиране на инсталацията за изгаряне на отпадъци на площадката на ТЕЦ “София”. Създателите на Алтернативната визия настояват въпросният грант да се вложи в подобряване на разделното събиране, а не в строеж на вреден и скъп инсинератор – бизнес модел и технологична концепция от миналото. “Общината подценява гражданите на града и тяхното отговорно отношение към това, което изхвърлят. Вярваме, че с удобно, лесно и надеждно разделно събиране софиянци могат да се справят не по-зле от жителите на всеки друг европейски град. Разбира се, мотивирани от такса смет на база количество изхвърлени неразделени отпадъци”, казва Данита Заричинова, експерт за Нулеви отпадъци от “За Земята”. Тя припомня, че широко тиражираният пример с инсинератора в центъра на Виена, всъщност изобщо не е добър пример за управление на отпадъците. “Нека бъдем като Флоренция, където местното правителство спря проекта за инсталация за изгаряне с капацитет подобен на софийския. Тосканската община заяви, че ще вложат парите в по-добро разделно събиране и рециклиране.”Прилагането на Алтернативната визия за управление на отпадъците в София може да започне веднага. Стойността на инвестициите в проекта е поне два пъти по-ниска от разходите за изграждане на инсинератора, а нетните оперативни разходи са значително по-изгодни за хората в град София —платците на такса “смет”.Документът предлага етапи с дългосрочно планиране, което в момента липсва.Концепцията стъпва на 6 основни принципа:По-добре разделени отпадъци при източника – по-лесна обработка по цялата верига на оползотворяване.Замяна на анонимните контейнери по улиците с индивидуални разделни контейнери за всяка жилищна сграда, което ще гарантира по-отговорното поведение на гражданите.Съобразяване със законодателството на ЕС за кръговата икономика, вкл. новите цели за разделно събиране на хранителните отпадъци и по-високо ниво на рециклиране. Висока ефективност – с първите 20% от инвестицията могат да се постигнат 80% от търсените резултати.Етапност – системата се усъвършенства постепенно и постоянно.Гъвкавост – преустройство и дори пълен отказ от системата е възможен по всяко време, без отписване на загуби от неработещи ДМА.С всеки тон материали, отделени за рециклиране и компостиране, се спестяват не само разходи за скъпата подготовка, изгаряне и дългосрочно съхранение на дънна пепел в депа, но и предотвратява изпускането на вредни вещества от комините и от силно токсичните летливи пепели, оставащи след изгарянето на отпадъци. Алтернативната визия предлага на столичани да изхвърлят разделно и да заплащат по-справедлива такса смет, и насърчава по-отговорно поведение към генерирането на битов отпадък.", "date": "2018.07.18", "title": "Алтернативна визия за управление на София внесоха в общината от \"За Земята\""}
{"url": "https://www.novinite.bg/articles/162136/Makedoniya-zapochva-pregovori-za-chlenstvo-v-ES-sled-11-meseca", "text": "Македония стартира процеса на скрининг за подготовка на началото на преговорите за присъединяване към Европейския съюз, които се очаква да започнат през юни следващата година. За главен преговарящ е назначен вицепремиерът по евроинтеграцията Буяр Османи, а за технически преговарящ съветникът на премиера Боян Маричич. Решението бе взето на вчерашното заседание на правителството, на което присъства и еврокомисарят по разширяването Йоханес Хан, с чиято визита в Скопие официално бе поставено началото на скрининга, предаде БГНЕС.\"Скринингът\" всъщност представлява процес на аналитичен преглед на цялостното европейско законодателство, което се прилага в процеса на преговорите за присъединяване. Всяка държава, която е станала член на ЕС, е преминала през този процес. Става дума за над 100 000 страници на европейското законодателство и огромен брой технически стандарти с участието на десетки институции на ЕС и стотици институции в страната с около 1 000-2 000 национални експерти. Обикновено процеса във всичките му етапи може да продължи от една до две години и е унифициран за всички страни.Премиерът Зоран Заев заяви на пресконференция с Хан, че преговорите с ЕС са историческа задача и основен приоритет. „Установихме обща динамика на преговорите, като установихме структурата им от наша и от тяхна страна. Днес Хан представи основния план за скрининг и направихме заключения“, отбеляза Заев.Докладчикът за Македония в ЕП Иво Вайгъл подчерта, че този ключов исторически момент за Македония трябва да бъде оценен като първата конкретна стъпка към членство в ЕС. „Това не е формалност, това е съдържателен шанс за прогрес. Членството в ЕС и НАТО е историческа възможност за Македония. Няма да има втори шанс“, каза Вайгъл, поздравявайки министър-председателите на двете страни за постигнатото споразумение.Съгласно предишния опит на страните, които са преминали през този процес, главите 23 (Правосъдие и основни права) и 24 (Правосъдие, свобода и сигурност) са най-чувствителни. Най-обемни се разделите 11 (Селско стопанство и развитие на селските райони), 12 (Безопасност на храните, ветеринарна и фитосанитарна политика), 27 (Околна среда), а предизвикателство ще бъдат и глави 1 (Свободно движение на стоки), 8 (Политика на конкуренция) 19 (Социална политика и заетост). Има общо 35 глави, но само 33 имат специфично европейско законодателство. Глава 34 е за определяне на институционалните въпроси, а глава 35 е за \"всичко останало\", което не е обхванато от стандартните 33 глави.Според новата практика на Европейската комисия в преговорите първи се отварят глави 23 и 24, които се счита за най-чувствителни и \"уязвими\". ", "date": "2018.07.18", "title": "Македония започва преговори за членство в ЕС след 11 месеца"}
{"url": "https://www.novinite.bg/articles/162103/Slanchevo-i-oblachno-shte-se-smenyat-dnes-na-mesta-shte-prevali", "text": "Днес ще бъде ветровито. Ще духа умерен, временно и силен вятър от запад - северозапад. Облачността ще е променлива, по-значителна в сутрешните часове над Източна България и крайните северозападни райони, а след обяд ще се развива купеста и купесто-дъждовна и на места ще превали и прегърми. Максималните температури ще са предимно между 24 и 29 градуса, за София около 24.Атмосферното налягане ще остане без съществена промяна - по-ниско от средното за месеца.Над планините облачността ще е променлива, след обяд ще е по-често значителна и на много места ще превали, в отделни райони и ще прегърми. Ще духа силен, по високите и открити части и бурен вятър от запад-северозапад. Максималната температура на височина 1200 метра ще е около 18 градуса, на 2000 метра – около 11.Над Черноморието облачността ще е променлива и на места, главно в следобедните часове, ще превали. Ще духа умерен до силен вятър от запад-северозапад. Максималните температури ще са 27-30 градуса. Температурата на морската вода е около 26. Вълнението на морето ще бъде 1-2 бала.", "date": "2018.07.18", "title": "Слънчево и облачно ще се сменят днес, на места ще превали"}
{"url": "https://www.novinite.bg/articles/162128/Jivotnovadite-edva-ne-nahluha-pri-pravitelstvoto-jandarmeriyata-gi-sprya", "text": "Протестът на животновъдите пред Министерски съвет бе на път да се превърне в истински екшън. Гневни фермери направиха опит да нахлуят в сградата на правителството, след като премиерът Бойко Борисов не се яви пред тях, за да отговори на въпросите им, съобщава БГНЕС. Разярените протестиращи едва бяха удържани от жандармерията, която предотврати тяхната атака.Напрежението под прозорците на правителството обаче се запазва. Протестиращите скандират „Оставка“, чуват се мощни освирквания. „Искаме нормални изкупни цени на млякото. Ние работим не искаме нищо даром“, казва един от протестиращите. Любопитното е, че на площада пред МС, освен протестиращите земеделски стопани, могат да бъдат забелязани и млади, яки младежи с татуировки.Животновъди от цялата страна излязоха днес на протест заради принудителната евтаназия на домашните животни – овце и кози, заразени с чум по дребните животни. Те настояват за оставката на земеделския министър Румен Порожанов и директора на БАБХ Дамян Илиев. Овцевъдите изляха мляко и запалиха бала вълна пред сградата на Министерския съвет. Прозвуча траурен марш, а след него и химна на България. „Ние не просим пари г-н Борисов, искаме това, което ни отнехте“, се чуваха възгласи под прозорците на Министерски съвет. Една жена, чието стадо е било избито, споделя, че не е била допусната от жандармерията и без нея то е евтаназирано. Хората се оплакват, че нито един чиновник от 17-хилядната администрация на земеделското министерство не е отишъл при тях да им обясни за проблема. При протестиращите пристигна и лидерът на БСП Корнелия Нинова. Тя заяви, че правителството така и не е успяло да даде доказателства за наличието на чума по овцете. \"Питай те тях\", каза тя, сочейки с поглед сградата на Дондуков 1. \"Моята мисия е да си защитавам народа\", добави Нинова. Исканията на протестиращите са за държавна помощ от най-малко 20 лева на животно, която да компенсира загубите в бранша по време на действието на отменената от съда Наредба 3 за директните плащания. Те настояват компенсацията по тази наредба за колегите им от районите под карантина - заради чумата по дребни преживни животни, да е в размер от 40 лева на глава добитък. Националната овцевъдна и козевъдна асоциация настоява и за обезщетения по пазарни цени за принудително умъртвените животни поради чумата, които се изразяват в: 300 лева за овце-майки и кози-майки под селекционен контрол и 200 лева за овци/кози-майки извън селекционен контрол; 1000 лв/брой за кочове и пръчове под селекционен контрол и 700 лв/брой за кочове и пръчове извън селекционен контрол, както и 6лв/кг живо тегло за агнета и ярета. ", "date": "2018.07.18", "title": "Животновъдите едва не нахлуха при правителството, жандармерията ги спря"}
{"url": "https://www.novinite.bg/articles/162127/Pravitelstvoto-s-3-godishen-plan-za-protivodejstvie-na-detskata-prestapnost", "text": "Правителството утвърди тригодишна план-програма на Централната комисия за борба срещу противообществените прояви на малолетните и непълнолетните за превенция и противодействие на противообществените прояви на малолетните и непълнолетните и престъпленията на непълнолетните за периода 2019 - 2021 година. Одобрена е също бюджетна прогноза за средствата, необходими за реализация на програмата.Документът е разработена от експертния състав на Централната комисия, като са взети предвид резултатите от изследвания, които тя е провеждала, както и информацията от докладите на 297-те местни комисии за борба срещу противообществените прояви на малолетните и непълнолетните в страната. Включва седем раздела, оперативни цели и дейности, които се разписват по години в зависимост от тенденциите в областта на превенция и противодействие на противообществените прояви на малолетните и непълнолетните и престъпленията на непълнолетните.Тригодишната план-програма се изготвя в отговор на необходимостта от ефективно прилагане на законодателството в областта на предотвратяването и противодействието на детското девиантно поведение, закрила и подпомагане на ресоциализацията на извършителите, повишаване на квалификацията на специалистите, работещи с деца с девиантно поведение, повишаване на родителския капацитет и подпомагане на родителите на деца извършители на противообществени прояви и престъпления, както и от обединяване и координиране на усилията на институциите в превенцията и противодействието на девиациите в поведението на подрастващите. ", "date": "2018.07.18", "title": "Правителството с 3-годишен план за противодействие на детската престъпност"}
{"url": "https://www.novinite.bg/articles/162139/Vodosnabditelna-liniya-shte-zahranva-pojarnite-v-Kresnenskoto-defile-pri-nujda", "text": "За първи път бе построена водоснабдителна линия за гасене на пожари, вода от река Струма бе качена на 200 м денивелация при \"пожар\" в Кресненското дефиле. Това стана при учение на всички звена от единната спасителна система в страната, РД ПБЗН-Благоевград, спешните звена от системата на тел.112, горски служители, ЦСМП и др., предаде БГНЕС.Линията с девет междинни резервоара и помпи, бе с дължина над 2 км, прекарана бе и през жп линията Благоевград-Кулата, като за целта бе изключена контактната мрежа и влаковете спрени. Това стана в 12:30, в 13:40 ч. водата достигна до мястото на \"пожара\" и подадена по линиите за гасене. Мащабното учение започна в 8:00 ч. тази сутрин, в 9:00 ч. заработи и щаба на 3 км след отбивката по пътя Е-79-Стара Кресна-Ощава. „В учението участват екипи от всички районни служби на Регионалната дирекция „Пожарна безопасност и защита на населението” в областта, екипи на Югозападното държавно предприятие, ОД на МВР, ЦСМП, служители на Национална компания „Железопътна инфраструктура”, каза комисар Георги Пармаков, директор на РД ПБЗН-Благоевград. Според него целта на учението е да се проиграе в обстановка, максимално близка до реалната. В този район на 24 август м.г. избухна огромния пожар, нанесъл щети за милиони левове. Тогава той бе гасен с вода и от хеликоптери. Днес бе пробвано и построяване на водоснабдителна линия от р. Струма до мястото на пожара. „Според получения сигнал в РД ПБЗН, гори гъста иглолистна гора от Дяволско дере към Райска скала, теренът е силно пресечен, тревата е изсъхнала, духа и вятър, поради което огънят се разпространява много бързо. Екипите са разположени, за гасенето на пожара изграждаме водоснабдителна линия от р. Струма до фронтът на пожара”, добави Пармаков. Цялото учение бе проследено от дрон, което също се извършва за първи път в България. В интерес на истината качването на водата до фронта на „пожара” не се оказа лесна работа, най-вече заради пресечената местност и свързването в една система на помпите, маркучите с различни размери и напълването на междинните гумените водни резервоари. Все пак в 13.40 водата от река Струма достигна до Райска скала и бликна от маркучите на огнеборците, които започнаха да „гасят пожара”", "date": "2018.07.18", "title": "Водоснабдителна линия ще захранва пожарните в Кресненското дефиле при нужда"}
{"url": "https://www.novinite.bg/articles/162109/Izminaha-6-godini-ot-teroristichniya-akt-na-letishte-Sarafovo", "text": "Днес се навършват 6 години от атентата на летище \"Сарафово\" в Бургас. При терористичния атентат през 2012 година загинаха петима израелски и един български гражданин. На мястото на атентата е издигнат възпоменателен паметник, където всяка година се провежда церемония в памет на жертвите.БГНЕС припомня, че на 18 юли 2012 година автобус с израелски туристи, които току що бяха кацнали на летище \"Сарафово\" в Бургас, за да прекарат отпуската си в нашите черноморски курорти, стана мишена на терористична атака. При кървавата баня загинаха петима израелски граждани, шофьорът на автобуса, български гражданин, и извършителят на атентата. При инцидента бяха ранени 38 души.На 15 юли 2016 г. обвинителният акт за терористичния атентат бе внесен в Специализирания съд. Подсъдими по него са Мелиад Фарах - ливанец с австралийски паспорт и Хасан Ел Хадж Хасан - с канадско и ливанско гражданство. Те са обвинени в помагачество към тероризъм. Двамата обвиняеми са обявени за международно издирване в ШИС по канала на Интерпол с червена бюлетина. На 17 януари 2018 г. делото за атентата започна по същество.", "date": "2018.07.18", "title": "Изминаха 6 години от терористичния акт на летище \"Сарафово\""}
{"url": "https://www.novinite.bg/articles/162134/Google-otnasya-434-mlrd-evro-globa-za-narusheniya-na-antitrastovite-pravila-v-ES", "text": "Google отнася 4.34 млрд. евро глоба за нарушения на антитръстовите правила в ЕС. От 2011 г. насам Google е налагала незаконни ограничения на производителите на устройства, работещи с Android, и на операторите на мобилни мрежи, за да затвърди господстващото си положение в областта на общото търсене в интернет.Сега Google трябва действително да прекрати тези практики в рамките на 90 дни или да понесе глоби в размер до 5% от средния дневен световен оборот на Alphabet, дружеството майка на Google.По-специално Google e:-изисквала от производителите да инсталират предварително неговия браузър Chrome и неговото приложение за търсене Google Search, за да им предостави лиценз за своя магазин за приложения Play Store;-извършила плащания до определени големи производители и оператори на мобилни мрежи, при условие че инсталират предварително и ексклузивно приложението Google Search на своите устройства; a също така е-попречила на производителите, желаещи да инсталират предварително приложения на Google, да продават мобилни устройства, работещи с алтернативни версии на Android, които не са одобрени от Google (т.нар. „форкове наAndroid“).", "date": "2018.07.18", "title": "Google отнася 4.34 млрд. евро глоба за нарушения на антитръстовите правила в ЕС"}
{"url": "https://www.novinite.bg/articles/162121/Kolegi-daryavat-jivotni-na-stopanite-s-umartvenite-DFZ-im-dava-poveche-po-de-minimis", "text": "Животновъдни организации ще предоставят помощ на колегите си от засегнатите от чумата по дребни преживни животни райони в Странджа. Те ще дарят безвъзмездно животни, като за целта вече е създаден щаб, който да се заеме с организацията. До момента има готовност да се дарят 150 животни от областите Перник и поне 80 от Кюстендил. Очаква се в инициативата да се включат още области от страната. Веднага след като БАБХ отмени карантинния период на засегнатия район, събраните животни ще се насочат към новите си стопани.По време на консултативния съвет по животновъдство, стопани подчертаха, че ситуацията с българските овцевъди не бива се използва за печелене на лични дивиденти нито от политици, нито от браншови и други организации.Министър Порожанов потвърди, че е направена проверка и потвърдена законосъобразността на издадените заповеди за необходимите действия и мерки за справяне със заболяването. Той информира още, че всички стопани, чиито животни са евтаназирани освен компенсациите, ще получат и подпомагането си за 2018 г. в пълния му размер съгласно подадените заявления за обвързана подкрепа или преходна национална помощ.Няма съмнение в наличието на заболяването, подчерта от своя страна д-р Трифон Цветков, председател на Българския ветеринарен съюз, като потвърди становището си, че взетите и предписани мерки са адекватни и своевременни.Порожанов посочи още, че не е възможна промяна в самите условия на подпомагане в рамките на тази календарна година, както искат от една от браншовите организации, като подчерта, че те вече са утвърдени от ЕК. Междувременно стана ясно, че Българската агенция по безопасност на храните е изплатила още 110 868 лева обезщетение на трима стопани от селата Кости и Воден, като обезщетението е за 501 животни под селекционен контрол.Междувременно стана ясно, че Управителният съвет на държавен фонд „Земеделие“ гласува увеличение на средствата за земеделските стопани, отглеждащи овце-майки и/или кози-майки по помощта „де минимис“. Тя е за компенсиране на допълнителните разходи заради болестта чума по дребните преживни животни. Сумата е допълнение към вече започналото от понеделник изплащане на компенсациите за евтаназирани животни.Помощта „де минимис“ за 7-те общини от областите Бургас и Ямбол с въведени ограничения заради чумата се вдига от 25 на 40 лв. на овца/коза. Те ще получат и още 7 лв. за животно, които вече бяха приети на 12 юли 2018 г. от УС на фонд „Земеделие“ като подпомагане за овцевъдите и козевъдите в цялата страна. Така общата сума за стопаните от 7-те общини с въведени ограничения става 47 лв. на овца или коза.", "date": "2018.07.18", "title": "Колеги даряват животни на стопаните с умъртвените, ДФЗ им дава повече по de minimis"}
{"url": "https://www.novinite.bg/articles/162123/S-blizo-26-000-sa-po-malko-bezrabotnite-jeni-v-kraya-na-2017-a", "text": "Правителството прие Доклад за равнопоставеността на жените и мъжете в България за 2017 г. Документът отразява резултатите от изпълнението на политиките за повишаване на участието на жените на пазара на труда, намаляването на разликите в заплащането между половете и насърчаването на равенството в процесите на вземане на решения. Сред приоритетните области в доклада са още борбата с насилието, основано на пола и промяната на обществените стереотипи спрямо половете.В документа се посочва, че през 2017 г. средногодишният брой регистрирани безработни лица по пол в страната е 236 751 лица (130 556 жени и 106 195 мъже), което е с 47 955 по-малко от 2016 г. Броят на безработните жени е намалял с 25 895, а на безработните мъже - с 22 060. Според цитираните в доклада данни на Евростат разликата в заплащането на жените и мъжете в България е 14,4%. Средната разлика за страните от ЕС е 16,2 %.За две години България се придвижи с 10 места напред, съгласно резултатите отчетени от Индекса за равнопоставеността на жените и мъжете на Европейския институт за равенство между половете, което е реално проявление на последователната и целенасочена държавна политика в областта на равнопоставеността на жените и мъжете, която вече има своите традиции.Акцент в доклада е поставен върху изпълнението на Закона за равнопоставеност между мъжете и жените, който регламентира институционалната рамка, стратегическите и оперативни документи за по-ефективно управление на политиката по равнопоставеност на жените и мъжете и върху подготовката за Българското председателство на Съвета на Европейския съюз. ", "date": "2018.07.18", "title": "С близо 26 000 са по-малко безработните жени в края на 2017-а"}
{"url": "https://www.novinite.bg/articles/162106/V-MTSP-prieha-koncepciyata-za-noviya-Zakon-za-socialnite-uslugi", "text": "Работната група към Министерството на труда и социалната политика за подготовка на Закона за социалните услуги одобри с голямо мнозинство проекта на концепция на нормативния акт. Днешното заседание беше председателствано от министъра на труда и социалната политика Бисер Петков. Концепцията беше публикувана на интернет страницата на Министерството на труда и социалната политика www.mlsp.government.bg и на правителствения портал www.strategy.bg в периода 08.06 - 07.07.2018 г. Концепцията беше широко обсъдена на регионално ниво.Получиха се много мнения и предложения, които бяха обобщени от работната група. Концепцията има за цел да изведе основните насоки на бъдещата нормативна промяна в областта на социалните услуги. Съгласно документа новата правна регламентация ще бъде развита в контекста на три основни цели: достъпност на социалните услуги, качество и ефективност на социалните услуги, интегрираност на подкрепата.Концепцията предлага визията по основните въпроси, които ще бъдат регламентирани в Закона за социалните услуги и подзаконовата уредба към него. Сред тях са същността и основните характеристики на социалните услуги, видовете доставчици, оценката на потребностите от социални услуги, както и въпроси, свързани със създаването, планирането, предоставянето, финансирането, договарянето/възлагането, контрола и мониторинга на социалните услуги.Следващата стъпка е изготвянето на текстове на Закона за социалните услуги, чийто проект трябва да бъде финализиран до 15 октомври.", "date": "2018.07.18", "title": "В МТСП приеха концепцията за новия Закон за социалните услуги"}
{"url": "https://www.novinite.bg/articles/162133/Tri-tramvaya-v-Sofiya-sa-blokirani-zaradi-goryashta-kola", "text": "Движението на трамвайните мотриси с номера 1,6 и 7 по столичния ул. „Христо Ботев“ е временно преустановено. Причината е запалил се лек автомобил в близост до релсите. Екипът на столичната пожарна е на място.", "date": "2018.07.18", "title": "Три трамвая в София са блокирани заради горяща кола"}
{"url": "https://www.novinite.bg/articles/162120/Finalna-iniciativa-na-proekta-Dni-na-nematerialnoto-kulturno-nasledstvo", "text": "Проектът „Дни на нематериалното културно наследство“ на Регионалния център за опазване на нематериалното културно наследство в Югоизточна Европа под егидата на ЮНЕСКО и Столична библиотека с финансовата подкрепа на Столична община по Програма „Европа“ 2018 г. ще завърши с прожекция на документалния филм „Силата да възраждаш” и дискусия на тема „Възможното Възраждане – ще съживят ли младите днес традициите на своите предци”. В нея ще участват авторът на филма и  тв поредица „България от край до край” Йордан Димитров и наши известни етнографи и културолози. Заповядайте на 20 юли 2018 г. (петък) от 17:00 ч. в залата на Американския център на Столична библиотека, пл. „П. Р. Славейков” 4а.", "date": "2018.07.18", "title": "Финална инициатива на проекта „Дни на нематериалното културно наследство“"}
{"url": "https://www.novinite.bg/articles/162122/Nova-strategiya-za-borba-s-bedstviyata-do-2030-g", "text": "Правителството прие Национална стратегия за намаляване на риска от бедствия 2018 - 2030 г. Документът очертава визията за намаляване на риска при бедствия и аварии на територията на страната и е разработен на основание на чл. 6а. ал. 2. т. 1 от Закона за защита при бедствия. Той е изготвен след задълбочен анализ на възникналите през последните години бедствия, които отнеха човешки животи и нанесоха значителни икономически и социални щети.Целта на стратегията е осигуряване на устойчива и по-безопасна среда на живот за населението на страната. За осъществяването на тази цел са необходими координирани действия между институциите. В прилагането на стратегията са ангажирани както министерствата и държавните агенции „Национална сигурност“ и „Държавен резерв и военновременни запаси“, така и Националното сдружение на общините в България, частният сектор, научната общност, доброволните формирования и организациите с нестопанска цел.Документът определя превантивните насоки за ефективно намаляване на съществените рискове от бедствия и недопускане на възникването на нови такива чрез реализирането на следните приоритетни области за действия - оценяване на риска за бедствия, засилване на институционалното управление на риска от бедствия, инвестиране в намаляване на риска от бедствия, въвеждане на политика за финансово управление на риска и повишаване на готовността за ефективно реагиране при бедствия и прилагане на принципа „да изградим отново, но по-добре“ във фазата на възстановяване.Стратегията задава съгласуваната рамка за намаляване на рисковете, за повишаване на готовността и способността за реагиране и бързото възстановяване след бедствия. ", "date": "2018.07.18", "title": "Нова стратегия за борба с бедствията до 2030 г."}
{"url": "https://www.novinite.bg/articles/162135/Zam-ministar-i-trima-shefove-v-zemedelieto-izgoryaha-zaradi-jivotnovadite", "text": "Със заповед на министър-председателя Бойко Борисов от длъжността заместник-министър на земеделието, храните и горите е освободен Цветан Димитров. Решението на премиера е взето след срещата на министъра на земеделието, храните и горите Румен Порожанов с представители на протестиращите животновъди.Министър-председателят Борисов разпореди на министър Порожанов да освободи също така директорa на дирекция „Животновъдство“ Златка Възелова, директорa на Дирекция „Директни плащания и идентификация на земеделските парцели“ Георги Праматаров, както и съветника на министъра Бойко Синапов.", "date": "2018.07.18", "title": "Зам.-министър и трима шефове в земеделието \"изгоряха\" заради животновъдите"}
{"url": "https://www.novinite.bg/articles/162124/26-migranti-i-dvama-kanaldjii-hvanati-predi-da-preminat-v-Sarbiya", "text": "Специализираната полицейска операция е проведена тази сутрин близо до българо-сръбската граница. Към 8:00 часа в землището на село Мало Малово на черен път граничните полицаи предприемат действия  по спиране и проверка на два високопроходими джипа.Водачът на първия автомобил не се подчинява на разпорежданията на полицаите и се насочва към тях. Произведени са предупредителни изстрели, след които шофьорът включва на задна скорост, но се блъска във втория джип, който се е движел се след него.В първия автомобил са установени 12 чужди граждани, във втория – 14.Двамата каналджии и чужденците са задържани. Уведомена е районната прокуратура в Сливница. Работата по случая продължава. ", "date": "2018.07.18", "title": "26 мигранти и двама каналджии хванати преди да преминат в Сърбия"}
{"url": "https://www.novinite.bg/articles/162132/Rumen-radev-otkri-pametnik-na-Vasil-Levski-v-Ruen", "text": "Жителите на Община Руен доказват, че големите дела могат да бъдат постигнати с малки стъпки и задружни усилия, така както преди години Васил Левски учеше нашите предци. Това заяви президентът Румен Радев в словото си по случай откриването на паметник на Апостола на свободата Васил Левски в село Руен. Паметникът е издигнат с финансовата подкрепа и събраните дарения от хората от общината.По думите на президента до днес са издигнати над 150 паметници на Апостола на свободата, като много от тях са извън пределите на България, разпръснати от Аржентина до Япония. „Днес, в деня на рождението на Васил Левски, скромната по размер Община Руен, но голяма по дух заема своето място в тази символична география на почитта“, посочи Румен Радев.Държавният глава подчерта, че с родолюбивото си дело жителите на Руен дават пример, че можем да имаме общи ценности и вяра в името на доброто бъдеще на България. „Днес паметниците на Васил Левски се множат, за да съхраним заветите и идеите на Апостола, да предадем на децата си трудните уроци на историята и да ги научим да отстояват чистата и свята Република, която трябва да бъде място на съгласие, братство и абсолютно равенство между всички народности“, посочи Румен Радев.Президентът изказа благодарност на хората от инициативния комитет, на многобройните дарители, на скулптора на паметника и ръководството на Община Руен за това, че след девет години обединени усилия това родолюбиво дело има своя успешен завършек.По време на посещението си в село Руен държавният глава проведе среща  с кмета Исмаил Осман и неговия екип. Румен Радев посети и новопостроения православен храм „Свети Георги Победоносец“. ", "date": "2018.07.18", "title": "Румен радев откри паметник на Васил Левски в Руен"}
{"url": "https://www.novinite.bg/articles/162140/Vlastta-i-jivotnovadite-se-razbraha-protestite-spirat", "text": "Всичко, което искахме, всички наши искания бяха удовлетворени. Получихме оставките, които искахме. Това съобщи Симеон Караколев, председател на Националната овцевъдна и козевъдна асоциация на протеста пред Министерски съвет, предаде репортер на БГНЕС.Нашето искане беше 20 лева де минимис, това, което получаваме е 15 лева. Всички компенсации за наредба 3 ще бъдат изплатени в бюджета за 2019 г. Средствата, предвидени за 2018 ще бъдат изплатени в срок. Нашите протести приключват в момента, в който са ни удовлетворени исканията, каза още Караколев. Той подчерта, че са удовлетворени исканията им за оставки. Премиерът Бойко Борисов освободи зам.-министър и още трима чиновници заради чумата по животните. Уволнените са зам.-министърът на земеделието, храните и горите Цветан Димитров, директорът на дирекция „Животновъдство“ Златка Възелова, директорът на Дирекция „Директни плащания и идентификация на земеделските парцели“ Георги Праматаров, както и съветникът на министъра Бойко Синапов. По-рано днес гневни фермери направиха опит да нахлуят в сградата на Министерски съвет, след като премиерът Бойко Борисов не се яви пред тях, за да отговори на техните въпроси. Разярените протестиращи едва бяха удържани от жандармерията, която предотврати тяхната атака. Протестиращите скандираха „Оставка“, чуваха се мощни освирквания. Животновъди от цялата страна излязоха днес на протест заради принудителната евтаназия на домашните животни. Те настояваха за оставката на земеделския министър Румен Порожанов и директора на БАБХ Дамян Илиев. Овцевъдите изляха мляко и запалиха бала вълна пред сградата на Министерския съвет. Прозвуча траурен марш, а след него и химна на България.", "date": "2018.07.18", "title": "Властта и животновъдите се разбраха, протестите спират"}
{"url": "https://www.novinite.bg/articles/162117/Prodavat-na-targ-stotici-kontrabandni-fotovoltaichni-paneli", "text": "Митница Столична продава на търг 637 фотоволтаични панела и 1380 монтажни елемента за тях. Стоките са отнети в полза на държавата след като са задържани през 2011 г. при отклонение от режим транзит. Санкцията на митниците е потвърдена от съда в края на 2015 г.Началната тръжна цена за панелите е 86 632 лева, а на монтажните елементи - 24 840 лева. Стоките са разделени в групи от по 13 панела или по 26 монтажни елемента, а участниците могат да наддават за една, няколко или всички групи. За участие в търга трябва да се внесе депозит от 20% от началната тръжна цена за съответната група.Дължимото мито за този вид стока е 0%, но спечелилият купувач ще трябва да заплати ДДС. По повод реализацията на стоките, които могат да бъдат допуснати за свободно обращение или да бъдат реекспортирани от територията на ЕС, ДАМТН е предоставила писмо за годност на фотоволтаиците, които са маркирани съгласно изискванията на приложимия за тях стандарт и са придружени с инструкция за монтаж и експлоатация. Стоките обаче нямат гаранция, тъй като американската фирма производител преди време е обявила фалит. Освен това купувачът трябва да набави за своя сметка сертификати за годност и качество, ако такива са му необходими. Оглед на стоката може да бъде направен до 20 юли, а самият търг ще се проведе в началото на август. Пълната информация за търга  е достъпна на сайта на Агенция \"Митници\" в рубриката \"Обяви и съобщения\" - \"Публични продажби\" или на директен адрес: http://customs.bg/bg/page/648", "date": "2018.07.18", "title": "Продават на търг стотици контрабандни фотоволтаични панели"}
{"url": "https://www.novinite.bg/articles/162125/Porojanov-NAd-100-jivotni-sa-izlezli-ot-rajona-sas-zarazenite", "text": "Над 100 животни са изнесени от Странджанско и това създава реална опасност от разпространение на чумата по дребните преживни животни и на други места в страната. Това обяви министърът на земеделието, храните и горите Румен Порожанов след правителственото заседание, цитиран от БГНЕС. Порожанов каза още, че вече са изплатени обезщетенията в селата Воден и Кости на земеделските производители и на онези стопани, които не са регистрирани като производители. Министърът дебело подчерта, че размерът на обезщетенията са повече от добри и те ще стигнат не само за закупуване на животно, а ще покрие и допълнителни разходи.„За 4000 животни държавата ще даде малко над 1 млн. лева”, уточни Порожанов. Той заяви, че ще бъде обявена поръчка по Закона за обществените поръчки за избор на изпълнител, който да почисти по всички правила оборите, в които са отглеждани козите и овцете, за които се смята, че са имали контакт с болни от чума животни.Порожанов коментира и протестът на Националната козевъдна и овцевъдна асоциация, която в момента протестира пред Министерски съвет. „Искането за 20 лв. на евтаназирано животно означава ресурс от 25 млн. лв. и е абсолютно необосновано и не може да бъде изпълнено. Претенциите на протестиращите са няколко – някои от тях са изпълними, а другите не могат да се случат. Направил съм няколко срещи с въпросната организация на козевъди и овцевъди. Те представляват около 25% от козевъдния и овцевъдния бранш в страната. Всички останали, както в овцевъдство и козевъдство, така и в говедовъдство, биволи, птици, свине и т.н., на вчерашния съвет по животновъдство казаха, че не споделят това, което НОКА искат“, обясни Порожанов. Министърът коментира, че всеки има право да протестира, но държавата разполага с определен бюджет.  ", "date": "2018.07.18", "title": "Порожанов: НАд 100 животни са излезли от района със заразените"}
{"url": "https://www.novinite.bg/articles/162138/Vazstanoveno-e-dvijenieto-na-sprenite-tramvai-v-Sofiya", "text": "Движението на трамвайните мотриси 1,6 и 7 по ул. „Христо Ботев“ е възстановено.Временно то бе спряно поради пожар в лек автомобил в близост до линиите. Инцидентът стана преди около час. Не се съобщава за пострадали хора. ", "date": "2018.07.18", "title": "Възстановено е движението на спрените трамваи в София"}
{"url": "https://www.novinite.bg/articles/162129/Kandidatstvaneto-v-sportni-uchilishta-i-detski-gradini-se-unificira", "text": "Правителството прие промени в свое Постановление № 129 от 2000 г., с което се определят минималните диференцирани размери на паричните средства за физическо възпитание и спорт, които се осигуряват от държавния бюджет и от бюджетите на общините. Промените влизат в сила от 01.01.2019 г. и ще създадат по-добри условия за спорт в детските градини, училищата и университетите. Предвижда се да отпадне изискването от сега действащите разпоредби не по-малко от 50% от средствата, които получава съответната образователна институция за физическо възпитание и спорт, да се разходват за учебно-тренировъчна и/или спортно състезателна дейност. По този начин образователните институции, които се затрудняват при осигуряване на необходимите спортни уреди и пособия, ще могат да заделят по-висок процент от средствата за закупуването им. Тези, които са обезпечили спортните занимания с уреди и пособия от собствения бюджет, ще могат да насочат приоритетно повече средства за физическо възпитание и спорт, в това число учебно-тренировъчна и/или спортно- състезателна дейност.Ще бъдат унифицирани изискванията за кандидатстване за предоставяне на средства за физическо възпитание и спорт на детски градини и училища. Същевременно ще бъде намалена административната тежест чрез отпадане на изискването за участие на училищнотонастоятелство при изготвянето на проектите на държавните и общинските училища, както и на изискването за съгласуване конкретно със съответната комисия на общинския съвет на проектите на общинските детски градини и училища.Определят се конкретни разпоредби относно финансирането на дейностите за общинските детски градини и училища, като за вносител на проекта на постановление се определя министърът на образованието и науката.Въвежда се също механизъм на отчетност на разходването на предоставените средства пред обществените съвети в детските градини и училищата, както и пред студентските съвети във висшите училища. Това ще създаде условия за прозрачност и обществен контрол за целесъобразното разходване на финансовите средства.Промените са в съответствие с актуалните разпоредби на Закона за отбраната и въоръжените сили и Закона за Министерството на вътрешните работи във връзка с отпадане на наборната военна служба.", "date": "2018.07.18", "title": "Кандидатстването в спортни училища и детски градини се унифицира"}
{"url": "https://www.novinite.bg/articles/162130/Otpusnaha-oshte-48-mln-lv-za-reklama-na-turizma-ni-v-chujbina", "text": "През настоящата година Министерството на туризма ще може да поема допълнителни ангажименти за разходи в размер до 4 774 000 лв. Това реши правителството, като прие промени в утвърдените максимални размери на ангажиментите за разходи на ведомството, които могат да бъдат поети през 2018 г. Увеличението ще бъде за сметка на намаление на равни части от полагащите се ангажименти за разходи за периода 2019 г. - 2021 г., с което ще бъде запазен одобреният разходен таван по бюджета на министерството.Предвижда се да бъде продължена успешно реализацията на дейностите в сектор „Туризъм“ за осъществяване на интегрирана комуникационна кампания на целеви пазари. Целта е през тази година да се поемат ангажименти за комуникационен микс от телевизионна, външна, печатна, радио и онлайн реклама, както и чрез организиране на В2В събития, медийни срещи и пресконференции, с които да се стимулира изборът на България като туристическа дестинация.Реализираните досега кампании, както и представянето на България на международните пазари, доведоха до много добрите резултати през 2017 година, като официалната статистика показа, че за периода януари - декември 2017 г., България е посетена от близо 9 млн. чуждестранни туристи, което е увеличение от 7,6% спрямо същия период на миналата година. Увеличеният брой туристи повишава значително и приходите от международен туризъм - те възлизат на над 6,895 млрд. лв. за 2017 г. Ръстът спрямо рекордната досега в историята на българския туризъм 2016 г. е 9,3% (през нея приходите са били 6,311 млрд. лв.).", "date": "2018.07.18", "title": "Отпуснаха още 4.8 млн. лв. за реклама на туризма ни в чужбина"}
{"url": "https://www.novinite.bg/articles/162131/Davat-100-mln-lv-na-BDJ-za-novi-vlakove", "text": "„БДЖ-Пътнически превози“ ЕООД ще получи до 100 млн. лева целево финансиране през 2020 г. за новите влакове. Проектът за инвестиционен разход „Придобиване на нов подвижен състав за нуждите на „БДЖ-Пътнически превози“ ЕООД“ беше одобрен от правителството.   ", "date": "2018.07.18", "title": "Дават 100 млн. лв. на БДЖ за нови влакове"}
