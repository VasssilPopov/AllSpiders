{"url": "https://www.novinite.bg/articles/173188/Organizirat-informacionni-dni-za-pravata-na-sanarodnicite-ni-sled-Brekzit", "text": "Службата по трудови и социални въпроси на Министерството на труда и социалната политика към Посолството на България в Лондон продължава да организира информационни дни за българската общност във Великобритания. По време на събитията нашите сънародници имат възможност да получат информация за стъпките, които трябва да предприемат, за да гарантират правата си след Брекзит.Днес се проведе информационен ден в Нюкясъл. За утре, 29 март, е организирана дискусия в Глазгоу, която се организира от българското студентско общество в най-големия град в Шотландия. До момента Службата по трудови и социални въпроси към Посолството на България в Лондон е организирала 18 информационни дни във Великобритания по темата „Брекзит“, които са посетени от над 1100 български граждани.", "date": "2019.03.28", "title": "Организират информационни дни за правата на сънародниците ни след Брекзит"}
{"url": "https://www.novinite.bg/articles/173172/Stolichen-obshtinar-iska-panikbutoni-i-videonablyudenie-v-bolnici-i-detski-gradini", "text": "Председателят на ПП МИР и общински съветник Симеон Славчев предложи допълнителни мерки за сигурност за лечебните заведения, детските градини и училищата в София. Това стана по време на извънредно заседание по сигурността на Столичния общински съвет днес.\"В последните години насилието над медицински специалисти в София и страната се засилва\", коментира Славчев.  \"Според статистика на Българския лекарски съюз от 2017 г. по двама лекари дневно биват пребивани от пациенти или от техни близки. Освен с физическа разправа, агресивно поведение и заплахи между 2014-та и 2017-та година срещу 50 медици е било насочено огнестрелно оръжие, а срещу някои от тях дори е стреляно. При други случаи агресивни пациенти или техни близки са нахлували въоръжени в медицински или болнични заведения и поликлиники и са заплашвали лекари и медицинските лица в тях\", каза общинският съветник. Той беше категоричен, че всичко това води до повишаване стреса в работата на медицинските специалисти и влошава работната им среда, като застрашава не само техния живот и здраве, а и тези на други пациенти и граждани.Славчев направи конкретни предложения за мерки не само по отношение на общинските лечебни заведения в столицата, но и за столичните детски градини и училища: да се поставят персонални паникбутони и видеонабюдение във всички общински лечебни заведения в София и да се създаде общ класификатор на рисковите лечебни заведения на територията на Столична община със съответен брой инциденти и нападения. Председателят на ПП МИР настоя да се създаде и експертна работна група към Столична община от специалисти по сигурност, здравеопазване и образование с цел проучване на спецификите на лечебните заведения, детските градини и училищата свързани със сигурността; създаване на алгоритъм за преценка на сигурността в лечебното заведение, детските градини и училищата на територията на СО; анализиране на цялата информация и представяне на предложения за справяне с насилието над лекарите в общинските лечебни заведения от една страна и превантивни действие свързани със сигурността в детските градини и училищата на територията на СО от друга страна; създаване на роботещ модел, който да подобри сигурността в общинските лечебни заведения, детските градини и училищата на територията на СО с което да се гарантира живота, здравето и децата и медицинските работници; анализ на всички лечебни заведения, детски градини и училищата на територията на СО и внедряването на видеонабюдение на всякъде в тях, където все още няма, което да бъде свързано с Оперативния център за видеонаблюдение на Столична дирекция на вътрешните работи (СДВР).Симеон Славчев настоя разходите за съответните дейности да бъдат включени в бюджета на София за следващата година. Той попита присъстващия в залата директор на СДВР старши комисар Георги Хаджиев Има ли информация в колко детски градини и училища нямат видео наблюдение и има ли статистика за сигурността в столичните лечебни заведения.Няма конкретни данни в момента в колко детски градини и училища няма все още видеонаблюдение, отговори комисар Хаджиев и уточни, че информацията може да бъде изискана допълнително от дирекцията. Той потвърди, че темата с насилието над лекари е много важна и със силен обществен отзвук. По думите му полицията работи съвместно с прокуратурата и има конкретни стриктни действия, които се изпълняват при всеки получен сигнал за насилие над медицинско лице.", "date": "2019.03.28", "title": "Столичен общинар иска паникбутони и видеонаблюдение в болници и детски градини"}
{"url": "https://www.novinite.bg/articles/173180/Ostavkata-na-Cvetanov-e-formalna-kazva-Krum-Zarkov", "text": "Събитията от последните два дни доказаха тезите на БСП от последните две години. Цветан Цветанов напуска парламента, за да остане във властта. Това не е морален акт, нито осъзната отговорност, а прозрачен трик за опазване на влияние. Това заяви зам.-председателят на ПГ на „БСП за България“  Крум Зарков пред медиите. По думите му назначението на д-р Даниела Дариткова за председател на парламентарната група на ГЕРБ е доказателство за това. „Тя е верен последовател на г-н Цветанов. По тази причина и другите коалиционни партньори са толкова спокойни. Те знаят добре, че нещо уж се променя, за да остане същото. Това важи както за явните, така и за скритите коалиционни партньори“, категоричен бе Зарков.„Оставката на г-н Цветанов е формална. За нас тя е политически фалш“, изтъкна Крум Зарков. Според него въпросната оставка  доказва и друго твърдение на БСП, което тя упорито отстояваше по време на дебатите по Изборния кодекс в НС- че в България демокрацията е под заплаха. „Доказателство за това е фактът, че политик, загубил политическо доверие, свален от всички постове, които е заемал, чрез скандали и обществен натиск, може да е председател на предизборен щаб. Това е възможно само в онези страни, в които изборният резултат не зависи толкова от общественото мнение, колкото от онези, които организират изборния процес“, посочи Зарков. Той изрази надежда, че на всички е станало ясно, че оставките в България служат само на един човек. „Те не подобряват живота на хората, не подобряват модела на управление, напротив - утвърждават го. Единственото, което постигат, е да осигурят комфорт на Бойко Борисов като министър-председател. Този комфорт трае до следващия скандал и оставка. Ние, от БСП, настояваме този порочен кръг да приключи. Искаме предсрочни избори, на които санкцията да дойде от избирателя и той да зададе ясен мандат за нулева толерантност към всяка злоупотреба с власт оттук нататък.  Вместо фалшиви оставки, искаме реално отговорност. Вместо завладяна държава, искаме реална парламентарна демокрация. Това са нашите искания и ще продължаваме да се борим“, заключи Крум Зарков.", "date": "2019.03.28", "title": "Оставката на Цветанов е формална, казва Крум Зарков"}
{"url": "https://www.novinite.bg/articles/173184/D-r-Madlena-Boyadjieva-kmet-na-Obshtina-TetevenPRSR-ima-izklyuchitelno-znachenie-za-vsichki-malki-obshtini", "text": "Подписаните договори по първия прием на подмярка 7.2. ,,Инвестиции в създаването, подобряването или разширяването на всички видове малка по мащаби инфраструктура“ от Програма за развитие на селските районисе отнасят за три проекта. Единият, по който вече се работи е за рехабилитация на общинска улична мрежа в Тетевен. Договорените средства, насочени към подобряване на общинската инфраструктура са на стойностпочти 2 000 000 лева. Вторият проект е за ремонтни дейности на територията на СУ „Георги Бенковски“, а финансирането му е за разходи от 1 127 595 лева. Целта на предвидените дейности в училището е да се осигури икономия на енергия, безопасна експлоатация, хигиена, опазване здравето и живота на децата и учителите, а едновременно искаме да се подобри вида на сградата.По тази подмярка ще се прави и рехабилитацията на важен общински път, който е с дължина 15.15 км, като средствата за това обновяване са в размер 5 795 120 лева. От изпълнението на проекта активно ще се възползват близо 14 000 жители на с. Голям извор, гр. Ябланица, с. Джурово, кв. Полатен и гр. Тетевен.През юли миналата година община Тетевен подготви три нови проектни предложения за втория прием по тази подмярка. Единият от тях предвижда да се реконструира централния градски площад и да се изгради фонтан с водни ефекти и художествено осветление. Заявените разходи се равняват на 780 785 лева. Освен това имаме проект за изграждане, оборудване и обзавеждане на комбинирана спортна инфраструктура в терен на ОУ \"В. Левски\" в с. Български Извор. За там са ни необходими 96 969 лева. Кандидатстваме и за финансиране на ремонта на детската градина в село Глогово. Надяваме се и трите проекта да бъдат одобрени, тъй като са насочени към задоволяване на обществените потребности и подобряването на услуги от общинско значение на територията на Тетевен.Нашата община е малка и няма възможност със собствени средства да реализира такива крупни проекти. Досега парите по спечелените проекти възлизат на близо 10 млн. лева. Ние не можем да си позволим сами да заделим такава сума. Така че ПРСР е от изключителна важност не само за нас, а за всички общини от нашия калибър.", "date": "2019.03.28", "title": "Д-р Мадлена Бояджиева, кмет на Община Тетевен: ПРСР има изключително значение за всички малки общини"}
{"url": "https://www.novinite.bg/articles/173165/Borisov-Partiyata-ponese-izklyuchitelno-tejak-udar", "text": "Има грешка, има и прошка. С времето ще се покаже дали са виновни. Това заяви премиерът и лидер на ГЕРБ Бойко Борисов, предаде  БГНЕС. На брифинг в централата на партията тази сутрин Борисов съобщи, че Даниела Дариткова ще замени Цветан Цветанов като председател на парламентарната група на партията. Преди да съобщи това, Борисов и председателят на СДС Румен Христов сложиха подписи под споразумение за явяване на евроизборите с обща листа.В сряда Цветан Цветанов, който водеше депутатите на ГЕРБ подаде оставка и напусна парламента, но остава зам.-председател на партията и председател на предизборния щаб. До напускането на парламента от страна на Цветанов се стигна след имотния скандал, добил популярност като „апартамент гейт”. Цветанов е придобил апартамент в луксозна сграда на фирма „Артекс” със собствен ВИП асансьор, водещ от гаража до всекидневната в престижния квартал „Изток”.Преди Цветанов оставки подадоха министърът на правосъдието Цецка Цачева, зам.-министърът на спорта Ваня Колева и зам.-министърът на енергетиката Красимир Първанов. Всички напуснаха кабинета, след като са придобили апартаменти от фирма „Артекс” на цени, далеч под пазарните.По думите на Борисов с оставките „въпросът е решен”. Всички замесени са напуснали държавните постове, каза още той.Не разбирам какво е толкова интересно откъде е дошла атаката, каза Борисов в отговор на журналистически въпрос.Аз много бих искал да видя нотариалните актове на всички съседи в тази сграда, каза още Бойко Борисов.Твърдението за приятелския огън е абсолютна лъжа, заяви още той. Всички сме страдали от този скандал, допълни той.Ние в ГЕРБ понесохме изключително тежък удар. По-тежки санкции от тези не мога да си представя, какво да направя, посочи премиерът.Ако мислите, че на партията, на групата, на нас ни е хубаво или това е малко, да ѝ свалиш шефа на парламентарната група, на комисиите и да го извадиш от парламента. Нали са гласували два многомандатни избирателни райони. Знаете ли колко хора са ми се обадили да кажат не го прави, пази си като Корнелия хората. Когато обвиняват някой от БСП, те излизат и викат: Ние сме единни и застават там. Ти правиш точно обратното, каза Борисов.Това са тежки решения, но те показват как трябва да се действа. Има грешка, има и прошка, ще се докаже с времето дали са били виновни или не. посочи Борисов.Премиерът съобщи, че по-късно през деня ще съобщи кой ще е новият министър на правосъдието. Името ще бъде съобщено по-късно, за да няма грешки и да не се налага изтегляне на кандидатурата, изрази се Борисов. ", "date": "2019.03.28", "title": "Борисов: Партията понесе изключително тежък удар"}
{"url": "https://www.novinite.bg/articles/173161/Daniela-Daritkova-poema-shefstvoto-na-GERB-v-parlamenta", "text": "Председателят на Здравна комисия и депутат от ГЕРБ д-р Даниела Дариткова ще оглави парламентарната група на управляващата партията. Това съобщи премиерът и лидер на ГЕРБ Бойко Борисов, предаде БГНЕС.В сряда Цветан Цветанов, който водеше депутатите на ГЕРБ подаде оставка и напусна парламента, но остава зам.-председател на партията и председател на предизборния щаб. До напускането на парламента от страна на Цветанов се стигна след имотния скандал, добил популярност като „апартамент гейт”. Цветанов е придобил апартамент в луксозна сграда на фирма „Артекс” със собствен ВИП асансьор, водещ от гаража до всекидневната в престижния квартал „Изток”.По думите на Борисов с оставките „въпросът е решен”.Преди Цветанов оставки подадоха министърът на правосъдието Цецка Цачева, зам.-министърът на спорта Ваня Колева и зам.-министърът на енергетиката Красимир Първанов. Всички напуснаха кабинета, след като са придобили апартаменти от фирма „Артекс” на цени, далеч под пазарните.Твърдението за приятелския огън е абсолютна лъжа, заяви Борисов. Всички сме страдали от този скандал, допълни той.Премиерът съобщи, че по-късно през деня ще съобщи кой ще е новият министър на правосъдието. Името ще бъде съобщено по-късно, за да няма грешки и да не се налага изтегляне на кандидатурата, изрази се Борисов. ", "date": "2019.03.28", "title": "Даниела Дариткова поема шефството на ГЕРБ в парламента"}
{"url": "https://www.novinite.bg/articles/173160/Zatrudneno-dvijenie-po-chasti-ot-Hemus-i-Trakiya-zaradi-remonti", "text": "От днес движението от 14-ти до 23-ти километър на магистрала „Хемус“ ще се осъществява двупосочно в платното за София поради ремонт на платното за Варна на виадукта при 19-ти км /„Потоп“/. През м. г. бяха ремонтирани колоните на съоръжението, т. нар. долно строене, и сега работата продължава по пътното платно. Съоръжението не е основно обновявано от въвеждането му в експлотация преди повече от 30 години. Дължината му е 525 метра.За улеснение на трафика в края на работната седмица - в петък и събота, в района на ремонтирания участък ще има две ленти в посока Варна и една за София, а в неделя и понеделник сутрин ще има две ленти за София и една за Варна. Агенция „Пътна инфраструктура“ апелира шофьорите да карат разумно и да спазват стриктно въведената временна организация на движението по време на строителните работи. Ремонтът е наложителен и трябва да бъде направен, за да се пътува след това много по-удобно по обновени пътни участъци.От 26 март движението от 33-ти до 40-ти километър на магистрала „Хемус“ се осъществява двупосочно в платното за София поради ремонта на два виадукта - при 36-ти км /„Коренишки дол“/ и при 37-ми км в платното за Варна. През м. г. беше обновено платното за София на двете съоръжения и сега трафикът преминава по тях. Очаква се предвидените дейности да завършат до края на строителния сезон. Ще се ремонтира както пътното платно, така и колоните на съоръженията. В момента на „Хемус“ се ремонтира и тръбата за София на тунел „Витиня“. Движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и същите системи за безопасност.На магистрала „Хемус“ на територията на област Варна се ремонтират 10,4 км в платното в посока София (от км 389+717 до км 400+100). Това е участъкът между пътен възел „Неофит Рилски“ и естакада „Девня“. Движението се извършва двупосочно в платното за Варна и скоростта е ограничена до 90 км/ч. Очаква се строителните работи да завършат до 25 май т. г. Те включват фрезоване на асфалтовата настилка, демонтаж на стари и монтаж на нови бордюри, полагане на нов асфалт, ремонт на отводнителни съоръжения, профилиране на банкети, нова хоризонтална маркировка.На магистрала „Тракия“ се ремонтира платното за Бургас на три мостови съоръжения - при 13-ти, 15-ти и 20-ти километър. Виадуктите не са обновявани повече от 30 години. При извършването на строителните работи движението се осъществява двупосочно в платното за София. За улеснение на трафика в края на работната седмица - в петък и събота, в района на ремонтирания участък, ще има две ленти в посока Пловдив и една за София, а в неделя и понеделник сутрин ще има две ленти за София и една за Пловдив.Предвижда се строителните работи на „Тракия“ да завършат преди началото на активния туристически сезон. На трите виадукта ще бъде направен ремонт на пътните плочи, греди, дилатационни фуги и тротоарни блокове, хидроизолация, нова асфалтова настилка, маркировка, нови предпазни парапети и мантинели. Съоръжението при 13-ти км е с дължина 254 м, при 15-ти км - 322 м, а при 20-ти км - 400 м.Ремонтира се и мостът над река Тополница на магистрала „Тракия“. До 30 април движението от 77-ми до 78-ми км в посока Пловдив е ограничено в активната и аварийната лента и се осъществява в изпреварващата. Предвиден е ремонт на дилатационна фуга, хидроизолация, възстановяване на бетонови повърхности на устой и греда, нова асфалтова настилка и хоризонтална маркировка.От 7 март движението по моста над река Елшишка при км 89-ти на „Тракия“ се осъщестява двупосочно в платното за София, поради ремонт на платното за Пловдив. Дейностите включват смяна на гредите на мостовото съоръжение, нова хидроизолация, асфалтиране и хоризонтална маркировка. Очаква се строителните работи да приключат до края на май т. г. В края на ноември миналата година завърши ремонтът на платното за София. За улеснение на трафика от 13 ч. всеки петък до 17 ч. в събота има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив.", "date": "2019.03.28", "title": "Затруднено движение по части от „Хемус“ и „Тракия“ заради ремонти"}
{"url": "https://www.novinite.bg/articles/173163/Okonchatelno-GERB-i-SDS-otivat-zaedno-na-evroizborite", "text": "ГЕРБ и СДС се споразумяха да участват с единна листа на европейските избори през 2019 година. Това съобщи зам.-председателят на партията ГЕРБ Цветан Цветанов преди премиерът и председател на партията Бойко Борисов и председателят на СДС Румен Христов да сложат подписите си под споразумението, предаде БГНЕС.Нашата цел е да изпратим максимален брой от България в Европейската народна партия, заяви Цветанов и прочете предизборното споразумение:ГЕБР и СДС се обединяват около това избраните евродепутати от общата листа да поемат категоричен ангажимент, че през целия си мандат ще бъдат част от ЕНП в Европейския парламент.Второто решение е в листата да има двама представители на СДС, като единият от тях на шесто място.В предизборните материали двете партии са се споразумели да присъстват символите или наименованието на ГЕРБ, СДС и ЕНП.Обединяваме се около решението нашите избраници да работят за влизането на България в Шенген и Еврозоната, както и против Европа на две скорости и всякакви разделителни линии между държавите-членки в ЕС, прочете Цветан Цветанов предизборното споразумение.Председателят на СДС Румен Христов съобщи, че първоначално са имали 15 имена, след което намалели до 12, тъй като трима, включително и самият той, са си направили отвод. Другите отказали се са Владимир Кисьор и Теодор Петков.СДС заявява, че ще даде всички сили за успешно явяване на изборите, каза Румен Христов, след като положи подписа си до този на Борисов.Александър Йорданов ще е кандидатът за евродепутат, който ще заеме шестото място в общата листа на ГЕРБ и СДС. Главният секретар на СДС Илия Лазаров ще заеме последното място в листата, допълни председателят Христов.Ще се борим за един по-добър резултат съвместно, каза от своя страна Бойко Борисов, който определи името на Йорданов като знаково за СДС.Ние може да гарантираме, че нашите кандидати ще работят еднакво с всички в листата и няма да допускаме номерца с преференцията, каквито имаше при предишните избори, допълни Бойко Борисов.", "date": "2019.03.28", "title": "Окончателно: ГЕРБ и СДС отиват заедно на евроизборите"}
{"url": "https://www.novinite.bg/articles/173183/Evrostat-Blizo-polovinata-balgari-ne-uprajnyavat-nikakav-sport", "text": "Повече от една четвърт от европейците не практикуват никакви упражнения извън работното време, показват последните данни на Евростат.Според тях, 28% от европейците не са извършвали никакви упражнения в свободното си време през 2017 г.Данните обаче показват, че голяма част от тях са извършвали такива, като 27% са практикували някаква форма на спорт, фитнес или физически активности за по-малко от 3 часа на седмица, а други 17% са правили това до 5 часа и още 28% – повече от 5 часа седмично.Тази тенденция беше потвърдена във всички, с изключение на две страни – Португалия и Хърватия, където съответно само 45% и 36% от населението извършват физическа дейност извън работното време. Най-активните страни са Румъния (96%), Дания (93%) и Холандия (91%).Евробарометър публикува през март 2018 г., че 15% от европейците изобщо не ходят пеш дори по 10 минути на седмица, а 12% седят повече от 8,5 часа на ден.Извън таблицата за физическа активност остават четири страни заради прекалено ниски резултати. Държавите, в които населението е скарано със спорт или движение въобще са: Естония, Литва, Словакия и… Великобритания.Основната пречка за спортна или физическа активност е липсата на време, според 40% от респондентите.Като цяло беше установено, че нивата на спортна или физическата активност са занижени от 2013 г. насам, въпреки предприетите мерки за ръст на обратното.Докладът също така разкрива, че мъжете се занимават с физическа активност повече от жените, като сред по-младите хора дялът им е по-голям. Установено е, че по-ниските нива на образование и финансовите затруднения също оказват влияние. ", "date": "2019.03.28", "title": "Евростат: Близо половината българи не упражняват никакъв спорт"}
{"url": "https://www.novinite.bg/articles/173186/DNSK-Sgradata-na-Arteks-v-Lozenec-otgovarya-na-zakona", "text": "Сградата „Златен век“ в “Лозенец” е законна, защото има редовно издадени строителни книжа. Това каза началникът на ДНСК Иван Несторов, предаде БГНЕС. На въпрос дали разрешителното за строеж на „Артекс” е валидно, арх. Несторов заяви, че по този въпрос ще се произнесе Софийският административен съд.Той не пожела да каже дали съгласно действащия Закон за устройство на територията (ЗУТ),  преди промените през 2017 г., разрешителното е валидно. Нестеров подчерта, че през годините са правени удължавания на строителното разрешение, както и, че при всяка промяна, която е била одобрявана от главния архитект Здравко Здравков, срокът автоматично се удължава. За последно такова допълване е направено и одобрено от Здравков, който през август 2018 г. издава заповед, че ги приема. По думите на арх. Несторов това удължава разрешителното за строеж, но с колко и къде това е записано в ЗУТ, ръководителят на ДНСК не пожела да отговори.„Това го пише в решение на Върховния административен съд № 9059 от 3 юли 2018. ВАС потвърждава решение на административен съд Бургас. Решението му е правилно , защото е допълнено по реда на чл. 154, ал. 5 от ЗУТ със заповед”, обоснова се Несторов. ", "date": "2019.03.28", "title": "ДНСК: Сградата на „Артекс“ в „Лозенец“ отговаря на закона"}
{"url": "https://www.novinite.bg/articles/173175/Gazat-poskapva-s-pod-1-tokat-i-parnoto-ne", "text": "Комисията за енергийно и водно регулиране прие решение във връзка с подаденото от „Булгаргаз” заявление за утвърждаване на цена за IІ-ро тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа.Утвърдената от Комисията цена на природния газ за второто тримесечие е в размер на 45,17 лв./MWh лв. (без акциз и ДДС). Тя е с 0,83 % по-висока от цената за І-то тримесечие на 2019 г. В утвърдената цена на природния газ от 45,17 лв./MWh лв. (без акциз и ДДС) са включени компонента „цена на природния газ на входа на газопреносните мрежи“ в размер на 44,35 лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,69 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ в размерна 0,13 лв./MWh, покриваща разходите на „Булгаргаз“ за съхранение на количества в подземното газово хранилище „Чирен“ в изпълнение на задължения по Плана за действие при извънредни ситуации, съгласно Регламент на ЕС № 994/2010. В цената на природния газ не са включени цени за достъп и пренос през газопреносната мрежа, определени по реда на Методиката за определяне на цени за достъп и пренос на природен газ през газопреносните мрежи, собственост на „Булгартрансгаз“, които клиентите следва да заплащат на крайните снабдители.При утвърждаването на цената на природния газ КЕВР се съобразява с условията, залегнали в действащия договор между „Булгаргаз“ и ООО „Газпром экспорт“. В ценообразуващата формула по договора се отчита движението на цените на алтернативните на природния газ горива - мазут със съдържание на сяра 1% и газьол със съдържание на сяра 0,1%, на световните пазари за последните 9 месеца. При определяне на цената се отразяват и промените в курса на щатския долар спрямо лева, калоричността и количествата природен газ за съответното тримесечие. В правомощията на КЕВР е да установи единствено дали заявлението на обществения доставчик „Булгаргаз“ отговаря на изискванията на Наредба № 2 за регулиране на цените на природния газ и на договора за доставка между между „Булгаргаз“ и „Газпром Експорт“.Независимо от повишението с 0,83%, за битовите и за стопанските потребители, ползващи природен газ, реалното увеличение ще бъде около 0,5%, тъй като останалите компоненти, формиращи цената на услугата - цена за достъп, пренос, разпределение и снабдяване, не се променят.Промяната на цената на природния газ няма да се отрази на цените на топлинната енергия.Без промяна остават и цените на електрическата енергия за битовите и небитовите потребители на регулиран пазар. Решението на КЕВР за утвърждаване на цената на природния газ за ІІ-ро тримесечие на 2019 г. ще бъде публикувано на интернет страницата на регулатора.", "date": "2019.03.28", "title": "Газът поскъпва с под 1%, токът и парното - не"}
{"url": "https://www.novinite.bg/articles/173177/Spirat-razshiryavaneto-na-vaglishtna-mina-kraj-Pernik", "text": "Да бъде преустановен напредъкът на минните работи в земите, засегнати от дейността на участък I, хоризонт Север на рудник ОРО на Пернишкия въглищен басейн. Такова предписание ще бъде изпратено от Министерството на енергетиката до концесионера – „Мин индъстри“ ЕООД, до края на днешния ден.По повод създалото се напрежение сред местните жители от няколко пернишки села министърът на енергетиката Теменужка Петкова разговаря днес с представители на концесионера и ги запозна с получено вчера в Министерството на енергетиката писмо от Общинската служба по земеделие – Перник. От него става ясно, че в момента службата извършва проверка във връзка с уреждане на статута на земите, засегнати от добива. До изясняването на въпроса и произнасянето на компетентните органи, нови площи не трябва да бъдат засегнати, категорична бе министър Петкова.Тя изиска от концесионера информация за предприетите от него действия по уреждане на статута на земите. По време на срещата представителите на „Мин индъстри“ информираха, че от общо 170 дка земеделски земи, концесионерът е закупил около 120 дка в съсобственост. Придобиването на останалата част е възпрепятствано от множеството собственици на парцелите, част от които не могат да бъдат открити.", "date": "2019.03.28", "title": "Спират разширяването на въглищна мина край Перник"}
{"url": "https://www.novinite.bg/articles/173168/Ne-se-ochakvat-trusove-v-parlamenta-sled-ostavkata-na-Cvetanov-kazva-Siderov", "text": "Не очаквам трусове след напускането на Цветан Цветанов, заяви председателят на ПГ на \"Обединени патриоти\" Волен Сидеров, предаде БНТ. Според него след оттеглянето на Цветанов от парламента не се очакват проблеми с кворума на заседанията.Лидерът на \"Атака\" подчерта, че той ще подкрепи с гласа си оставката по време на гласуването в петък, защото това е волеизявлението на Цветанов.Волен Сидеров коментира и избора на Даниела Дариткова за шеф на групата на ГЕРБ в парламента. \"Тя е един комуникативен човек, спокоен и не виждам проблеми по отношение на комуникацията с нея\", смята той.\"Ще работим с Дариткова. Не виждам проблем в това, че се променя председателят на ПГ на ГЕРБ. Не виждам драма\", допълни Сидеров. ", "date": "2019.03.28", "title": "Не се очакват трусове в парламента след оставката на Цветанов, казва Сидеров"}
{"url": "https://www.novinite.bg/articles/173185/Kaloferci-zastavat-zad-garba-na-otstraneniya-si-kmet", "text": "Повечето хора смятат, че отстраняването на кмета на град Калофер Румен Стоянов е тенденциозно. Самият той отказва да обжалва решението на съда, предаде БГНЕС.Калоферци вече започнаха подписка в подкрепа на кмета си, след като общинската избирателна комисия в Карлово го отстрани от длъжността кмет. Причината е, че с решение на ВАС е обвинен в конфликт на интереси, защото е назначил по заместване за счетоводител в кметството брата на съпругата си Лальо Бичев. „Виновен съм до такава степен, че съм назначил шурея си. Той не ми е кръвна линия, но след като така са преценили от комисията. Искам да заявя, че не сме направили нищо, с което да се срамувам аз или той от работата си”, каза Стоянов.Жители на Калофер смятат, че отстраняването на кмета е тенденциозно и ще се отрази негативно върху развитието на града. “Мога да кажа, че Румен Стоянов е внесъл, а не изнесъл от кметството. Освен закони, има и морални закони” заяви жителка на подбалканското градче.След 10 дни Общинският съвет в Карлово ще трябва да реши кой да назначи за временно изпълняващ длъжността кмет на Калофер. ", "date": "2019.03.28", "title": "Калоферци застават зад гърба на отстранения си кмет"}
{"url": "https://www.novinite.bg/articles/173166/Vojnata-po-patishtata-vze-novi-4-jertvi-v-Plovdivsko", "text": "Тежка катастрофа с четири жертви стана снощи в Пловдивско. Поредната ужасяваща катастрофа е станала на източно-обходния път /ІІ-56/, край жп надлез за Скутаре. Сигналът е получен след 21 часа, предаде БГНЕС.Според първоначалната информация, „БМВ” с пловдивска регистрация навлязло в лентата за насрещно движение и се ударило челно в „Сеат” с кърждалийска регистрация.На място са загинали 31-годишният водач на втората кола и негови спътници, на 28, 49 и 54 години, всички от Кърджалийска област.20-годишният водач на „БМВ”-то е настанен в болница, медицинска помощ е оказана и на 17 годишния му спътник. На двамата е взета кръвна проба за употреба на алкохол и наркотични вещества.Причините и обстоятелствата около тежкия инцидент се разследват в рамките на досъдебно производство. ", "date": "2019.03.28", "title": "Войната по пътищата взе нови 4 жертви в Пловдивско"}
{"url": "https://www.novinite.bg/articles/173179/Sistemata-na-NSI-padnala-zaradi-hakerska-ataka", "text": "След едночасово прекъсване днес сутринта информационната система „Бизнес статистика“ на НСИ, през която се подават годишните отчети за дейността на фирмите отново е активна.  Системата работи от 2009 г. и чрез нея се отчитат годишно над 600 000 физически и юридически лица. Прекъсването е по технически причини, вследствие на генериран огромен зловреден трафик, който е филтриран. Този трафик е в допълнение на традиционната практика документите да се подават в последните няколко дни, което води до по-ниска производителност. Системата не е засегната и всички данни, постъпващи в нея са защитени. За случая е уведомен Националния център за действие при инциденти в информационната сигурност.НСИ се извинява за причиненото неудобство и отново напомня, че отчети ще могат да се подават до 24:00 часа на 1 април, като и в двата почивни дни ще има дежурни служители, графикът и телефоните на които можете на видите на следния линк: ", "date": "2019.03.28", "title": "Системата на НСИ паднала заради хакерска атака"}
{"url": "https://www.novinite.bg/articles/173162/Dneven-horoskop-za-chetvartak", "text": "Ако днес се стегнете и действате адекватно според ситуацията, утре ще се похвалите с пари, победи и постижения. Близо сте до вашата цел, но и други бързат към нея.Действайте активно, сключете нови договори, уредете срещи с хора, с които ще вървите заедно напред. Ще станете с една идея по-романтични, отвеяни и непрактични.Днес имате свобода да действате и избирате така както сте го планирали. Концентрирайте се над преките си задачи и не се отказвайте от целта. Не оставайте нищо неуредено и неизяснено.Представителите на останалите зодии могат да намерят дневния си хороскоп ", "date": "2019.03.28", "title": "Дневен хороскоп за четвъртък"}
{"url": "https://www.novinite.bg/articles/173167/Hvanaha-dvama-recidivisti-vednaga-sled-obir", "text": "На 22 март, в хода на полицейска операция за противодействие на престъпления срещу собствеността, служители от сектор „Кражби“ при СДВР задържаха двама криминално проявени и осъждани мъже – на 51 и 39 години. Двамата са задържани около 10:45 часа в ж.к. „Младост“, непосредствено след като чрез отключване на два секретни патронника проникнали в жилище, от където  откраднали пари, златни накити, и документи. При извършените обиски у двамата са намерени откраднатите чужди вещи, и специализирани инструменти, използвани за преодоляване на заключващи механизми. При последвалите  процесуални действия в домовете им са открити множество специални ключарски инструменти, заготовки и технически средства, използвани в осъществяване на престъпната им дейност. Двамата мъже са задържани с полицейска мярка до 24 часа, а по случая е образувано досъдебно производство. След доклад на събраните материали в Софийска районна прокуратура, двамата са привлечени като обвиняеми по чл. 195 от НК. Наложени са им мерки за неотклонение „задържане под стража“. Работа по документиране на цялостната им престъпна дейност продължава. ", "date": "2019.03.28", "title": "Хванаха двама рецидивисти веднага след обир"}
{"url": "https://www.novinite.bg/articles/173169/Telefon-112-veche-obslujva-i-gluhonemi", "text": "Министерството на вътрешните работи внедри услуга, осигуряваща достъпа на хора със слухови и/или говорни увреждания до Единния европейски номер за спешни повиквания 112 (ЕЕНСП 112). Услугата е в изпълнение на транспонираната в българското законодателство Директива 2002/22/ЕО и изискването достъпът до ЕЕНСП 112 да бъде предназначен за крайни ползватели с увреждания, независимо дали техните специални нужди са предизвикани от увреждания или са свързани с възрастта. Услугата е факт от края на месец януари т.г. и работи с пълната си функционалност през Интернет чрез мобилно приложение за телефони с мобилни платформи Android, iOS и Windows Mobile, както и стационарни и преносими компютри чрез уеб базирано приложение, достъпно през уеб браузър на адрес 112.mvr.bg.Експерти от районните центрове 112 стартираха обучителни срещи с регионалните структури на Съюза на глухите в България с цел запознаване с нововнедрената услуга, оказване на методическа помощ и съдействие при регистрация и работа с мобилното приложение.За да достигне до всички потребители, бе  изработен и информационен клип, илюстриращ възможностите на услугата. Дирекция „Национална система 112“ благодари на „Метрополитен“ ЕАД, както и на медиите, които проявиха интерес и вече го излъчват. ", "date": "2019.03.28", "title": "Телефон 112 вече обслужва и глухонеми"}
{"url": "https://www.novinite.bg/articles/173174/Razbiha-varnenska-banda-razprostranyavala-droga", "text": "Група за разпространение на наркотици на територията на Варна е разкрита при операция, проведена на 25 март от служители на ГДБОП, под наблюдението на Специализираната прокуратура. В хода на полицейските действия, трима мъже, сред които и доставчикът на дрога на едро за групата, са задържани на междуселски път край Карнобат по време на сделка с 1,116 кг амфетамини. За количеството синтетичен наркотик доставчикът трябвало да получи 29 000 лева, които са иззети при обиски по време на операцията.Според събраните досега доказателства, групата от общо деветима е разпространявала наркотици във Варна от началото на 2018 г. Нейна територия на разпространение е бил и квартал „Максуда“ в областния град. Данните сочат, че участниците продавали на черния пазар по килограм амфетамини за две седмици, като е получавала за това около 60 000 лева.При извършените претърсвания на 39 жилища, офиси и автомобили, ползвани от участници в групата, са намерени и иззети различни количества наркотици – предимно кокаин и амфетамини. Специализираната прокуратура привлече като обвиняеми девет лица за участие в организирана престъпна група за държане и разпространение на наркотици във Варна.Днес в Специализирания наказателен съд ще бъдат внесени искания за „Задържане под стража“ на шестима от обвинените. На другите трима са наложени мерки за неотклонение „Парична гаранция“.", "date": "2019.03.28", "title": "Разбиха варненска банда, разпространявала дрога"}
{"url": "https://www.novinite.bg/articles/173176/Specprokuraturata-i-DANS-vlyazoha-v-Kinteks", "text": "В рамките на досъдебно производство прокурори от Специализираната прокуратура (СП)  и следователи от Следствения отдел към СП извършват следствени действия в  офисите на дружество „Кинтекс“. В хода на разследването участват и служители на ДАНС.Изземат се документи и се претърсват помещения.Досъдебното производство е образувано на 1 февруари т.г.  за престъпно сдружаване и  безстопанственост (чл. 321, ал. 6 и чл. 219 от НК). ", "date": "2019.03.28", "title": "Спецпрокуратурата и ДАНС влязоха в „Кинтекс“"}
{"url": "https://www.novinite.bg/articles/173171/Nova-chetiristranna-balkanska-sreshta-utre-v-Bukuresht", "text": "Министър-председателят Бойко Борисов ще бъде на посещение в Букурещ, където ще участва в Четиристранната среща на високо равнище между България, Гърция, Румъния и Сърбия на 29 март. Премиерите Бойко Борисов, Алексис Ципрас, Виорика Дънчила и президентът Александър Вучич ще обсъдят напредъка по общите проекти в региона в сферите на транспорта, инфраструктурата и енергетиката. Фокус на срещата между държавните и правителствени ръководители ще бъде задълбочаването на регионалното сътрудничество и развитието на добросъседските отношения.Преди Четиристранната среща в Букурещ ще се проведе и Петото заседание на Съвета за сътрудничество на високо равнище между България и Румъния. На него ще бъде обсъдено интензивното партньорство с цел укрепването на сигурността, икономическото развитие и свързаността на региона. След съвместното заседание ще бъдат подписани двустранни документи.", "date": "2019.03.28", "title": "Нова четиристранна балканска среща утре в Букурещ"}
{"url": "https://www.novinite.bg/articles/173181/Zapoznajte-se-s-rentabilni-i-ustojchivi-tehnologii-ot-14-darjavi-podhodyashti-za-vseki-biznes-selsko-stopanstvo-obshtina-i-dom", "text": "Изложенията и конференциите  (енергийна ефективност и възобновяема енергия)  (управление и рециклиране на отпадъци) и  (интелигентни градове) ще се организират от Виа Експо в периода 16-18 април, Зали 5 и 6, ИЕЦ, София. Всички, които се интересуват от тези теми, могат да се регистрират на  за безплатен вход за изложенията и участие в съпътстващата програма.Изложители от 14 държави предлагат възможност за инвестиция в нови решения, приложими във всяка област, както и търсят дистрибутори от балканските страни. За 10-та поредна година се реализира Австрийски павилион.Сред продуктовите премиери са: ново поколение климатични системи, които спестяват енергия в порядък 20-60%; инсталации изгарят изгарят биомаса с влага до 120%; термопомпи постигат ефективност над 300 %; пелетиращи и биогаз инсталации оползотворяват органични отпадъци от селското стопанство; сух дървесен калиброван чипс, произведен по иновативна технология без аналог; иновация за бързо изграждане на водноелектрически централи, хибридни системи за автономно производство на енергия от слънце и вятър.Решенията за превръщането на отпадъците в нови суровини се усъвършенстват с невероятна скорост. Интерес ще предизвика първата по рода си в Европа система за производство на тъкан от 100% рециклирани PET бутилки; шредери, които спестяват 30% от разхода за електроенергия и реализират печалба за бизнеса чрез рециклиране на дърво, хартия, строителни отпадъци; уеб базирано решение увеличава количеството рециклирани отпадъци до 80% в общините; контейнери с иновативен дизайн; Балканска електронна система за повторна употреба на отпадъци. Компактни сметосъбиращи машини са подходящи за клиенти с ограничен бюджет, заместват ръчния труд и не вдигат прах.Впечатляващи са възможностите на умни решения за управление на ресурсите и контрол на разходите в един дом, сграда и град. Революция в терморегулирането спестява 30% от разходите за отопление; системи за сградна и индустриална автоматизация постигат висок комфорт и ефективност; умен електромер, родно производство, се определя като световна новост; лесно и забавно придвижване е възможно с първия български електрически маунтинбайк и електрически триколки, а система за предупреждение от земетресения спасява човешки животи и имущество.Съпътстващата програма обхваща: форум “Зелени инвестиции в енергетиката”, семинар \"Програма LIFE - възможности за финансиране на проекти за управление на отпадъци и кръгова икономика\", конференция “Sofia Smart City Marketplace“ и др.За повече информация: ", "date": "2019.03.28", "title": "Запознайте се с рентабилни и устойчиви технологии от 14 държави, подходящи за всеки бизнес, селско стопанство, община и дом"}
{"url": "https://www.novinite.bg/articles/173182/Mejdunarodno-priznanie-za-novata-ni-banknota-ot-100-leva", "text": "Новата банкнота от 100 лева, която Българската народна банка пусна в обращение на 28 декември 2018 г., спечели престижна международна награда. Българската банкнота бе избрана за банкнота на 2019 година по време на конференцията „Висока сигурност при печатните технологии (High Security Printing EMEA)“ от 25 до 27 март 2019 г. в Малта.Тази международна конференция за региона на Европа, Близкия Изток и Африка се провежда всяка година с участието на над 250 специалисти в областта на високите технологии в печата на банкноти, паспорти, визи и други документи от целия свят. Наградата за банкнота се присъжда за изключителни постижения в дизайна, техническата сложност и защитата на дадена банкнота или серия от банкноти за региона на Европа, Близкия Изток и Африка.", "date": "2019.03.28", "title": "Международно признание за новата ни банкнота от 100 лева"}
{"url": "https://www.novinite.bg/articles/173173/Pet-natovski-koraba-vlizat-v-Cherno-more", "text": "Кораби от Втора постоянна военноморска група на НАТО са се отправили към Черно море, съобщава CNN Turk, предаде БНР. Корабите са преминали през Дарданелите и се движат през Мраморно море към Босфора. Очаква се да навлязат в Черно море в четвъртък вечерта.В групата холандският разрушител „Евъртсън, канадската фрегата „Торонто“, испанската „Санта Мария“ и турската „Гелиболу“, както и спомагателен кораб на френските военноморски сили.Според Конвенцията от Монтрьо от 1936 година военни кораби на нечерноморски държави могат да останат в Черно море най-много 21 денонощия.Очаква се след изпълнението на мисията канадската и испанската фрегата да акостират на 1 април в украинското пристанище Одеса.НАТО засили военното си присъствие в Черно море след като през 2014 година Русия анексира Крим, допълва CNN Turk.  ", "date": "2019.03.28", "title": "Пет натовски кораба влизат в Черно море"}
{"url": "https://www.novinite.bg/articles/173187/Otnovo-kritiki-kam-Balgariya-v-doklada-na-EK", "text": "В България се наблюдава един от най-големите дялове на хора живеещи в риск от бедност, а корупцията и регулаторната несигурност пречат на инвеститорите. Това са част от изводите на ежегоден доклад на Европейската комисия, предаде БНТ.Той отчита, че икономическият растеж у нас остава стабилен, както и фискалната политика. Според документа банковият сектор у нас е укрепен, но е все още уязвим. Отбелязва се, че държавните предприятия нямат достатъчно висока рентабилност. Като пример се посочва БДЖ.„Като става въпрос за прозрачност на обществените поръчки, България има една неприятна характеристика. В много от тях има само по един кандидат. Резултатите са много по-лоши в сравнение със средните в Европейския съюз“, казва Бенжамин Анжел - генерална дирекция \"Икономически и финансови въпроси\" в ЕК.„Липсва доверие в съдебната система. Общественото възприятие за независимостта на съдебната система е едно от най-лошите в Съюза. Класирането на България е тревожно - държавата е на 108-о място от 138 държави от целия свят“, отбелязва още той. ", "date": "2019.03.28", "title": "Отново критики към България в доклада на ЕК"}
{"url": "https://www.novinite.bg/articles/173159/Predimno-slanchevo-no-hladno", "text": " Днес ще е предимно слънчево с временни увеличения на облачността над Югозападна България, но ще е почти без валежи. Ще духа слаб до умерен изток-североизточен вятър и с него ще продължи да прониква хладен въздух. Максималните температури ще са предимно между 9 и 14 градуса, сочи прогнозата на НИМХ.Атмосферното налягане ще е по-високо от средното за месеца и ще продължи да се повишава.Над планините облачността ще е променлива, с повече слънце над Стара планина. Почти без валежи. Ще духа умерен и силен североизточен вятър. Максималната температура на височина 1200 метра ще е около 2 градуса, на 2000 метра - около минус 4.Над Черноморието ще бъде предимно слънчево, но хладно. Ще духа умерен вятър от изток-североизток. Максимални температури на въздуха: 9-12 градуса. Температурата на морската вода е 10-11. Вълнението на морето ще бъде 2 - 3 бала. ", "date": "2019.03.28", "title": "Предимно слънчево, но хладно"}
{"url": "https://www.novinite.bg/articles/173170/Kanyat-ni-v-chakalnyata-za-evroto-tova-lyato", "text": "През юли 2019 г. ще получим покана за чакалнята на Еврозоната. Това заяви премиерът Бойко Борисов на бизнес форум, предаде БНТ. Същият период се отнася и за мониторинга на ЕК върху България. \"Имаме три неща да изпълним. Имаме прекрасна среда за инвеститорите. Инфраструктура, която се гради\", добави Борисов. \"Изпълнили сме абсолютно ангажиментите си към ЕС, стриктно спазваме и опазваме границите на ЕС\", подчерта премиерът.За бизнеса е важно стабилни данъци, огромен фискален резерв, гарантиран чрез МВФ евро-лев. За Шенген не съм сигурен, защото има една или две държави, които са егоисти. Чисто егоистично тези държави пазят интереса на своите народи, затова и ние го отнасяме в случая България и Румъния. По море няма да са прави ако не ни пуснат, казва премиерът.", "date": "2019.03.28", "title": "Канят ни в чакалнята за еврото това лято"}
{"url": "https://www.novinite.bg/articles/173178/Ot-Evrosada-iskat-barzi-globi-za-darjavite-narushavashti-zakonite-na-ES", "text": "Съветникът на Европейския съд призовава за по-бързи глоби на държавите, които нарушават законите на ЕС. Страните от Европейския съюз трябва да бъдат глобявани по-бързо, ако не успяват да прилагат правилата на ЕС, заяви съветникът на най-висшия съдебен европейски орган относно случай, който би могъл да ускори дългите процедури срещу европейските правителства, предаде БГНЕС, позовавайки се на Юронюз.Генералният адвокат на съда препоръча ежедневна глоба на Испания за това, че не успява да приложи правилата на ЕС за потребителски кредит в случай, в който за първи път би могло да бъдат наложени санкции срещу страна от ЕС след едно-единствено решение на европейския съд.В момента страните се глобяват само след второ, потвърждаващо решение на съда на ЕС, което обикновено отнема години, като позволява на страните да нарушават правилата на ЕС за продължителни периоди без наказания.", "date": "2019.03.28", "title": "От Евросъда искат бързи глоби за държавите, нарушаващи законите на ЕС"}
{"url": "https://www.novinite.bg/articles/173164/Evropa-zabranyava-plastmasovi-chinii-pribori-i-dr-za-ednokratna-upotreba", "text": "Европарламентът подкрепи нов закон, който забранява пластмасови изделия, предназначени за еднократна употреба, като чинии, прибори, сламки, клечки за уши. 560 евродепутати гласуваха в полза на споразумението с министрите на ЕС, срещу 35 „против“ и 28 „въздържал се“.Следните продукти ще бъдат забранени в ЕС до 2021 г.:Нови цели за рециклиране и повече отговорност за производителитеДържавите членки ще трябва да достигнат целта от 90% за събиране на пластмасови шишета до 2029 г., като пластмасовите шишета трябва да бъдат с поне 25% рециклирано съдържание до 2025 г. и 30% до 2030 г.Споразумението също засилва прилагането на принципа „замърсителят плаща“, по-специално за тютюна, като въвежда разширена отговорност за производителя. Този нов режим ще се прилага също така за риболовните приспособения, като гарантира, че производителят, а не рибарите, поема разходите за събирането на изгубените в морето мрежи.И накрая, законодателството постановява, че етикетирането относно отрицателните последици върху околната среда от изхвърлянето на пластмасови цигарени филтри на улицата, както и за други изделия като пластмасови чашки, мокри кърпички и хигиенни продукти, трябва да бъде задължително.ЦитатМомчил Неков (С&Д, България) коментира: „Забрана на пластмасови продукти като чинии, прибори, клечки за уши и други е стъпка в правилната посока. Всеки ден се изпиват близо 2,5 милиарда напитки, една трета от които се продават в чашки за еднократна употреба. Това са хиляди тонове отпадъци, които не могат да бъдат рециклирани. Забрана за подобни отпадъци, освен че намалява отпечатъка върху околната среда, създава възможности за иновации и стартиращи бизнеси за нови продукти. Радвам се, че има и български успех в тази насока, а именно чашките „къпфи“, изобретени от Младен Джалъзов и Мирослав Запрянов - продукт, който се търси и налага и у нас, и в чужбина. Алтернативи имат и другите продукти - „ядливи“ прибори или клечки за уши с дърво, а не пластмаса. Правилата и инвестициите са най-добрата предпоставка за по-добър живот на идващите поколения европейци“.Бързи фактиСпоред Европейската комисия повече от 80% от отпадъците по плажовете са от пластмаса. Посочените продукти в забраната покриват 70% от всички морски отпадъци. Поради бавното си разграждане, пластмасата се натрупва в моретата, океаните и плажовете в ЕС и по света. Пластмасови остатъци са открити в морските обитатели - тюлени, китове, морски костенурки и птици, в рибата и ракообразните, следователно и в хранителната верига на човека.", "date": "2019.03.28", "title": "Европа забранява пластмасови чинии, прибори и др. за еднократна употреба"}
