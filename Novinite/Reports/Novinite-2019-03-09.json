{"url": "https://www.novinite.bg/articles/172127/Nakazaha-firma-za-dogrami-sistemo-precakvala-klienti", "text": "Фирма за дограми е сключвала договори с потребители, като предварително е знаела, че няма да е в състояние да изпълни изцяло и в срок поетите от нея ангажименти. Търговецът системно нарушавал задълженията си и не възстановявал на клиентите заплатените от тях суми по сключените и неизпълнени договори. Това съобщи Константин Райков, член на Комисията за защита на потребителите (КЗП), в Новините на TV+ в края на зимния сезон и в навечерието на кампанията за ранни записвания за извършване на такъв тип услуги с отстъпки.Потребителите са били мотивирани от цените на предлаганата от фирмата дограма и сроковете за изпълнение на поръчките, сключвали са договори, а след това икономическите им интереси са съществено увредени, тъй като са заплатили определена сума, а договорът не е изпълнен в уговорения срок.„Конкретният търговец рекламираше и предлагаше услуга по изработка и монтаж на нова дограма. Беше събрал авансово суми от клиенти, като някои от тях се оплакаха и при нас. Причината е, че повече от месец след изтичането на определения в договора срок търговецът не е предприел абсолютно нищо по изпълнението на задълженията си, въпреки предплатените суми”, обясни Райков.В хода на проверките по постъпилите жалби от граждани фирмата е дала пред контролния орган различни обяснения. Например, че някои потребители не са осигурили достъп до обекта в работното време, че на други клиенти дограмата вече е монтирана и те са компенсирани, на трети пък е дадено обещание, че ще им бъдат възстановени заплатените суми. Но документи, удостоверяващи извършени действия във връзка с което и да е от тези твърдения, не са били представени.„След като Комисията недвусмислено доказа, че търговецът е действал по този начин, обяви практиката за нелоялна”, посочи Райков. За подобни нарушения законът предвижда санкция до 30 000 лв. Засегнатите от прилаганата нелоялна практика потребители, могат да се възползват от влязлата в сила Заповед № 920/19.11.2018 г. на КЗП и да поискат разваляне на договора с търговеца. Те имат право и да претендират за обезщетение по общия ред. Правото да се иска обезщетение се погасява в срок 5 години от влизането в сила на заповедта.„Предупреждаваме отново потребителите да внимават, когато сключват договори за различни услуги, включително и за изработка на дограми”, обърна внимание Райков.", "date": "2019.03.09", "title": "Наказаха фирма за дограми, системо прецаквала клиенти"}
{"url": "https://www.novinite.bg/articles/172125/Svetat-vse-po-pritesnen-ot-zasilenata-aktivnost-na-severnokorejskiya-raketen-poligon", "text": "Северна Корея вероятно се подготвя за изстрелването на ракета или сателит, съобщава Би Би Си, предаде БГНЕС. Това е заключението, което е направено въз основа на сателитни снимки на съоръжение край Пхенян.През последните дни в обекта Санумдонг, където режимът на Ким Чен Ун сглобява голяма част от балистичните си ракети, се наблюдава засилена активност. Действията на Пхенян идват на фона на съобщенията, че през миналата седмица страната е започнала да изгражда отново основното си съоръжение за изстрелване на ракети в Сохае. Неговото разрушаване започна през миналата година, но работата спря, след като преговорите със САЩ влязоха в задънена улица.В петък американският президент Доналд Тръмп обяви, че ще бъде „крайно разочарован, ако Северна Корея поднови тестването на оръжия“.Според експерти на този етап е по-вероятно Пхенян да се подготвя да изстреля сателит, а не да тества ракета. Сателитните снимки край обекта в Санумдонг показват огромни камиони, които се движат от и към съоръжението, което предполага, че Северна Корея се подготвя да премести някакъв вид ракета към площадката за изстрелване. ", "date": "2019.03.09", "title": "Светът все по-притеснен от засилената активност на севернокорейския ракетен полигон"}
{"url": "https://www.novinite.bg/articles/172126/Otlaganeto-na-Brekzit-e-vazmojno-no-samo-za-kratko", "text": "Британският министър за Брекзит Стивън Баркли отхвърли новото предложение на европейския главен преговарящ Мишел Барние за решаване на въпроса за предпазния механизъм за ирландската граница, предаде БНР, цитирайки ДПА.Вчера Барние каза, че ЕС ще позволи на Великобритания да излезе едностранно от Митническия съюз при запазване на другите елементи от механизма. По същество предложението се свежда до това Северна Ирландия да напусне ЕС заедно с останалата част от Обединеното кралство, но да остане част от Общия европейски пазар, докато Брюксел и Лондон договорят търговско споразумение.„Сега не му е времето за повтаряне на стари аргументи“, написа Стивън Баркли в Туитър.Междувременно председателят на Европейския парламент Антонио Таяни заяви, че е от решаващо значение да бъде предотвратено едно хаотично излизане на Великобритания от ЕС без споразумение.Твърдият Брекзит би бил катастрофа за британската икономика и би навредил и на Европейския съюз, каза Таяни в интервю за германски вестници. По думите му планираното за 29 март излизане на Великобритания може да бъде отложено най-много с няколко седмици.", "date": "2019.03.09", "title": "Отлагането на Брекзит е възможно, но само за кратко"}
{"url": "https://www.novinite.bg/articles/172137/Kamani-letyaha-po-linejka-v-Burgas", "text": "Отново агресия над екип на Спешна медицинска помощ. Нападението е станало снощи в бургаския квартал „Рудник”, съобщава бТВ.По думите на д-р Галина Нинова, екипът се отзовава на сигнал за безпомощна родилка, а е посрещнат с камъни на адреса. Споделя, че чувства обида.„Съпругът на родилакта хвърли камъка, при което даже и майката на родилката от счупените стъкълца нарани ръката си”, каза д-р Нинова.От удара е счупено задното стъкло на линейката. „Ако не беше затворена задната врата, можеше камъкът да удари шофьора на линейката по главата”, заяви медикът.Нападателят е задържан в полицията. След дълги години работа, спешните медици се замислят дали да продължат да работят като такива.", "date": "2019.03.09", "title": "Камъни летяха по линейка в Бургас"}
{"url": "https://www.novinite.bg/articles/172133/Veche-poiskahme-oficialno-ot-Ispaniya-da-ni-predade-Arabadjievi", "text": "Документите за екстрадиция на Ветко и Маринела Арабаджиеви вече са изпратени в Испания. В момента семейството е в ареста. Очаква се властите в Мадрид през следващите две седмици да преценят, в зависимост от обвинението, къде да се гледа делото за екстрадиция.Във вила Меладин в курортното селище Кабрера де мар, бяха открити Арабаджиеви. Имотът е собственост на Георги Семерджиев, когото Софийската районна прокуратура ще разследва за укривателство.Къщата е обитаема и в момента. Те обаче отказват коментар, информира бТВ, предаде БГНЕС.По-рано днес за ареста на Арабаджиеви в Испания, зам.-главният прокурор Иван Гешев каза, че Ветко и Маринела Арабаджиеви са задържани, след като е било оказано съдействие от испанските власти. Разчита се на конкретни данни, а не на медийни публикации, добави Гешев. Основната причина да бъдат задържани е българската полиция и българската правоохранителна система. Ако дадат съгласие, Арабаджиеви могат да бъдат върнати в България в рамките на 20 дни. Без такова съгласие, процедурата може да отнеме няколко месеца след решение на испанския съд, заяви Гешев. Георги Семерджиев е бил освободен, защото швейцарските власти са оттеглили искането за арест и екстрадиция.БГНЕС припомня, че на 7 март стана ясно, че Арабаджиеви са задържани в имот на Георги Семерджиев край Барселона. От думите на говорителя на главния прокурор Румяна Арнаудова стана ясно, че условно, до началото на април фактическото предаване на семейство Арабаджиеви може да се осъществи. За тях има издадена европейска заповед за арест и европейска заповед за разследване. Те са обвинени задочно за участие в организирана престъпна група, данъчни престъпления и пране на пари.Сутринта на 7 март два екипа от испанските съдебни власти са предприели действия и са влезели в съответния имот. На място са задържани Арабаджиеви и Семерджиев, каза Арнаудова и уточни, че Семерджиев е задържан по искане не на българските, а на швейцарските власти. ", "date": "2019.03.09", "title": "Вече поискахме официално от Испания да ни предаде Арабаджиеви"}
{"url": "https://www.novinite.bg/articles/172131/Otvorivat-novo-GKPP-mejdu-Severna-Makedoniya-i-Garciya", "text": "След подписано споразумание между Атина и Скопие се очаква скоро да се открие нов граничен пункт между Гърция и Северна Македония, който да осигури лесен достъп до градовете Преспа и Флорина. Гърците очакваха с десетилетия това решение, предава кореспондентът на БНР.След 52 години се открива граничен пункт между Гърция и Северна Македония при Лемос до град Флорина.Споразумението се подписа в Скопие при официално посещение на делегация от гръцкото министрество на външните работи.Кметът на Преспа Пасхалидис Панайотис посочи,че от десетилетия жителите в района настоявата за откриване на гранчен пункт. До сега две села,които се намират на 5 километра разстояние, се свързваха с път от 140 километра.Градовете Преспа,Флорина и Касторя стават вече леснодостъпни за туризъм,търговия и добри съседски отношения, съобщават местните медии.С помощта на военни части се строи вече пътят до граничния пунк Лемос и първите туристи по него се очакват през лятото.", "date": "2019.03.09", "title": "Отвориват ново ГКПП между Северна Македония и Гърция"}
{"url": "https://www.novinite.bg/articles/172130/Guajdo-i-Maduro-zovat-poddrajnicite-si-da-izlyazat-na-ulicata", "text": "Двамата лидери на Венецуела, които си съперничат, Николас Мадуро и Хуан Гуайдо, призовават своите поддръжници да излязат на демонстрации в събота по улиците на страната, потопена в хаос след безпрецедентното прекъсване на електрозахранването, за което те двамата носят взаимна отговорност, предаде БГНЕС.Работният ден е прекратен, полети са отменени, болниците не работят, грабежи, пустеещи улици: от четвъртък 16:50 местно време (20:50 GMT), Венецуела е парализирана поради липса на електричество, пише на своята страница френският „Льо Поан“. Прекъсването засяга Каракас и почти всичките 23 щата в страната, които в петък се подготвяха за втора нощ на тъмно, с малко храна, без комуникации, със затворени магазини.Електричеството бе частично възстановено в петък следобед в някои райони на Каракас, преди отново да бъде прекъснато.Прекъснато е водоснабдяването в сградите, осигурявано от електрически помпи, както и телефонната и интернет мрежа, която остава много нестабилна.Болниците са в драматична ситуация: тези, които са оборудвани с генератори, се ограничават само до спешни случаи.Извън главната морга на Каракас въздухът е пропит от силна миризма на гниене: студените стаи са престанали да работят. Семействата очакват останките на любимия си човек. “Не можем да приемем повече трупове”, казва служител, пожелал анонимност.На международното летище, което обслужва Каракас, стотици хора, много от които с малки деца, се надяват на бързо възобновяване на полетите. “Ние сме тук от вчера, без да ядем и без тоалетни, защото са затворени”, казва Мария, придружена от двете си деца на възраст 8 и 13 години.Икономиката на Венецуела, вече твърде крехка, също е засегната: жителите не могат да изтеглят пари от банкоматите, а банките остават затворени. В тази страна, където инфлацията е извън контрол, паричните средства са оскъдни, а електронните транзакции, прекратени в петък, са невъзможни, включително за ежедневни покупки като хляб.“Доказателства” срещу Вашингтон“Призовавам всички венецуелски граждани да излязат по улиците срещу узурпаторския, корумпиран и некомпетентен режим, който е потопил страната ни в тъмнина”, призова в „Туитър“ Хуан Гуайдо, временният президент на опозицията. признат от петдесет държави.На свой ред, Николас Мадуро също мобилизира своите поддръжници преди няколко дни, за да протестират срещу “империализма”. Правителството, което е под натиск от седмици, осъжда “империалистическата война срещу електричеството”.Министърът на отбраната Владимир Падрино описа аварията като “умишлена агресия” от страна на САЩ.Мадуро обвини Вашингтон. “Войната срещу електроснабдяването, обявена и ръководена от американския империализъм срещу нашия народ, ще бъде победена. Нищо и никой не може да победи хората на Боливар и Чавес. Патриотите се обединяват!”, написа той в „Туитър“.Венецуелското правителство обяви в петък, че ще предостави на ООН “доказателства” за отговорността на Вашингтон за мащабната авария с прекъсване на тока. Тази информация ще бъде предадена на делегация на Върховния комисариат на ООН за правата на човека, която се очаква след няколко дни в Каракас, заяви министърът на комуникациите Хорхе Родригес.Причината за аварията все още не е известена. Експертите обвиняват социалистическото правителство, че не е инвестирало в поддържка на инфраструктурата, докато икономическата криза се разраства. ", "date": "2019.03.09", "title": "Гуайдо и Мадуро зоват поддръжниците си да излязат на улицата"}
{"url": "https://www.novinite.bg/articles/172134/Vsichki-zadarjani-v-silistra-veche-sa-obvineni-v-dajnostno-prisvoyavane", "text": "Шестимата, арестувани в Силистра, вече са с повдигнати обвинения за длъжностно присвояване. На 8 март, при проведена специализирана полицейска операция, е установена организирана престъпна група, извършвала длъжностно присвояване. Операцията е реализирана след изключително интензивна и професионална работа на разследващите екипи от ГДБОП, ГДНП, ОДМВР- Силистра и Специализираната прокуратура.Групата е действала на територията на София и Силистра, от 2017 г. до настоящия момент, като е извършвала т. нар. „уреждане“ на пенсии на граждани, чрез представяне пред НОИ- Силистра на документи, удостоверяващи неистински трудов и осигурителен стаж.Според събраните до момента данни, в нея са участвали две длъжностни лица на високи ръководни постове в НОИ- Силистра, бивш служител на НОИ- София, както и тричленно семейство. Вследствие на дейността им, на множество граждани е била дадена възможност да получат неследващи се бюджетни средства. Услугата е била заплащана от самата стойност на отпуснатите пенсии, като членовете на групата са разполагали с дебитните карти на лицата, а чрез издадени им пълномощни лично са посещавали пощенските клонове, откъдето са теглели самите пенсии.През вчерашния ден са извършени претърсвания на 14 адреса, два от които служебни, от леки автомобили, както и обиски на лица. Иззети са множество мобилни телефони, пенсионни документи, банкови карти и извлечения от банкови документи. В хода на разследването е установена ролята на директора на НОИ- Силистра, който е диктувал по телефона на началничката на отдела за отпускане на пенсии лични данни на хора, желаещи да получат пенсия, без да им се следва. Чрез специална бележка тя е отбелязвала за останалите служители, че това са хора, близки до директора. По този начин пенсионните досиета са били изготвяни по- бързо и без извършване на нужните проверки. По отношение на семейството е установено, че тримата са изготвяли голяма част от неистинските удостоверителни документи, съхранявали са ги в дома си, а синът е извършвал на негов адрес адресни регистрации на желаещи да им бъдат отпуснати такива пенсии, обобщи говорителят на Специализираната прокуратура Сийка Милева.Към настоящия момент към наказателна отговорност за извършено престъпление по чл. 321 от НК са привлечени шестима души, посочи наблюдаващият прокурор. Възнаграждението за издаването на неистинските удостоверителни документи е било в зависимост от отпуснатата пенсия. До момента са установени около 20 случая на неправомерно отпуснати пенсии и то във високи размери. Установено е, че получателите им никога не са работили в предприятията, отбелязани в трудовите им книжки, нито са отговаряли на условията за пенсиониране, някои от тях не са имали почти никакъв трудов стаж.Като много добра и прецизна окачестви работата на служителите от ОДМВР-Силистра заместник- директорът на ГДНП ст. комисар Благородна Макева, която коментира координационните действия по случая. Вчерашната операция на територията на двата града е благодарение на активните съвместни действия на служителите от трите структури на МВР. Извършено бе качествено проследяване и анализиране на голям обем документи и събрани доказателства за извършвана в голям период от време престъпна дейност, довели до вчерашната успешна реализация. ", "date": "2019.03.09", "title": "Всички задържани в силистра вече са обвинени в дъжностно присвояване"}
{"url": "https://www.novinite.bg/articles/172142/Vashington-plashi-Ankara-s-tejki-posledstviya-ako-kupi-ruskite-PVO", "text": "Ако Турция купи руската отбранителна ракетна система С-400 я очакват „тежки последствия“, защото това ще повлияе на сделката за изтребителите F-35 и американската зенитно-ракетна система „Пейтриът“, съобщава Анадолската агенция, предаде БГНЕС.Говорителят на Пентагона Чарлс Самърс заяви, че решението на Турция да приеме руската защитна система „ще означава, че тя не иска да има достъп до ракети „Пейтриът“ и самолети F-35“.„Ако Турция приеме ракетите С-400 ще има тежки последствия с оглед на нашите военни взаимоотношения с тях“, категоричен беше Самърс.По-ано тази седмица генерал Къртис Скапароти заяви пред Сенатска комисия, че се надява Турция да преосмисли решението си за покупката на руската ракетна система С-400. Скапароти, който е един от високопоставените командири в НАТО, посочи няколко проблема на руските ракети, включително несъвместимост със системите на Алианса и заяви, че „С-400 е проблем за всички наши самолети, но по-специфично за изтребителите F-35“.След продължителни и неуспешни преговори за закупуване на системи за противовъздушна отбрана от САЩ, през 2017 г. Анкара реши да купи руски системи за противовъздушна отбрана С-400.Този ход беше критикуван от Пентагона, който предупреди, че закупуването на C-400 ще навреди на турско-американските отношения и ролята на Турция в НАТО.", "date": "2019.03.09", "title": "Вашингтон плаши Анкара с тежки последствия, ако купи руските ПВО"}
{"url": "https://www.novinite.bg/articles/172132/Predpolojeniya-Phenyan-se-gotvi-da-izstrelya-raketa-ili-satelit", "text": "Сателитни снимки показват, че Северна Корея вероятно подготвя нов старт на ракета или извеждане на сателит. Страната не е извършвала ракетни изпитания от 2017 година, когато започна размразяването в отношенията със Съединените щати, предаде БНТ.Предположенията, че Пхенян може да извърши скоро ново изстрелване са предизвикани от регистрирано активизиране в Санумдонг, недалеч от Пхенян, където бяха произведени първите севернокорейски междуконтинентални балистични ракети, способни да достигнат територията на Съединенените щати. Данните са на южнокорейското разузнаване.В същото време американското Национално обществено радио съобщи, че сателитни снимки на Санумдонг от 22 февруари и от 8 март показват възможна подготовка на изстрелване.", "date": "2019.03.09", "title": "Предположения: Пхенян се готви да изстреля ракета или сателит"}
{"url": "https://www.novinite.bg/articles/172145/Belgrad-obvinyava-Prishtina-che-ne-e-premahnala-vnosnite-mita-kakto-obyavi", "text": "Сръбският президент Александър Вучич заяви, че външният министър на Косово Беджет Пацоли е прибягнал до нова измама, като е обявил премахването на митата за сръбски стоки, които трябва да бъдат обсъдени от преговарящите екипи на Белград и Прищина, предаде БНТ, позовавайки се на БГНЕС.„Ще им кажа на чист сръбски език - напразно обещавате, няма нищо вярно в това, вземете си бележка, напишете разумно предложение и нека да седнем да поговорим“, каза Вучич в реч пред гражданите в Смедерево, в рамките на своята кампания \"Бъдещето на Сърбия\".По думите му платформата за диалог на Прищина предвижда, че \"трябва да направим всичко, което искат и че трябва да се задоволяваме с това, което не са направили по-рано\". Вучич заяви, че „безотговорност“ е добра дума за описване на поведението на политиците в Косово.„Какво искате? Да ни изнудвате? Да не ни мислите за глупаци, няма да гледате този филм“, подчерта Вучич. Той каза на гражданите в Косово, че не трябва да се притесняват, защото Сърбия е с тях.„Сърбия не е толкова слаба, както през 2004 и 2008 г., не е толкова отчаяна, както през 2010 г., когато поискахме решение от Международния съд, и не се държим арогантно, а достатъчно силно, за да защитим всички наши деца и граждани, и това трябва да се има предвид в международната общност“, каза Вучич.От неговия кабинет съобщиха, че утре, с премиера Ана Бърнабич и външния министър Ивица Дачич, ще се срещнат с Патриарх Ириней и Синода на Сръбската православна църква. Очаква се темата на разговорите да бъде нововъзникналата ситуация с приетата преди два дни платформа за преговори в Прищина и позицията на Белград.", "date": "2019.03.09", "title": "Белград обвинява Прищина, че не е премахнала вносните мита, както обяви"}
{"url": "https://www.novinite.bg/articles/172122/Dneven-horoskop-za-sabota", "text": "Използвайте невероятната си енергия, за да покажете на хората добрата страна на нещата. Имате възможността да им покажете, че са по-добри, отколкото мислят. Ще получите уважението на много хора.Чувствате се малко натоварени от това как се развиват нещата днес и сте на път да зарежете всичко и да си тръгнете. Няма да бъде най-разумната ви постъпка, така че не го правете.Някой от обкръжението ви е недоволен от последните събития и е силно вероятно да обвини вас за случилото се. Не се натъжавайте, просто спокойно обяснете какво наистина се е случило.Представителите на останалите зодиакални знаци могат да намерят дневния схи хороскоп ", "date": "2019.03.09", "title": "Дневен хороскоп за събота"}
{"url": "https://www.novinite.bg/articles/172121/Arest-za-nashenec-v-SASht-zaradi-falshiva-kriptovaluta", "text": "Българин е задържан на летището в Лос Анджелис за организирането на финансова пирамида и продажба на фалшива криптовалута – OneCoin, съобщи федералният прокурор на Манхатън, предаде БГНЕС.Измамата на сънародника ни Константин Игнатов се измерва в милиарди долари.Фалшивата криптовалута е създадена през 2014 г. в България с намерение от самото начало за прихващане на част от средствата на потребителите, се казва в обвинителния акт, публикуван днес. След превода възстановяване на сумите е практически невъзможно.Създателите са предлагали бонуси на потребители, които привличат и други, което е позволило разрастване на измамната схема. В капана са паднали инвеститори от Китай, Съединените щати и Европа. OneCoin не имала класическата архитектура за криптовалута, която се основава на непробиваем регистър на трансакциите, съобщи БНТ.Печалбите на фирма OneCoin между края на 2014 г. и есента на 2016 г. възлизат на 2,2 милиарда долара. Следователите са открили милиард и 200 милиона долара, инвестирани в криптовалутата-менте, като значителна част от парите е била изпрана през финансови институции в поне 21 страни. Фирмата е създадена в София от 33-годишната Ружа Игнатова. След нейното бягство и укриване контролът поема нейният брат Константин.В края на февруари той пристига в Съединените щати за да се срещне с посредници за промоцията на OneCoin. Накрая е арестуван в Лос Анджелис на 6 март. Ще бъде изправен пред федерален съдия в Манхатън, на още неопределена дата. Освен Ружа и Константин Игнатови по случая е обвинен и американски адвокат, заподозрян, че е участвал в изпирането на 400 милиона долара от OneCoin. ", "date": "2019.03.09", "title": "Арест за нашенец в САЩ заради фалшива криптовалута"}
{"url": "https://www.novinite.bg/articles/172146/Amerikanski-diplomat-vnese-voenen-snaryad-na-letishte-Sheremetievo", "text": "Пробив в сигурността на летище „Шереметиево“ вдигна на крак полицията в Москва. Служителите на единия от терминалите на аерогарата открили в багажа на служител на американското посолство в руската столица, който трябвало да се качи на полет за Лондон, предмет, който приличал на военен снаряд, предаде БНТ, цитирайки БГНЕС.Находката предизвикала паника и на място веднага бил извикан екип сапьори. След проверка се оказало, че в снаряда няма експлозив. По обвивката му са открити съвсем малки следи от барут, посочват от летището.Външното министерство на Русия определи инцидента като провокация и поиска обяснения от Държавния департамент на САЩ за действията на техния служител.", "date": "2019.03.09", "title": "Американски дипломат внесе военен снаряд на летище „Шереметиево“"}
{"url": "https://www.novinite.bg/articles/172147/Vino-skara-Atina-i-Skopie", "text": "Атина и Скопие влязоха в поредния спор по темата на кого принадлежи марката \"Македония\". Гръцките медии говорят за \"провокация\" от страна на Северна Македония заради рекламата на вина, предаде БНР. На изложение в Дюселдорф за качествени вина асоциацията на винопроизводителите от Скопие рекламира своето производство като \"Македонски вино\" с традции от 2 хиляди години.Гръцката опозиция, която по случая намира пълна подкрепа от медиите, настоява за незабавна намеса на дипломатическата мисия, министъра по туризма и министерството на външните работи.Марката \"Македонски вина\"е запазена гръцка марка,съобщават от изложението гръцки производители.Те смятат,че това е нелоялна конкуранция, която цели да привлече клиенти с популярните на световния пазар гръцки вина.Темата е водеща в гръцките медии под заглавие\"поредната провокация от страна на Скопие\".Само преди дни намери голям отзвук и негативни коментари ,че Република Северна Македония се представя на туристическата борса в Берлин с реклама\"очакваме ви Македония\".В интервю за гръцка медии посетител на изложението дори попита озадачен: \"колко Македонии има\".", "date": "2019.03.09", "title": "Вино скара Атина и Скопие"}
{"url": "https://www.novinite.bg/articles/172144/Yaponski-feribot-se-sblaska-s-kit-blizo-90-dushi-postradaha", "text": "Най-малко 87 души пострадаха при сблъсъка на високоскоростен ферибот с огромно морско животно, вероятно кит, в Япония, съобщава АФП, цитирана от БГНЕС, предаде Нова ТВ. Петима от ранените са е тежко състояние, съобщиха от японската брегова охрана. Инцидентът е станал малко преди фериботът да пристигне на остров Садо от пристанището на Ниигата със 120 пътници и 4 души екипаж на борда.По всяка вероятно плавателният съд е ударил кит – морско животно, което е често срещано в района. По ферибота са били нанесени сериозни щети, което означава, че морският бозайник е бил особено голям, а ударът силен. ", "date": "2019.03.09", "title": "Японски ферибот се сблъска с кит, близо 90 души пострадаха"}
{"url": "https://www.novinite.bg/articles/172138/Do-94-stignaha-sluachite-na-morbili-u-nas", "text": "94 са случаите на морбили у нас досега, каза проф. Тодор Кантарджиев, директор на Националния център по заразни и паразитни болести пред радио „Фокус“, предаде БНТ.Той обърна внимание и на коментирания случай на морбили при дете на 12 години в Габрово и подчерта, че той не е се е доказал. Проф. Кантарджиев обясни, че всеки по-възрастен или човек с пропуски в имунизацията, е заплашен да се зарази, защото заболяването е много инфекциозно.\"Имаме един случай в Бургас и той е в един от градовете в Бургаска област. Скоро има един случай от Пловдивска област. Това трябва да държи нащрек здравните власти. Засега мисля, че колегите от РЗИ и здравната система добре си вършат работата\", допълни още проф. Кантарджиев.", "date": "2019.03.09", "title": "До 94 стигнаха слуачите на морбили у нас"}
{"url": "https://www.novinite.bg/articles/172119/Ochakvat-ni-dosta-visoki-temperaturi-za-sezona-na-severozapad-moje-da-prevali", "text": "Днес облачността ще е променлива и след обяд на отделни места, главно в северозападната половина на страната ще превали краткотраен дъжд. Вятърът в Северна България ще се ориентира от северозапад и ще е до умерен, в останалите райони - слаб, предимно от югозапад. Максималните температури ще са между 18 и 23 градуса, в София - около 19, сочи прогнозата на НИМХ.Атмосферното налягане ще остане без съществена промяна - по-високо от средното за месеца.Над планините облачността ще е променлива. Главно след обяд, на отделни места, краткотрайно ще превали. Ще духа умерен до силен, предимно западен вятър. Максималната температура на 1200 метра ще бъде около 12 градуса, на 2000 метра - около 6.Над Черноморието ще има променлива облачност, често намаляваща до слънчево. Максималните температури ще са 19-21 градуса. Температурата на морската вода е 7-8. Вълнението на морето ще бъде 1-2 бала.", "date": "2019.03.09", "title": "Очакват ни доста високи температури за сезона, на северозапад може да превали"}
{"url": "https://www.novinite.bg/articles/172143/Nad-300-deca-pregledaha-v-MBAL-Smolyan-specialisti-ot-Pirogov", "text": "Днес в МБАЛ \"Д-р Братан Шукеров\" - Смолян, най-добрите детски специалисти на „Пирогов“ прегледаха над 300 деца. Прегледите извършиха: д-р Иван Маджаров и д-р Асен Меджидиев– УНГ; проф. д-р Асен Балтов и д-р Явор Пукалски– травматолози; доц. д-р Христо Шивачев – завеждащ „Детска хирургия“; проф. д-р Николай Габровски – неврохирург; д-р Людмила Найденова – офталмолог; д-р Галина Тодорова – кардиолог; д-р Симеон Андреев – уролог; д-р Ваня Страхинова– рентгенова диагностика.„Ние за втори път сме в Смолян. Изключително ни е приятно и сме много благодарни на инициативата \"Детско здраве - Пирогов\", която д-р Дариткова и здравната комисия подкрепиха. Прави впечатление, че за разлика от миналия път, когато повечето бяха дошли от интерес. Сега повечето малки пациенти са вече насочени към конкретни специалисти и се вижда, че те са за оказване на болнична медицинска дейност. Насочили сме ги, казали сме какво трябва да бъде направено. Така, че ги чакаме в следващите три до шест месеца“, каза проф. д-р Балтов – директор на болница „Пирогов“.„Какво видях в ортопедия и травматология - десет момичета са с начална, а някои с доста сериозни гръбначни изкривявания - сколиоза. Всички са насочени за специални центражи и рентгенови снимки, от които да бъдат изведени техните деформации и да се вземе съответно решение за лечението - дали да бъде само лечебна физкултура, лечебна физкултура с корсет или на по-тежко оперативно лечение. Имаше малко деца с плоскостъпие, но повечето от тях са взели мерки от миналата година“, коментира проф. Балтов.Д-р Асен Меджидиев благодари на ръководството на болницата и на д-р Дариткова - председател на парламентарната здрвана комисия, за перфектната организация. И основно - на общопрактикуващите лекари и на педиатрите от региона, тъй като там е истинският резултат. „Това, което наблюдаваме за една година е, че ние подобрихме комуникацията помежду си - лекарите от болница „Пирогов“ с местните лекари. От миналата година досега доста дечица дойдоха при нас, на които се проведоха високоспециализирани изследвания и им се помогна. Почти не се разминаваше диагноза, поставена от лекаря в Смолян, с нашите диагнози. Просто те търсеха вече по-високо ниво на консултация. Диагнозите бяха уточнени“, коментира д-р Меджидиев.„Колегите, идвайки миналата година, обещаха, че ще дойдат пак. И ние очаквахме тяхното идване. В годината всички, които се бяха консултирали при тях, сега дойдоха на контролни прегледи. И всички други колеги бяха ориентирали своите пациенти да очакват и да разчитат на тези прегледи. Може би затова и наистина преценката беше по-полезна, защото трябваше не просто да се направят скринингови изследвания, защото те не са такива, а са специализирани. Такива прегледи за съжаление в региона се осигуряват на 250 километра“, отбеляза д-р Даниела Дариткова.Проф. Балтов съобщи, че до края на юни месец се предвижда въвеждането на телемедицина за комуникация между лечебните и здравните заведения в България, като центърът ще е в „Пирогов“.„Идеята ни е да се съберем няколко болници, да се обединим в тази кауза и да направим мрежа, която да позволи една допълнителна сигурност, постоянен контакт между колегите. Инициативата е изцяло наша. Ние работим и ще го направим, а оттук-нататък чрез интернет ще се създаде система. Снимката например идва в Смолян, но тя постъпва и в Пирогов по интернет. Данните - пълни кръвни изследвания, биохимия - всичко може да бъде записано и изпратено. Иска ни се до края на месец юни да сме готови. Оказва се, че ако ние сме център на тази мрежа, трябва да подадем ръка на другите, за да се присъединят към центъра. А това ще стане след като ние си подменим сървърите и получим такава възможност“, обясни професорът.Изпълнителният директор на МБАЛ – Смолян, д-р Марин Даракчиев подчерта, че областната болница– с действащата информационна система, със системата за трансфер на образи и обмен на данни, може да се присъедини при първа възможност.Миналата година специалисти от „Пирогов“ са посетили 12 града, тази година Смолян е третият град. Били са във Видин и Сандански, следващата им спирка е Ямбол, Кърджали, Силистра.Медиците обещаха, че това няма да е последното им идване в Смолян.", "date": "2019.03.09", "title": "Над 300 деца прегледаха в МБАЛ - Смолян специалисти от \"Пирогов\""}
{"url": "https://www.novinite.bg/articles/172124/Izminaha-34-godini-ot-teroristichniyat-akt-na-gara-Bunovo", "text": "34 години от атентата на гара Буново. В събота ще бъде почетена паметта на  жертвите. На 9-ти март 1985-та година във вагона за майки с деца във влака от Бургас за София избухва бомба, припомня Нова ТВ. Устройството е с часовников механизъм и е настроено да се задейства при навлизането на машината в тунел, близо до гарата. Заради маневра в района на Златица обаче, влакът закъснява с две минути. Така бомбата избухва не в тунела, където жертвите вероятно щяха да бъдат повече, а на гарата в Буново. Загиват седем  души, сред тях три деца. Ранените са девет.Взривът е дело на активисти на нелегална протурска организация. Атентатът идва като реакция на Възродителния процес. През април 1988-ма година трима души, пряко участвали в атентата са осъдени на смърт. ", "date": "2019.03.09", "title": "Изминаха 34 години от терористичният акт на гара Буново"}
{"url": "https://www.novinite.bg/articles/172136/Kyustendilci-otbelyazvat-godishnina-ot-spasyavaneto-na-balgarskite-evrei", "text": "76-ата годишнина от акцията по спасяването на около 50 хил. български евреи отбелязаха в Кюстендил. Пред паметника на своя именит съгражданин Димитър Пешев, считан за инициатор и един от най-дейниите политици и държавници, изправили се срещу плановете за депортирането на евреите от България, бяха поставени венци и цветя, предаде БНР.  Пред паметника на Димитър Пешев се поклониха областният управител Виктор Янев, кметът Петър Паунов, представители на общината, съветници, от политически партии, представители на еврейската организация „Шалом\" и сдружението „Еврейско- българска дружба\", граждани. Дойдоха представители на еврейски организации от столицата и други градове на страната, някои от които си спомнят тези драматични дни и нощи по готвената депортация.  На поклонението се чуха думи на признателност към спасителите, към хората, които през март 1943-а спряха Хитлер.", "date": "2019.03.09", "title": "Кюстендилци отбелязват годишнина от спасяването на българските евреи"}
{"url": "https://www.novinite.bg/articles/172139/Socialisti-ot-Vishegradskata-chetvorka-Balgariya-i-Harvatiya-iskat-ES-s-minimalna-zaplata-i-pensiya", "text": "На 28.02 2019 г., заедно с колегите- председатели на партии от Вишеградската четворка (Полша,Словакия,Унгария и Чехия+Хърватия) подписах общ документ, в който се казва: „Ние трябва да въведем европейска минимална заплата и европейска минимална пенсия. Ние се съгласихме за създаването на Европейски Кодекс на труда, колкото се може по-бързо, като същевременно подкрепяме и установяването на Европейска Агенция по труда. Това обяви председателят на НС на БСП Корнелия Нинова пред БСТВ.Лидерът на левицата припомни, че президентът Макрон е обявил инициатива за минимална европейска заплата. Тя коментира, че разликата в стандарта на българските работещи и пенсионери, в сравнение с тези в други европейски държави, е огромна. Нинова бе категорична, че въвеждането на минимална европейска заплата и пенсия е реална стъпка към сближаване.„Това е истинският разговор за бъдещето на европейските граждани в обединена Европа. Искаме да знаем какво мислят по този въпрос другите партии в България и ще отстояват ли техните представители в Европарламента интересите на българите“, заяви председателят на БСП. Тя каза още, че всички са се съсредоточили в битки за място в листите, а никой не говори за българските интереси. „Това също е част от модела на правене на политика в България, който трябва да променим. Ние искаме първо да говорим какво ще правим, а след това- кой ще го прави“, завърши Корнелия Нинова.", "date": "2019.03.09", "title": "Социалисти от Вишеградската четворка, България и Хърватия искат ЕС с минимална заплата и пенсия"}
{"url": "https://www.novinite.bg/articles/172128/174-specoperacii-po-patishtata-okolo-3-mart", "text": "На 2 срещу 3 март 2019 г. на територията на 28 ОДМВР се проведоха 174 специализирани полицейски операции „Алкохол, наркотици и неправоспособност“. В резултат на действията на пътните полицаи са установени 83 неправоспособни, които са управлявали МПС.Спрямо водачи-нарушители са издадени 46 заповеди за прилагане на принудителна административна мярка по чл. 171, т. 2а, б. „а“ от Закона за движението по пътищата, с които е прекратена регистрацията на ППС на собствениците, чиито МПС са били управлявани от неправоспособни водачи, не са притежавали свидетелство за управление, валидно за категорията, към която спада управляваното МПС, били са лишени от право да управляват МПС по съдебен или административен ред, или свидетелството им за управление са били временно отнети по реда на чл. 171, т. 1 или 4 от ЗДвП или по реда на чл. 69а от Наказателно-процесуалния кодекс.На основание чл. 171, т. 2а, б. „а“ от ЗДвП спрямо собственици на МПС са издадени 32 заповеди за прилагане на принудителна административна мярка, с които е прекратена регистрацията на ППС на собственици, които са управлявали МПС,  без да притежават свидетелство за управление, валидно за категорията, към която спада управляваното от тях МПС, или след като са били лишени от право да управляват МПС по съдебен или административен ред, или свидетелството им за управление са временно отнети по реда на чл. 171, т. 1 или 4 от ЗДвП или по реда на чл. 69а от НПК.88 са установените случаи на управление на МПС след употреба на алкохол, за което са съставени 88 АУАН. В 29 от случаите е констатирано управление с концентрация на алкохол в кръвта от 0.5 до 0.8 на хиляда, при други 20 – от 0.8 до 1.2 на хиляда и при останалите 39 е установено управление с концентрация на алкохол в кръвта над 1.2 на хиляда.Издадени са 81 ЗППАМ на основание чл. 171, т. 1, б. „б“ от ЗДвП, като временно са отнети свидетелствата за управление на МПС на водачите, управлявали МПС с концентрация на алкохол в кръвта над 0,5 на хиляда, установена с медицинско и химическо лабораторно изследване или с изследване с доказателствен анализатор, или с друго техническо средство, определящо съдържанието на алкохол в кръвта чрез измерването му в издишания въздух.Издадени са 28 ЗППАМ на основание чл. 171, т. 2а, б. „б“ от ЗДвП, като е прекратена регистрацията на ППС на собственици, управлявали МПС с концентрация на алкохол в кръвта над 0,5 на хиляда.16 са установените случаи на управление на МПС след употреба на наркотични вещества или техни аналози. Издадени са 13 ЗППАМ на основание чл. 171, т. 1, б. „б“ от ЗДвП, с които временно са отнети свидетелствата за управление на МПС на водачи, управлявали МПС след употреба на наркотични вещества или техни аналози, установена с медицинско и химико-токсикологично лабораторно изследване или с тест. Издадени са 3 ЗППАМ на основание чл. 171, т. 2а, б. „б“ от ЗДвП, с които е прекратена регистрацията на ППС на собственици, управлявали МПС след употреба на наркотични вещества или техни аналози.Пътна полиция призовава водачите да спазват Закона за движението по пътищата и да пазят своя и живота на останалите участници в движението по пътищата.", "date": "2019.03.09", "title": "174 спецоперации по пътищата около 3 март"}
{"url": "https://www.novinite.bg/articles/172120/Pravoslavnite-hristiyani-pochitat-Sveti-chetirideset-machenici", "text": "Православната църква почита Свети четиридесет мъченици. С този ден е свързано народното вярване, че слънцето се обръща към лятото и времето се затопля, припомня БНР.Особено място сред обичаите на празника заема обредното гонене на змии и гущери. Имен ден празнуват Вивиан, Младен и техните производни.9-и март се свързва и с победата на цар Иван Асен II над византиеца Теодор Комнин през 1230 година при село Клокотница. По този случай българският владетел построил в столицата Търново църквата \"Свети Четиридесет мъченици\".", "date": "2019.03.09", "title": "Православните християни почитат Свети четиридесет мъченици"}
{"url": "https://www.novinite.bg/articles/172141/Ministar-Angelkova-e-na-rabotno-poseshtenie-v-Ruskata-federaciya", "text": "Министърът на туризма Николина Ангелкова е на двудневно работно посещение в Руската федерация. В Москва министърът ще открие българския щанд на международната туристическа борса Интурмаркет 2019. Форумът е сред най-големите изложения за професионалисти, като миналата година в него се включиха повече от 1400 участника от над 130 държави, руските региони и национални туристически представителства.В програмата на посещението е заложена среща с изпълнителния директор на Асоциацията на туроператорите в Русия – АТОР Майя Ломидзе. Очаква се министърът да разговаря със Зарина Догузова, ръководител Федералната агенция по туризъм и с генералния директор на Асоциацията на регионите на Русия Светлана Ануфриенко.Предвиден е разговор със заместник – председателя на правителството на Алтайския край и министър на икономическото развитие Павел Владимирович Дитятев и Евгений Виталиевич Дешевих, началник на Управлението за развитие на туризма и курортното дело. Планирана е среща и със Сергей Кривоносов, депутат от Държавната Дума, зам. председател на Комитета по физическа култура, спорт, туризъм и въпросите на младежта, председател на подкомитета по туризъм.Министър Ангелкова ще разговаря с ръководството на Московски държавен институт за международни отношения (МГИМО) и ще изнесе лекция пред студентите и нпреподавателите на университета.", "date": "2019.03.09", "title": "Министър Ангелкова е на работно посещение в Руската федерация"}
{"url": "https://www.novinite.bg/articles/172123/Tramp-shte-iska-750-mln-dolara-za-voenni-razhodi-prez-2020-g", "text": "Американският президент Доналд Тръмп ще поиска 750 милиарда долара за военни разходи през финансовата 2020 година, която ще започне на 1-и октомври, съобщава ТАСС като цитира информация на американски портал, предаде БНР. Според портала от Белия дом ще публикуват искането до дни. За основните разходи на Пентагона ще бъдат определени 576 милиарда, а голяма част от останалите средства ще бъдат за задгранични операции. За 2019 година общата отделена сума беше 716 милиарда долара.", "date": "2019.03.09", "title": "Тръмп ще иска 750 млн. долара за военни разходи през 2020 г."}
{"url": "https://www.novinite.bg/articles/172140/Borisov-otricha-da-ima-dogovorka-GERB-DPS", "text": "Не сме се договаряли с ДПС за Закона за вероизповеданията. В ГЕРБ също има десетки хиляди мюсюлмани. Няма да правим компромис с темата за етническата толерантност. Това заяви премиерът Бойко Борисов във Велико Търново, където се провежда политическа академия на „Жени-ГЕРБ”, предаде БГНЕС.Аз съм участник във Възродителния процес като 27-годишен командир на батальон. Такава мъка, такъв ужас повече никога няма да допусна докато от мен зависи нещо, подчерта премиерът.Най-добре държавата да плаща на вероизповеданията, за да няма намеса отвън. В понеделник съм поканил на среща патриарх Неофит и главния мюфтия Мустафа Хаджи, съобщи Борисов. Той е убеден, че не може да позволяваме чужди държави да плащат на нашите проповедници. Договорката е между българските християни и мюсюлмани в ГЕРБ. Това е договорката – да има равнопоставеност, да има нормален религиозен живот, заяви още премиерът.", "date": "2019.03.09", "title": "Борисов отрича да има договорка ГЕРБ-ДПС"}
{"url": "https://www.novinite.bg/articles/172135/Poreden-stolichen-kvartal-iska-zelena-zona", "text": "Жителите на столичния квартал „Иван Вазов” искат да бъде въведена “зелена зона” в квартала им.Тя ще бъде заключена в карето между бул. „България“ на север, ул. „Бяла черква“ на юг до Южния парк, „Петко Каравелов“ покрай Перловската река и бул. „Петко Ю. Тодоров“ от другата страна на стадион „Раковски“. Това обяви пред БГНЕС кметът на район „Триадица“ инж. Николай Терзиев.Той обясни, че районната администрация работи по въвеждане на платеното паркиране от 3 години, но при тогавашните допитвания хората не искали да се въведе и тогава кметът им обещал, че докато те не желаят платена зона за паркиране в района няма да се въвежда. След разширението на зоната в кв. „Лозенец“ през ноември 2018 г. над 30 домсъвета поискали въвеждане на „зелена зона”. Причина затова станали прииждащите автомобили от „Лозенец“, които буквално оставили без свободно място квартала. „Предстои до края на месеца да вкараме доклада в Столичния общински съвет за включване на Иван Вазов в зелената зона. Ще поискам да я разширим и в събота и в неделя, когато почти цяла София идва в Южния парк“, каза Николай Терзиев и обясни, че ще направи това искане, въпреки че това не е разписано в Наредбата.Терзиев обясни, че трябва да стане платено паркирането и пред блоковете, защото по този начин ще се регламентират местата за паркиране и ще се предостави възможност на хората, които живеят в сградите да има къде да спират. Районният кмет заяви, че се надява платеното паркиране в кв. “Иван Вазов” да стане факт това лято. ", "date": "2019.03.09", "title": "Пореден столичен квартал иска „зелена зона“"}
{"url": "https://www.novinite.bg/articles/172129/Tejka-katastrofa-sas-zaginali-na-Okolovrastnoto-v-Sofiya", "text": "Минути преди 10:00 часа днес е получен сигнал за пътнотранспортно произшествие на Околовръстен път, разклона за с. Казичене. На място е установен самокатастрофирал лек автомобил. По първоначални данни са загинали водачът и спътничката му. Екипи на полицията и пожарната работят на мястото на инцидента.", "date": "2019.03.09", "title": "Тежка катастрофа със загинали на Околовръстното в София"}
