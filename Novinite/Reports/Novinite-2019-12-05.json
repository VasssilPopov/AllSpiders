{"url": "https://www.novinite.bg/articles/183255/Stignahme-gi-i-gi-minahme-Programistite-u-nas-sa-s-po-visok-jiznen-standart-ot-tezi-vav-Velikobritaniya", "text": "Над 3000 лева вече е брутната средна месечна заплата в софтуерния сектор, според прогнозата за 2019 г. Това обявиха от Българската асоциация на софтуерните компании на пресконференция в Националния пресклуб на БТА. Те представиха доклад за състоянието на софтуерния сектор в България - Барометър 2019, като анализът е основан на данни от близо 4100 компании и е за 2017 г, 2018 г., както и прогноза за 2019 г.Възнаграждението в тази индустрия е по-високо от средната работна заплата за страната, коментираха от асоциацията. По техни изчисления работещ в България в софтуерния сектор има по-висок стандарт на живот от програмист във Великобритания и приблизително равен стандарт с програмист в Германия, според коефициент за паритет на покупателната способност. Затова икономическата емиграция не би трябвало да е фактор за хората, които работят в софтуерната индустрия, да заминат в чужбина, може да има други фактори, но икономическият не би трябвало да е мотив, смята Георги Захариев от компанията.Според анализа през 2018 г. работните места са се увеличили с близо 2 400 или 9 процента. Прогнозите за 2019 г. са, че ръстът ще достигне 10 процента, а общият брой на заетите в сферата ще надхвърли 33 хиляди души.Приходите в сферата са с рекорден ръст от близо 600 милиона лева или 23 процента през 2018 г. и вече надхвърлят 3 милиарда лева и 2,9 на сто като дял от БВП. Основен принос за това имат компаниите, работещи предимно за външни пазари. В последните години секторът е във възход, отбеляза Доброслав Димитров, председател на УС на БАСКОМ.Българската софтуерна индустрия е привлекателна за чуждите инвеститори, а приходите от износ на интелектуален продукт през 2018 г. достигат 2,5 милиарда лева, отчетоха още от асоциацията. През 2018 г. едно работно място в софтуерния сектор в България е генерирало за бюджета на страната над 24 хиляди лева годишно от данъци, а през 2019 г. се очаква софтуерният бизнес да внесе с поне 150 милиона лева повече за данъци, сравнено с 2018 г.Прогнозираното увеличение на броя на заетите в сферата ще осигури близо 900 милиона лева данъчни постъпления. Прогнозите на БАСКОМ с петгодишен хоризонт са приходите да достигнат 10,3 милиарда лева на годишна база и 7,6 на сто като дял от БВП, а заетите в сектора да станат 60 хиляди души. Постъпленията в хазната от данъци и осигуровки само от страна на софтуерния бизнес ще надхвърлят 1,4 милиарда лева годишно, според анализа.Причините за оптимизъм са свързани с дигитализацията на все повече ключови отрасли, нарастващия брой образователни инициативи, преквалификационните програми, завръщащите се българи от чужбина, децентрализацията и др. От асоциацията обърнаха внимание на необходимостта от кадри и отбелязаха нуждата от спешни мерки в тази посока.Според Доброслав Димитров софтуерната индустрия в България не само, че е настигнала Запада, но и го е надминала и е дошло време на държавно ниво да се гледа на тези индустрии като структуроопределящи. Според асоциацията, ако искаме дигитална трансформация, тя трябва да бъде издигната на друго ниво и трябва да е приоритизирана.", "date": "2019.12.05", "title": "Стигнахме ги и ги минахме: Програмистите у нас са с по-висок жизнен стандарт от тези във Великобритания"}
{"url": "https://www.novinite.bg/articles/183250/Balgariya-e-dala-ot-byudjeta-si-nad-1-milion-leva-za-zdravni-proekti-v-S-Makedoniya", "text": "\"Щастлив съм заедно с министъра за здравеопазването на Република Северна Македония Венко Филипче да участвам в официалното откриване на \"Център за ранни интервенции и терапии за деца с нарушения от аутистичния спектър\". Това е вторият такъв център, изграден със средства, предоставени от бюджета на Република България. Първият беше открит в Скопие и функционира вече три години, като постига високи резултати при децата, които го посещават. Убеден съм, че центърът в Охрид, който има капацитет над 100 деца, ще прерасне в регионален център, обслужващ деца и други населени места.\" Това посочи министър Кирил Ананиев при откриването на Центъра, чието изграждане е финансирано чрез Средносрочната програма за помощ за развитие и хуманитарна помощ на Република България за периода 2016 г. -2019 г.В изказването на министър Кирил Ананиев се казва още: \"Днес е празник, защото няма по-благородно и искрено дело от това да помагаш на деца със специални здравни потребности. Това е кауза, която всеки трябва да подкрепи. Горд съм като българин и благодаря на българското правителство, което в рамките на Средносрочната програма успя да отдели необходимите средства за изграждането на този център. За съжаление, в световен мащаб броят на страдащите от аутизъм деца нараства. Затова всички ние трябва да си сътрудничим за създаването на необходимите здравно-социални условия, така че тези деца да водят максимално пълноценен живот\".Оборудването на Центъра за аутизъм в Охрид също е закупено със средства,  предоставени от България, като всички уреди и материали са с производители от страни от ЕС, каквото е и изискването на българската държава.\"Изказвам огромната си благодарност към България и към приятелския български народ за подкрепата\", заяви здравният министър на Република Северна Македония Венко Филипче.За изграждането на аутистичния център България предостави на Република Северна Македония 100 000.00 евро. И занапред, чрез Средносрочната програма, България ще продължи да отделя средства от националния си бюджет за проекти, свързани със здравето на децата и възрастните от аутистичния спектър, както и за подкрепа в социалната, културната и др. приоритетни за Република Северна Македония сфери. Това стана ясно още от думите на здравния министър Кирил Ананиев.Той посочи, че само за 2019 г. българското правителство е отпуснало над 1 млн. лв. за реализацията на 11 проекта в Република Северна Македония, сред които: реконструкция на двата моста в Струга и село Ложани; изграждане на спортни съоръжения в Крива паланка; подготовка на софтуер за онлайн обучение на преподаватели, работещи с деца с увреждания; модернизиране чрез спортни съоръжения на спортни зали в 11 детски градини в община Гьорче Петров и др.Министър Ананиев благодари на правителството на Република Северна Македония, в частност на Министерството на здравеопазването, както и на ръководството на Обща болница Охрид за предоставените помещения и оказаното съдействие при реализацията на проекта в подкрепа на децата, страдащи от аутизъм. Своята признателност той засвидетелства и към г-жа Елизабета Георгиевска, съпруга на Президента на Република Северна Македония, и към председателя на Сдружение \"В моя свят\" г-н Стояновски, ангажирани с каузата да помагат на деца с аутизъм и техните семейства.Визитата на министър Ананиев в Република Северна Македония продължава с посещения на селата Бач, Радобор и Чарлия, където той ще се запознае с реализацията на други три проекта – реконструкция на училищни сгради, финансирани по линия на Средносрочната програма за помощ за развитие и хуманитарна помощ на Република България за периода 2016 г.-2019 г.", "date": "2019.12.05", "title": "България е дала от бюджета си над 1 милион лева за здравни проекти в С. Македония"}
{"url": "https://www.novinite.bg/articles/183246/Rusiya-posochi-vratata-na-nash-diplomat-obyavi-go-za-persona-non-grata", "text": "Посланикът на Република България в Руската федерация Атанас Кръстин бе извикан днес в Министерството на външните работи в Москва, където му бе връчена нота.С нея, позовавайки се на принципа на реципрочността, Министерството на външните работи на Руската федерация обявява за персона нон грата български дипломат от посолството ни в Москва, съобщиха от МВнР, предаде БГНЕС.Българският дипломат е с ранг, равностоен на ранга на руския дипломат в София, който бе обявен за персона нон грата в края на октомври 2019 г. Българският дипломат ще напусне Руската федерация в указания в нотата 24-часов срок.", "date": "2019.12.05", "title": "Русия посочи вратата на наш дипломат, обяви го за персона нон грата"}
{"url": "https://www.novinite.bg/articles/183254/VIDEO-Rumen-Radev-s-konfuzen-gaf-nareche-Severna-Koreya-inovacionen-lider-izprevarvasht-Evropa", "text": "Президентът направи гаф по време на изказването си пред Петнадесетия национален иновационен форум „Иновации и икономически растеж”, предаде репортер на БГНЕС.Изброявайки световните иновационни лидери, Румен Радев вмъкна и азиатската тоталитарна държава. Изказването му гласи, че “Европа изостава от световните иновационни лидери – САЩ, Китай, Япония, Северна Корея”. По думите му в тези страни има симбиоза между бизнес, между държава, наука и образование и това е един модел, който “ние все повече не само трябва да анализираме, но трябва да се стремим към него”, заяви Радев.Вероятно Радев е искал да каже Южна Корея, но лапсусът се е оказал сериозен и доста конфузен.", "date": "2019.12.05", "title": "ВИДЕО Румен Радев с конфузен гаф - нарече Северна Корея иновационен лидер, изпреварващ Европа"}
{"url": "https://www.novinite.bg/articles/183240/Mrazovita-utrin-i-slance-sledobed-ni-chakat-dnes", "text": "Атмосферното налягане днес ще остане по-високо от средното за месеца През нощта над почти цялата страна ще бъде ясно и почти тихо. Утрото ще е мразовито с минимални температури предимно между минус 7° и минус 2°. През деня ще бъде слънчево и почти тихо. Преди обяд на места по поречието на Дунав и по високите полета на Западна България ще има мъгла или ниска слоеста облачност. Максималните температури ще са между 2° и 7°В планините ще е предимно слънчево. Ще духа слаб вятър от южната четвърт. Максималната температура на височина 1200 метра ще е около 3°, на 2000 метра – около минус 2°.По Черноморието ще е предимно слънчево, почти тихо и студено. Максималните температури ще са между 6° и 9°. Вълнението на морето ще е 1 - 2 бала. Температурата на морската вода е 11° - 12°.На 05.12.2019 слънцето ще изгрее в 07:41 часа и ще залезе в 16:53 часа. Продължителност на деня 9:12 часа.На 05.12.2019 луната ще изгрее в 13:48 часа и ще залезе в 00:29 часа. Осветеност на диска в 0h UT 57 %. Фаза на луната: след първа четвърт преди пълнолуние.", "date": "2019.12.05", "title": "Мразовита утрин и слънце следобед ни чакат днес"}
{"url": "https://www.novinite.bg/articles/183252/Udariha-cigarenata-mafiya-v-Plovdiv-zadarjaha-mashini-za-milioni", "text": "Пловдивската полиция с нов удар срещу цигарената мафия. Предотвратено е пускането на нова нелегална фабрика за тютюневи изделия.В момент на разтоварване са били задържани шест чисто нови пълначно-опаковъчни машини за производство на папироси, пише Марица.Акцията е била проведена преди две седмици, но досега за нея не е давана гласност пред обществото. Машините на стойност няколко милиона са били задържани, докато ги разтоварвали в търговски обект край близкото село Войводиново.  Те са били опаковани фабрично и неизползвани.Засега няма информация има ли задържани по случая. Издирват се обаче собственикът на машините и организаторът на нелегалната дейност.Това е поредният удар срещу незаконното производство на тютюневи изделия в Пловдивско. През юли беше разбита голяма нелегална  фабрика в село Труд и няколко цеха за рязане на тютюн в близки села. Бяха арестувани 12 човека, замесени в схемата, а соченият за организатор Антон Арабаджиев все още се издирва.На 1 август криминалисти на ОДМВР-Пловдив и колегите им от Трето РУ разбиха манифактура за рязане на тютюн в село Скутаре. На място в момент на работа бяха задържани двама мъже с общо 630 килограма нарязан тютюн без акцизен бандерол, 1200 кг ненарязан тютюн - готов за обработка, машина за рязане на тютюна и електронен кантар.В средата на септември в село Манолско Конаре беше разкрита домашна работилница за обработка на тютюн, като та бяха открити над 800 килограма тютюн и четири машини за рязане. В ареста бяха прибрани четирима.Месец по-късно пък беше ударена престъпна група за разпространение на нарязан тютюн, действала от 2018 г.  в Пловдив и Цалапица. Иззети бяха около 480 кг ситно нарязан тютюн, над един тон тютюн на бали и две машини за нарязване. Задържаните по този случай са седем.", "date": "2019.12.05", "title": "Удариха цигарената мафия в Пловдив, задържаха машини за милиони"}
{"url": "https://www.novinite.bg/articles/183239/Mlada-majka-se-samoubi-sas-skok-ot-tretiya-etaj-na-bolnicata-v-Lom", "text": "Истинска трагедия се е разиграла в многопрофилната болница \"Св. Николай Чудотворец\" в Лом, пише агенция BulNews. Жена се е самоубила, скачайки от 3-тия етаж на сградата. Тя е била пациент на психиатричното отделение към лечебното заведение. Жертвата е 35-годишната Евелина Г. от монтанското село Смоляновци. Жената е разведена и сама гледа малката си дъщеря. На този етап не са ясни причините, поради които психично нестабилната жена е предприела фаталния скок.Запознати с живота на Евелина разказват, че не е била в добри отношения с майка си и често са влизали в различни спорове.В живота на самоубийцата в последния месец са се натрупали доста негативни събития. Оказа се, че блъснатата жена на „Червения площад“ във Враца миналата седмица е нейна баба.Погребението на Евелина ще бъде днес от 13 часа в Смоляновци. ", "date": "2019.12.05", "title": "Млада майка се самоуби със скок от третия етаж на болницата в Лом"}
{"url": "https://www.novinite.bg/articles/183256/Na-studentite-poveche-im-se-sledva-za-lekari-otkolkoto-za-ikonomisti", "text": "През 2019 година, в сравнение с миналата 2018, се обучават повече инженери, лекари и учители и по-малко икономисти, юристи и администратори.Това каза Георги Стойчев, изпълнителен директор на Институт \"Отворено общество”, по време на представянето на Рейтинговата система на висшите учебни училища в България за 2019 г.От думите му стана ясно още, че безработицата сред завършилите висше образование е рекордно ниска, едва 2.2%.Той направи сравнение с 2014 г. когато тя е стигала до 7% в определени направления.\"Днес, безработни висшисти на практика няма, но половината от тях се реализират на позиции, които не изискват висше образование. Този проблем засяга по-скоро завършилите степен \"Бакалавър\", отколкото \"Магистър\" – над 60 % от магистрите се реализират на позиции, изискващи висше образование, а при бакалаврите този процент е под 36%\", посочи той.Сред специалностите, в които висшистите заемат позиции, изискващи завършено висше образование са на първо място \"Военно дело\", \"Медицина\", \"Фармация\", \"Общество и здраве\".От обратната страна на статистиката, най-малко от завършилите специалност \"Туризъм\" се реализират на позиции, изискващи завършено висше образование. Сред другите специалности са \"Биотехнологии\", \"Животновъдство\", \"Хранителни технологии\" и др.Стана ясно още, че броят на студентите през последната година у нас намалява тематично с около 6000 студенти и с 45 000 студенти сравнено с преди 5 години. Това е спад на студентите с около 17%.\"В двете най-големи висши училища – СУ и УНСС се обучават по-малко студенти, отколкото е спадът в броя на студентите през последните 5 години. Този спад е съпроводен с промяна на структурата на разпределението на студентите по различни професионални направления. В момента имаме около 15 професионални направления в България, в които в последните 5 години броят на студентите е спаднал с над 30%. Пример за това са двете най-масови направления – \"Икономика\" и \"Администрация и управление\". Спадът на студенти в тях е с около 31 000\", посочи Стойчев и добави, че през последните пет години се наблюдава увеличение в пет направления, където броят на студентите е нараснал с над 30% . Това са \"Медицина\", \"Военно дело\", \"Стоматология\", \"Педагогика\" и \"Ветеринарна медицина\".Той посочи още, че средният осигурителен доход на завършилите току що висше образование в страната нараства, достигайки до 1297 лв. през 2019 година при нива от 1151 лв. през миналата година и от едва 867 лв. през 2014 година.От думите на Стойчев стана ясно още, че Софийският университет остава първенец в системата с 21 професионални направления, на второ място е Техническият университет – в шест направления и на трето място – Американският университет в България в три от направленията. Медицинските университети в Пловдив и в София делят първото място със 74 точки по медицина, а висшето учебно заведение в столицата е първенец по фармация.", "date": "2019.12.05", "title": "На студентите повече им се следва за лекари, отколкото за икономисти"}
{"url": "https://www.novinite.bg/articles/183241/Chestvame-Sveti-Sava-vijte-obichaite-i-kakvi-krasivi-imena-raznuvat", "text": "Днес (5 декември) православната църква чества Свети Сава Освещени, построил в края на живота си множество манастири и болници.Сава е от аристократичен род, на 18 години става монах и по-късно отшелник в пустинните местности край река Йордан. Той дава цялото си наследство за построяването на странноприемници, болници и един манастир до град Йерусалим.В българските предания обаче най-често Сава е представена като светица - покровителка на чумата. Българинът смята, че тя е сестра на Варвара, а неин брат е Св. Никола, чиито празник се отбелязва ден по-късно - на 6 декември. В някои места честват празника като на светец - мъж, покровител на вълците (вълчи пастир).Обредните практики са сходни като тези за Св. Варвара, защото двете сестри подготвят всичко за деня на брат им Никола. “Варвара вари, Сава пече, Никола иде с голямата лъжица и гости гощава.” - казва народната приказка.Сава е свързан/а и с плодовитостта, затова на този ден бездетните булки изпълнявали ритуал, заедно с най-старата жена в дома.На Савинден се подготвя Никулденската трапеза, а на някои места приготвят в чест на мъртвите варено жито и го раздават на гробищата за помен.Имен ден празнуват: Сава, Савка, Савина, Владислава, Владислава, Славка, Славчо, Съби, Десислава, Десислав.", "date": "2019.12.05", "title": "Честваме Свети Сава, вижте обичаите и какви красиви имена разнуват"}
{"url": "https://www.novinite.bg/articles/183242/Sopot-na-bunt-sreshtu-prevoda-na-Pod-igoto-Ne-redaktirajte-geniya", "text": "Жители на град Сопот, подкрепени от общинската администрация, протестират срещу “превода” на романа „Под игото“ на съвременен български език. Протестът се провежда близо до родната къща на патриарха на българската литература Иван Вазов, предаде БГНЕС.„Под игото” е нашата история, заявиха протестиращите сопотчани, обградили паметника на Вазов в подбалканското градче.„Не редактирайте гения! Не опростявайте словото! Езикът е свещен и е на нашите деди!”, гласи един от плакатите, издигнат от гражданите на родния град на Вазов.Мотивът романът да бъде преведен на съвременен български език е за да бъде разбран от по-малките ученици. Преводът обаче разбуни духовете в социалните мрежи и предизвика гняв и възмущения.Според Нели Стефанова, издател, преводач на “Под игото” на съвременен български език: “Аз съм съгласна с тези обвинения от страна на моите опоненти. Но питам: Трябва ли да се отреже част, за да се запази цялото? Трябва ли да се отреже крайник, за да се запази животът на човека или животното? Трябва ли да се наруши сакралността на този текст, за да може информацията от него да стигне до днешните и идните поколения? Нашият отговор е “Да”. Ние предлагаме два варианта на решение на този въпрос. Вариантът децата сами да търсят в интернет значението на думите не работи, защото веднъж оказали се там, децата намират значително по-интересни неща там”, заяви тя пред БНТ.Родителите млади хора също не биха могли да се справят с този текст, каза още Стефанова. И добави, че пред децата трябва да се поставят посилни задачи.Според литературния критик проф. Кирил Топалов няма нищо по-страшно от това да преведеш Иван Вазов на български език.„Произведението на Вазов е част от културната ни памет. Имаме много турцизми в езика – един по един те отпадат, но не са малко и днес. Те съществуват и в именната система. Например, моето име е турско. Топалов означава „ранен в крака, окуцял в битка“. Но това не означава, че трябва да се откажа от него. Да преведеш Вазов на новобългарски, съвременен език, по-голямо кощунство от това няма“, заяви проф. Топалов пред БГНЕС.Писателят Здравка Евтимова също недоумява как е възможно някой да посегне на текстовете и дава пример с великия Шекспир, чийто език също съдържа много архаични думи, но никой не се опитва да го преведе. Според нея най-добре би било, ако всяка архаична дума се поставя в края на страницата под линия или в речник в края на книгата.", "date": "2019.12.05", "title": "Сопот на бунт срещу превода на \"Под игото\": Не редактирайте гения!"}
{"url": "https://www.novinite.bg/articles/183248/Balgariya-na-11-o-myasto-v-sveta-za-jivot-i-rabota-na-chujdenci", "text": "България е най-добрата страна на Балканите за живот и работа на чужденци и за малко не влиза в първата десетка в света. Страната ни е класирана на 11 място, а Гърция е на дъното.За шеста поредна година анализаторите на “ИнтерНейшън”, най-голямата в света общност на експати, наблюдават живота на чужденците в чужбина. В края на всяка година те публикуват рейтинг на страните по популярност сред чуждестранните специалисти. В актуалното изследване са взели участие над 20 хиляди души. Анализаторите съставят класацията като вземат предвид ключови показатели, сред които са качеството на живота, условията за адаптация, работата, семеен живот, финансово положение.Общите изводи: мнозинството експати са привлечени от следните дестинации: Германия, САЩ, Великобритания и ОАЕ. Трима от десетина експати живеят и работят в тези държави.Палмата на първенството е за Тайван. Този дебютант от 2016 г. твърдо удържа позициите на лидер. На второ място в класацията за 2018 г. е Виетнам. Третото място е за Португалия. Любопитното е, че над половината от експатите планират да останат в тази държава завинаги.Германия, въпреки че влиза в списъка със страни с най-голям брой работещи и живеещи чужденци, заема едва 33 място в актуалния рейтинг. А на дъното е Гърция и Турция, които са съответно 57 и 60. Сърбия дори не е включена в изследването.Тайпе, Куала-Лумпур и Хошимин са получили най-висока оценка сред експатите. За най-добър германски град за живеене и работа е признат Аахен, който е на 11 място в общия рейтинг. Причините са, че там чужденците получават високи заплати и имат относително ниски разходи за живот. Но що се отнася до културата на гостоприемство, Ахен не е лидер.Интересното е, че на дъното на рейтинга са такива мегаполиси като Рим (81 място), Милано (80), Париж (78), Сан-Франциско (77), Лос Анджелис (76) и Ню Йорк (74). От руските градове най-висока оценка в класацията е получила Москва, която се нарежда на 54 място, съобщава БГНЕС. ", "date": "2019.12.05", "title": "България на 11-о място в света за живот и работа на чужденци"}
{"url": "https://www.novinite.bg/articles/183253/Vnimavajte-100-tona-pileshko-meso-zarazeno-sas-salmonela-e-na-rodniya-pazar", "text": "Минимум 100 тона пилешко месо със салмонела от Полша са стигнали до българския пазар, признаха от Агенцията по храните. Част от месото е иззето, засега няма данни за заболели от салмонелоза потребители, съобщава БНР.„По отношение полското месо със салмонела нотификациите не са една или две. В България като засегната страна вече сме получили 16 такива нотификации“, казва доктор Кремена Стоева от Агенцията по храните.Тя отказва да каже кога е дошло първото предупреждение от Европейската система за бързо реагиране.„Но към всяка влязла нотификация Агенцията е предприела съответните мерки“.Въпреки мерките, огромно количество полско пилешко месо със салмонела е стигнало до България. Д-р Стоева не е готова да говори за конкретни количества.„Най-малко сто тона през една фирма, която е излязва в медиите, аз не мога да кажа, е изтъргувала на българския пазар“, обясни тя.Салмонелата не е устойчива на високи температури и, ако месото е топлинно обработено, риск от зараза няма, казва експертът. ", "date": "2019.12.05", "title": "Внимавайте! 100 тона пилешко месо, заразено със салмонела е на родния пазар"}
{"url": "https://www.novinite.bg/articles/183257/VIDEO-Deputat-merakliya-ot-NFSB-kam-jurnalistka-v-Parlamenta-S-kakvo-belo-ste-dnes", "text": "“С какво бельо сте днес?” С този неадекватен въпрос депутатът от НФСБ Петър Петров се обърна към журналистка в сградата на Народното събрание. Скандалната случка е от 4-ти декември, когато депутатите обсъждаха размера на минималната пенсия, който да бъде заложен в бюджета на Държавното обществено осигуряване.Във видеоматериал от случката, публикуван и в Youtube, репортерката се обръща с въпрос към Петър Петров, който седи на фотьойл до председателя на Комисията за борба с корупцията в парламента и депутат от ВМРО/ОП Борис Ячев, и го пита защо не е подкрепил поискания от патриотите минимален размер на пенсията от 300 лв.Журналистката Радослава Маринова така и не получава отговор на въпроса си, но получава насрещен въпрос от страна на народния представител: “А вие сутринта с какво бельо тръгнахте”?Потресената журналистка успява да отвърне с „Моля?!“, след което Петров най-демонстративно повтаря въпроса си. В следващите няколко секунди той изрича това изречение още веднъж, въпреки че Маринова реагира с думите, че Петров е народен представител и няма право да й задава подобни въпроси. Намесва се и операторът на телевизията, а Маринова дори пита Петров дали не се шегува. Следва нова порция неадекватно поведение, повтаряне на въпроса ѝ и нелепи обяснения, докато представителят на „Националния фронт за спасение на България“ се прибира в стаята си.Депутатът Петър Петров нашумя миналата година със скандалното си изказване, че децата с увреждания трябва да бъдат затворени в домове. “Тези деца, е моето дълбоко убеждение, че трябва да бъдат дадени в домове, където с тях да се занимават специалисти”, заяви депутатът от “Обединени патриоти” (НФСБ) Петър Петров в началото на ноември миналата година. Той добавя, че е “виждал това чудо, как тези деца, ненормални във всяко едно отношение, как изнасят концерти, как рисуват” в един завод за телове до Мездра, чието име не може да се сети.Преди дни министърът на финансите Владислав Горанов се ядоса на журналистката от Българска свободна телевизия Нора Стоичкова от въпрос, зададен от нея по отношения на предложените нови правила за болничните. В отговор Горанов първо заяви, че той, а не журналистите определят по кои въпроси ще се говори, а след това се обърна към Стоичкова с думите, че “ще им спрат парите”, очевидно визирайки намалената партийна субсидия. Размяната на реплики между Горанов и Стоичкова доведе до това, че от Асоциацията на европейските журналисти – България настояха финансовият министър Владислав Горанов да се извини на Стоичкова или да си подаде оставката. Той, обаче, нито се извини, нито си подаде оставката.", "date": "2019.12.05", "title": "ВИДЕО Депутат-мераклия от НФСБ към журналистка в Парламента: С какво бельо сте днес?"}
{"url": "https://www.novinite.bg/articles/183244/Bojko-Misleh-che-Tramp-e-s-dupki-po-buzite-i-kriva-mutra-a-toj-me-posreshtna-s-500-gvardejci-i-na-kaminata", "text": "Срещата с Тръмп беше много важна среща – за първи път бяхме в Саудитска Арабия, никой не беше стъпвал там. За първи път бяхме в Кремъл, в Япония, за първи път бяхме на много нови места\" – така премиерът отговори на въпрос дали срещата с Тръмп е била най-важната в мандата му като премиер. \"Много можем да се хвалим в тази сфера, но да си на камината в Белия дом при американския президент – а това ми е пореден път на мен в Белия дом, и то в компанията на неговия първи зам.-президент Пенс, също и на министрите и държавния секретар – това е една много добра оценка. Да, може би нашите съседи в момента нервничат, но ние сме си го изработили това. Ние сме си се доказали, така че безспорно ние сме от най-добрите и лоялни членове на НАТО и ЕС.\"На въпрос кое е най-краткото изречение, което описва срещата, Борисов отговори, че е видял и ролята на медиите. \"Поне това, което съм виждал по телевизиите и така, както дават Тръмп, винаги го дават с изкривени физиономии, с дупки по бузите. А всъщност е много симпатичен, здрав и с гъвкав ум човек. Два часа минаха много приятно. Не можах да повярвам, че това е човекът, който толкова пъти съм гледал и съм се чудил как би могъл дори да е на този пост. Той е уникален. Беше много подготвен по всички теми, разбра ме и за ядрената централа\".Не са много българите, които са посрещнани с 21 топовни салюта във Вашингтон. Когато по булевардите във Вашингтон с абсолютно спряно движение се движи българското знаме, когато 21 топовни салюта и 500 гвардейци ни посрещат, ми беше драго за България. Беше ми драго за този народ, който през какво ли не е минал, но сме го постигнали.На питане за това дали САЩ ще изпратят нов човек в посолството си у нас, който да отговаря за свободата на словото, върховенството на закона и темите за малцинствата, Борисов отговори, че той сам е поискал такъв човек да бъде изпратен у нас. \"Гледах с истинско съжаление президента Тръмп как неговите медии се бутаха и биха. Аз не искам да виждам това в България. Свободата на медиите у нас е толкова голяма, че ако вие ми кажете една тема, която да не е отразена в българските медии или не е стигнала до бял свят….\", не довърши Борисов.Много важни посещения имаше, но това е стратегическо, даде ни зелена светлина с това споразумение, което подписахме, в което много ясно пише – не флотилия, а координационен център. Вече ние всички – Гърция, Румъния, Турция, Полша, Словакия, имаме едни и същи машини – самолетите ф16, с които да водим координирани действия по отбрана, допълни премиерът.Във вторник пристигат американски експерти в областта на ядрената енергетика, които ще посетят АЕЦ Козлодуй и АЕЦ Белене, за да видят новите работещи реактори и следващата площадка за новите реактори. След като се диверсифицира ядрената енергетика. Да, реакторите ни са руски, тубрините са американски, електрониката е френска, горивото е на Уестингхаус, – прекрасен проект за 70 години е. Тръмп веднага го схвана и ни окуражи. Присъствието на държавния секретар и вицепрезидента на Тръмп е ключово за нас, съобщи още премиерът.На въпрос не е ли странно американците да пращат специален човек, който да отговаря за върховенството на закона у нас, Борисов съобщи, че американците пращат специален човек, защото премиерът е поискал да изпратят такъв. \"Дайте ми една рамка или правила и аз приемам ангажимент да събера издателите, медиите, и ще им кажа – ето, обединяваме ли се това да бъде спазвано? Защото автоцензурата аз не мога да я контролирам – когато частника каже на своите журналисти да снимат нещо, аз не мога да се намеся и да кажа това да не се прави\", допълни Борисов.", "date": "2019.12.05", "title": "Бойко: Мислех, че Тръмп е с дупки по бузите и крива мутра, а той ме посрещна с 500 гвардейци и на камината"}
{"url": "https://www.novinite.bg/articles/183247/MVR-pogva-djigitite-iz-stranata-s-15-skaparski-sportni-patrulki", "text": "МВР купува 15 високоскоростни автомобила от различни марки. С тях ще се осъществява скрит контрол на движението по пътищата. Обществената поръчка вече е обявена. Новите автомобили са част от стратегията на \"Пътна полиция\" за справяне с агресивните шофьори.Всеки ден над 2400 автомобила са засечени да се движат с превишена скорост по пътищата в страната. Кола, летяща по магистрала \"Тракия\" със завидните 237 километра в час засега е рекордната находка на камерите на пътна полиция. Все повече са и сигналите за шофьори, които шофират агресивно.\"Тормозят хората, в смисъл карат с много висока скорост, настигат ги, започват да ги притискат. И нашата идея е със закупуване на немаркирани автомобили, които са достатъчно мощни да бъдем актуални на всички промени\", коментира пред БНТ Звезделин Колев, началник отдел \"Пътна полиция\" - ГДНП.\"Те ще са оборудвани с всички системи за заснемане на скорост, да може да се направи снимка, да може да се направи видеоклип. Да може при заснемане на определено нарушение, да се настигне водача, да се включат на задното стъкло надписи \"полиция\" и \"стоп\", стрелка и да се отбие водачът\", коментира още Колев.Колите ще бъдат оборудвани и с необходимата техника за извършване на пълна проверка на водача на автомобила и пътниците в него, както и налагане на глоба веднага. Ако шофьор, стане свидетел или жертва на агресивно движение на пътя ще може да подава сигнал и такъв автомобил ще бъде изпращан към мястото.\"При установяване на този тип \"джигити\", хора, които се движат от лента в лента. С действията си са доста опасни за себе си, за другите водачи, вече ние ще се включваме и ще взимаме отношение\", допълни Звезделин Колев.С тези автомобили ще се засичат и нарушения от страна на водачи, които не са български граждани. Те ще бъдат спирани и глобявани на място. Така от \"Пътна полиция\" казват, че ще повишат събираемостта на глобите наложени на чужденци.", "date": "2019.12.05", "title": "МВР погва джигитите из страната с 15 скъпарски спортни патрулки"}
{"url": "https://www.novinite.bg/articles/183243/Borisov-obeshta-da-se-chue-s-Putin-zaradi-Turski-potok-i-se-zayade-jestoko-s-Rumen-Radev", "text": "Всеки има право да търси алтернативни трасета, ние търсим алтернативна диверсификация. Това заяви министър-председателят Бойко Борисов в отговор на руския президент Владимир Путин, който обвини страната ни, че бави изграждането на газопровода \"Турски поток”.Борисов заяви пред бТВ, че на някой не му харесва, че България е толкова лоялен съюзник на НАТ.\"Не искам да влизам в разговор какво е искал да каже президентът Путин. Имаме гаранции от ЕС и САЩ, че България ще бъде газоразпределителен хъб. Не вярвам, че сърбите ще построят по-бързо своята част от \"Турски поток”, каза българският премиер.Борисов подчерта, че в България няма забавяне. Страната ни спазва всички изисквания и процедури на ЕС, за разлика от страни като Сърбия, Русия или Турция. \"България спазва процедурите на ЕС, ние не сме нито Сърбия, нито Русия, нито Турция. При нас се спазват процедури на ЕС, обявиха се конкурси”, посочи премиерът. Според него информацията на президента Путин може би е стара, защото в страната ни активно се строи \"Турски поток” с по 4-5 километра на ден.Борисов също така подчерта, че най-късно до догодина България ще получава газ от други източници през Гърция.Отговорът ми към Путин е, че е добре дошъл. Трябваше да спазим процедурите, затова се забавихме със строителството.\"Аз знам, че съм направил за България всичко, което съм обещал, и неслучайно съм получил гаранциите – първо от самата ЕК и Брюксел за газоразпределителя в България, а сега и в стратегическото споразумение, което подписахме в Белия дом. Затова България е газовия хъб – тоест газоразпределител, и това е приемливо и за Белия дом. Така че съжалявам – не вярвам сърбите много по-бързо от нас да го посторят, но ще бъдем готови в срок със сигурност\".Има отправена покана към Путин и се очаква той да дойде догодина. Катя Захариева като беше в Москва, е отправила покана за догодина да дойде. Това е един добър повод да види напредъка по нашите проекти, допълни Борисов.На въпрос дали не се притеснява от факта, че Цацаров и Гешев оглавяват две съседни репресивни структури, Борисов отговори, че целта не е прокуратурата и КПКОНПИ да се оглавява от добри хора, а престъпилите закона да получават своето възмездие. \"Цацаров е много, много начетен човек, той е много чел човек. В диспут с всеки един от своите опоненти, той ще го победи. Гешев е повече човек, израстнал в оперативната работа и е много по-добър в нея. Той ще има много повече успехи с МВР и ДАНС, защото е с п-оперативно мислене. Цацаров дойде като съдия и той гледа нещата от всички страни и съди, докато МВР и прокуратурата трябва да съберат доказателствата бързо, да задържат и да вкарат в съда. Е, след това някой съдия може да пусне Малинов да отиде при Путин да му даде орден – разбира се, нервността на Путин идва и от тази работа. Щото ние действаме много твърдо и безкомпромисно към шпионите. Аз подкрепих най-много Лозан Панов навремето, и нямаше да стане съдия, ако аз не го бях подкрепил с парламентарните си групи и с начина, по който се избират съдиите във ВСС с излъчените от нас представители. Посъветвах парламентарната си квота да гласува за Панов, Христо Иванов тогава беше министър. И Панов идваше често при мен, и му казах, че ще го подкрепя.\"Представете си, че конкурент на Гешев беше Данаил Кирилов, уточни премиерът на въпрос защо не е имало друг кандидат за поста главен прокурор. \"Защото кой друг да сложа? Мая Манолова ли да сложа? Само тая глупост не бях правил! Ако Данаил Кирилов беше избран, сега пак щяхте да ме питате защо членът на ГЕРБ Кирилов стана главен прокурор. За мен най-добрият човек за поста беше Емо Радев, но не го издигнахме, защото е евродепутат от ГЕРБ. И ако беше станал, щяхте да кажете \"вашия евродепутат стана главен прокурор\". Не познавам по-добри – срещнах се с много хора – няма по-добри. Има по-мързеливи. Оглеждах, мързеливи са. Мързи ги\", съобщи още Борисов.\"Има едни недоволни, които искаха те да станат главен прокурор – така същите искаха да направим Христо Иванов или негов човек главен прокурор. Омръзна ми на мой гръб такива хора да заемат постове и после да им слушам глупостите\", добави премиерът.\"Мисля, че президентът Радев върна указа за назначаването на Гешев само и само да влезе пак в новините, защото ние по това време имахме много инициативи. Иначе Радев одобрява Гешев, брат му на Гешев е лична охрана на президента Румен Радев. ВСС отново с 20 на 4 гласа взеха пак същото решение. Нито Радев, нито Борисов разбират от работата на ВСС, там има специалисти и те си разбират\", съобщи Борисов.На въпрос защо след издаването на Указа за Гешев, Радев поиска конституционни промени, Борисов го посъветва да си направи партия, и \"когато отиде в парламента – понеже ние сме парламентарна република, може да направи каквото иска. Както аз когато не бях съгласен с Тройната коалиция, си направих ГЕРБ, взех властта и управлявам. Затова няма да изпратя хора от ГЕРБ в такъв разговор – защото Радев влиза в тона на БСП, които го и издигнаха.. Още преди месец изпратих писмо до ЕК, в което помолих Венецианската комисия да изпрати своите експерти от различни държави, които да видят това, което сме направили по мониторинговия механизъм, по реформата в правосъдната система, като аз поемам ангажимент да изпълня препоръките им на 100%. Дойдоха хората, утре или в петък ще излязат с официалното си съобщение. Още на следващия ден ще направя извънредно заседание на МС и ще приема всички препоръки, въпреки че не са задължителни.\"\"Три са важните неща – големите да могат да се привикват в парламента и да могат да ги изслушват – ще приема като решение само главния прокурор да може да бъде изслушван. Второ, за подсъдността на главния прокурор – правилно ли е той да разследва себе си? – те казват, че трябва да има независимо звено и прокурор, който да се разследва независимо. И третото беше да съобразим всичко с КС. Всичко това ще приемем\", обеща премиерът.\"Петков не се справи със задачите си, затова неслучайно на социалните работници даваме още 5 млн. в бюджета. Петков беше отдавна за махане. Когато има виновен – сменям. Така смених днеска областния управител на Перник\", допълни Борисов. На въпрос дали само нейното уволнение е достатъчно за справяне с кризата с водата в града, Борисов отговори, че това е най-висшата държавна длъжност в Перник. \"С това аз оправям вината за това, което те са проспали и за това, че язовирът е източен. Неслучайно махнахме и шефа на ВиК. Неслучайно отпуснахме и 2.7 млн. на новия кмет на Перник за пречиствателна станция, завърши премиерът.", "date": "2019.12.05", "title": "Борисов обеща да се чуе с Путин заради Турски поток и се заяде жестоко с Румен Радев"}
{"url": "https://www.novinite.bg/articles/183238/Isterichna-uchitelka-v-SASht-tormozi-dete-v-balgarsko-shkolo-Ne-mu-dava-voda-i-go-snima-s-kamera", "text": "Майката на 8-годишно момченце Василики Грамматопулу твърди, че една от учителките в неделното училище „Български език“ в Сейнт Луиз, Мисури, се отнася с особена неприязън към сина й, която според майката може и да е подтикната от смесения му произход. Детето е от смесен брак между българка и грък.Оплакването, което вече е получено в Консулството на Р България в Чикаго, както и в Министерство на образованието и науката и Службата за закрила на детето в Мисури, разказва за случаи, в които, по думите на майката, учителката не дава на детето да пие вода, а вместо това е наказван да стои прав в ъгъла. „Един ден моят син ми се оплака, че учителката му крещяла, защото пиел много вода. Децата имат бутилки с вода, които стоят на етажерка, на разстояние от тях. Моят син казал на учителката, че е много жаден, а тя, вместо да му разреши да пие вода, го наказала да стои дълго време прав в ъгъла на стаята“, разказва потресената майка.Тя предполага, че това, което може би е подразнило учителката, е, че на моменти детето „шава“ на стола. Това се дължи на заболяване, изразяващо се в болка в кръста при продължителен седеж и стоеж, както и периодично появяваща се болка в долната част на крака, дължаща се на плоскостъпие. Василики предостави и медицински документи, потвърждаващи състоянието на малчугана. Тя разказа, че на моменти синът й изпитва дискомфорт, докато седи на стола. Заради болката му се налагало да пие лекарства, които предизвиквали жажда.Състоянието на детето обаче не трогнало преподавателката. „Опитах се да разговарям с учителката, като исках да й обясня, че моят син взима много лекарства, някои от които предизвикват жажда. Учителката започна да крещи истерично, говореше несвързани думи и това, което успях да разбера само, беше, че „това не е нейна работа“, разказва майката. Крясъците огласили цялото училище и стигнали до ушите на детето, което по това време било в класната стая. „Синът ми се уплаши и се опита да избяга навън, но учителката му забрани да излиза от стаята. Директорката Катя Вълкова стоеше в салона и дойде само за да затвори вратата, за да не се чува много“, спомня си още майката. „Тя ми каза – ами ако не ви харесва, не идвайте на българско училище“.Майката споделя също, че г-жа Дионисиева не притежава педагогическо образование. Във визитката й в уебстраницата на училището е посочено, че тя има полувисше медицинско образование. В школото се занимава с преподавателска дейност на подготвителни групи и ученици от първи и втори клас. „От този ден нататък моят син бе подложен на тормоз от тази учителка. На следващия учебен ден тя не му разрешила да пие вода. При някакво пререкание с децата тя му казала, че „за всичко ще бъде виновен само той“. Всеки път детето ми се оплаква, че учителката му крещи и го третира лошо, за разлика от другите деца“, разказва още Граммотопулу. Постепенно другите ученици започнали да странят от него.Граммотопулу решила да отнесе въпроса до ръководството на школото, но не срещнала ни най-малка съпричастност. „Синът ми учи там от четири години, досега сме нямали проблеми с други учители“, казва г-жа Граммотопулу. Според нея това, че е конфронтирала преподавателката Анелия Дионисиева, директно е довело до дори още по-сериозни последици за детето като това, че единствено в стаята, в която учи той, е инсталирана камера за наблюдение, насочена изцяло към неговия чин. Ситуацията се влошила още повече – директорката Катя Вълкова издала заповед, която гласяла, че всички деца, които не слушат, ще бъдат изключени.В училище „Български език“ в Сейнт Луис учат общо 26 българчета, За да се инсталира въпросната камера, всички родители от класа на детето на Грамматопулу са подписали разрешително, че се съгласяват с това. Въпросът е дали един спор между възрастни обосновава стреса от това, че учениците са под непрестанно наблюдение? „Другите деца се подиграват на сина ми, че камерата го следи“, казва Граммотопулу. Според нея дори детето й да е било непослушно, не заслужава различно отношение от това, което получават другите деца.Директорката Катя Вълкова (на снимката) отказа коментар по случая за момента, но заяви, че съдейства на МОН и консулството ни в Чикаго, както и че се надява проблемът да бъде разрешен скоро. „Искаме да се запознаем с медицинските нужди на вашето дете, за да можем адекватно да ги посрещнем“, пише г-жа Вълкова в мейл до майката Грамматопулу, след като научава, че тя е изпратила сигнал до медии и институции. Директорката препоръчва индивидуално обучение за момчето. То обаче няма заболяване, което да му пречи да посещава редовни класове.„Запознат съм със случая и в момента се водят разговори и с двете страни по него. Надявам се ние да се явим като медиатори“, заяви генералният ни консул в Чикаго г-н Иван Анчев. „Училището е от голяма обществена значимост, то съществува от 10 години и никога не е имало проблеми в него“.Едно от предложенията на директорката Катя Вълкова, получено в имейл до г-жа Граммотопулу, е детето да бъде обучавано в отделна стая, самостоятелно, с учител, с присъствието на родител. Дали това е възможно и как ще се развие скандалът, предстои да се изясни след най-малко две до три седмици. През това време родителите са обезпокоени, че проблемът изостря напрежението, а директорката Катя Вълкова се притеснява, че може да загуби учителката Анелия Дионисиева.„Не бих искал да видя нито едно българско училище или църква затворени. Това са места, които пазят българщината“, каза Иван Анчев. По последна информация, с която разполагаме, камерата за наблюдение е сменила позицията си към по-широк ъгъл, който да обхваща цялата класна стая. Това, по думите на г-жа Грамматопулу, се е случило дни след оплакването й до българските институции.От Министерството на образованието са дали картбланш на Вълкова да изключи детето от училището, ако не спазва правилата, но тя не го е направила засега.„С голяма болка ви разказвам всичко това. Аз се опитвам да градя любов към България, но впечатлението, което моето дете си създава, е различно“, завършва разочарованата майка.", "date": "2019.12.05", "title": "Истерична учителка в САЩ тормози дете в българско школо! Не му дава вода и го снима с камера"}
{"url": "https://www.novinite.bg/articles/183251/VIDEO-Grisho-Az-sam-tenisist-no-predi-vsichko-iskam-da-dam-primer-na-decata", "text": "Григор Димитров отправи специално послание за своите фенове в навечерието на отборната надпревара ATP Cup, която започва на 3 януари. От официалния профил на турнира в “Туитър” публикуваха видео с топ тенисиста ни, който ще бъде играещ капитан за България в новосформираното събитие.„Още от ранна възраст бях много отдаден. Когато бях на 10 или 11 години, осъзнах, че това е нещото, което ми е писано да правя. Нещото, което искам да правя“, сподели бившият №3.„Мисля, че семейството ми ме възпита по много добър начин. Родителите са моята голяма подкрепа. Не бях претенциозен – трябваше ми само корт и здрави ракети, за да бъда щастлив“, каза Григор.„Аз съм тенисист, но преди всичко искам да направя така, че да дам пример на семействата, и най-вече на техните деца, че могат да постигнат всичко, без значение откъде са. Нужна е само усърдна работа и волята ти да бъде на правилното място“, сподели Димитров.Мачовете на България за ATP Cup са в Сидни, като в първия дуел (на 3 януари) Григор Димитров повежда страната ни срещу Великобритания. Двата тима ще излязат на корта в 08:30 ч. българско време (17:30 ч. местно).Втората ни среща е срещу Молдова на 5 януари, като тя започва в 10:00 ч. местно време (01:00 ч. българско в нощта на 4 срещу 5 януари). Два дни по-късно играем срещу белгийците. Серията ще е с начален час 08:30 ч. българско време.", "date": "2019.12.05", "title": "(ВИДЕО) Гришо: Аз съм тенисист, но преди всичко искам да дам пример на децата"}
{"url": "https://www.novinite.bg/articles/183249/Arestuvaha-sina-na-Minyu-Stajkov-sled-ekshan-na-patya", "text": "Синът на бизнесмена Миню Стайков – Стайко, е задържан снощи в София. По информация на Нова телевизия, Стайков се возил в брониран автомобил с въоръжени мъже и отказал да даде документите си за проверка. Пред органите на реда той обяснил, че е тръгнал на автостоп към Айтос и така се озовал в джипа.Той е арестуван за 24 часа за осуетяване на полицейска проверка и се намира в Четвърто РПУ в столицата.", "date": "2019.12.05", "title": "Арестуваха сина на Миню Стайков след екшън на пътя"}
{"url": "https://www.novinite.bg/articles/183245/Radev-s-kritika-Stranite-v-NATO-bivat-deleni-na-proizvoditeli-i-kupuvachi", "text": "Не виждам бъдещето на НАТО като съюз между производители и клиенти, а на партньори, които заедно гарантират сигурността си, развиват високи технологии и заедно произвеждат военно оборудване. Това заяви президентът Румен Радев след Срещата на държавните и правителствените ръководители на страните-членки на НАТО в Лондон. В рамките на форума българският държавен глава разговаря и с президента на САЩ Доналд Тръмп и ръководителите на делегации на страните, които отделят годишно над 2% от БВП за отбрана.Румен Радев подчерта, че в НАТО се поставят разделителни линии между държавите, които отделят над 2 % от своя БВП за отбрана и тези, които са под 2%, но е нужен дебат и за друго разграничение, което изобщо не се поставя на дневен ред – страните се делят също така на производители и клиенти. \"България за тази година, но не и за следващата, не и за другата, е над въпросните два процента и то чувствително. Ние сме втората страна в НАТО след САЩ с такъв висок разход за отбрана и над 60 % от тези разходи отиват за модернизация. Знаете защо – закупуването на изтребителите Ф-16 с авансово плащане от 100 %. Затова поставих и въпроса какво означава справедливо разпределение на разходите\", заяви президентът. Държавният глава подчерта, че страните от НАТО се делят и на производители и купувачи, което ги поставя в съвсем различни позиции. От една страна са силните икономики, които произвеждат военно оборудване за свои нужди и за експорт и които при модернизация инвестират в собственото си развитие и не подлагат на натиск социалните си системи. \"Но когато ти си страна с по-слаба икономика, не толкова високотехнологична и не произвеждаш тези оръжия, 100 % от разходите, които даваш за модернизация, отиват в други богати страни. За нас наистина е товар, защото засяга нашите социални системи\", посочи още Румен Радев. Президентът добави, че това лишава по-слабо развитите страни от възможността да инвестират в собствените си икономики и задълбочава технологическата и икономическата пропаст между страните-членки.Във връзка с това българският държавен глава е предложил както на генералния секретар на НАТО Йенс Столтенберг, така и на президента на САЩ Доналд Тръмп, дебат за нови форми на партньорство в НАТО, които да насърчават индустриалното сътрудничество и трансфера на технологии към държави като България. Румен Радев е предложил на президента на САЩ и да подкрепя много по-активно и да стимулира държавите, които изразходват повече от 2% за отбрана, с индустриално сътрудничество и трансфер на технологии. \"Мисля, че това е заслужен стимул при положение, че нашите правителства са решили да отделят тези средства\", добави Румен Радев.Президентът добави, че остават нерешени въпроси, но генералният секретар на НАТО се е ангажирал стратегическата дискусия да продължи и да се търсят решения на високо политическо ниво навреме, за да не се стига до кризи между съюзниците.", "date": "2019.12.05", "title": "Радев с критика: Страните в НАТО биват делени на производители и купувачи"}
