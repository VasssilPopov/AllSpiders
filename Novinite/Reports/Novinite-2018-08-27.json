{"url": "https://www.novinite.bg/articles/163566/Maj-na-kosam-ot-smartta-ne-se-kachil-v-avtobusa-kovcheg", "text": "Мъж се е разминал на косъм от смъртта. До последно той се е чудел дали да не отиде на екскурзията до манастира \"Седемте престола\", която завърши фатално за 16 души, разказва в репортаж Нова тв.Внезапна болка в крака спасява живота му . \"Трябваше да се запиша още в началото, но имах предчувствие. Просто имах чувството, че не трябва да го правя, не трябва да ходя\", каза Кирил пред Нова тв, който е благодарен, че е жив, но е разтърсен от голямата трагедия. Той също е жител на Световрачане.Иванка Тодорова също се отказва в последния момент от последната екскурзия.Съседи и приятели на починалото 13-годишно момче разказаха повече за него. Връстниците му твърдят, че много е обичал да пътува и често баба му го е взимала с нея на екскурзиите на пенсионерския клуб.\"Беше много добро и възпитано момче. Беше прието в хубава гимназия. Направо не мога да повярвам\", казва пък съсед на починалото дете.", "date": "2018.08.27", "title": "Мъж на косъм от смъртта - не се качил в автобуса-ковчег"}
{"url": "https://www.novinite.bg/articles/163626/Trejs-grup-API-reshava-kak-da-se-remontirat-patishtata", "text": "Не строителната фирма, а Агенция \"Пътна инфраструктура\" определя как да се ремонтира и строи пътят София – Своге, където в събота стана тежката катастрофа с 17 жертви.  Това коментира за \"Дарик\" председателят на Надзорния съвет на холдинга \"Трейс груп\" Николай Михайлов.Фирмата е последната, извършила ремонта на участъка в Искърското дефиле, където в събота автобус се преобърна, а при инцидента загинаха 17 души и пострадаха десетки.Михайлов настоя, че възложителят на ремонта в лицето на Агенция \"Пътна инфраструктура\" и проектантът по проекта определят как да бъде извършен ремонтът.\"Аз не одобрявам изграждането на бордюри до пътното платно особено в такъв рисков участък, където стана катастрофата\", допълни още Михайлов.Според него при запрашаване на пътя, а след това и при дъжд, мръсотията, която се събира край бордюра, може да намали допълнително сцеплението между гумите и пътното платно. Ремонтът на пътя София – Своге е извършен от дъщерната фирма на холдинга – \"Трейс Своге\".От края на юни фирмата е закрита, а капиталът прехвърлен в друго дружество.В договора за ремонт на пътя Своге – София няма изискване какво трябва да бъде сцеплението на трасето, каза Михайлов.\"Първо, възможно е да има износване на пътната настилка. В конкретния договор, който е правен в Своге, в документацията няма критерий какво трябва да бъде сцеплението по време на изпълнението. Когато са минали четири години, каквото и да е било сцеплението при нов път, след това то се променя драстично по време експлоатацията. Тук има един голям проблем, защото този път е правен по критериите и нормативните документи за второкласен път, като се е имало предвид, че не е толкова натоварен по времето, когато са правени проектите. Ако строителят е направил пътя преди четири години, проектите са правени няколко години преди това. Когато е правен проектът, от заданието за този път може би са минали поне седем-осем години. Тогава са заложени съвсем други критерии\", каза Михайлов.Възложителят и проектантът определят стандарта и качеството на ремонта, а не строителят, допълни той.\"В конкретния случай вероятно се е получил и друг проблем. Гледах снимки, понеже не съм в София, че в участъка на катастрофата има бордюр. Пътните специалисти сме изключително против изграждането на бордюри по пътищата, защото те са голям проблем на безопасността, но такива са нормите на проектиране в момента\", каза Михайлов. ой разясни, че около бордюра се натрупват праховидни частици, които особено с смесени с изгорелите газове на тежките автомобили, образуват филм, по който гумите се плъзгат.\"И когато завали дъжд, този филм започва да работи и в може в участъци, особено в участъци с наклони, където се е образувал такъв филм, коефициентът на сцепление да падне много по тези причини, не защото самата настилка има нисък коефициент на сцепление\", обясни Михайлов.", "date": "2018.08.27", "title": "\"Трейс груп\": АПИ решава как да се ремонтират пътищата!"}
{"url": "https://www.novinite.bg/articles/163627/NAP-zapechata-akvaparka-kraj-Ravadinovo", "text": "НАП затворили аквапарк \"Нептун\" в с. Равадиново заради неиздаване на касови бележки. Информацията е потвърдена от Христо Узунов от пресцентъра на приходната агенция, съобщава burgas24.Данъчните са направили проверките си като тайни агенти. Така сезонът на водния атракцион приключи преди останалите аквапаркове в страната, които затварят около 10-и септември.Аквапаркът се намира на 5 км от Созопол и бе открит с шумна реклама през миналата година. Разположен е на площ от 50 000 кв.м. сред зелени площи и обширни пространства със заведения за хранене, барове, зони за релакс и допълнителни услуги.Той разполага с 4 басейна, множество пързалки, тайфун със спираловидни туби, изкуствени реки т.н.Обектът е бил наблюдаван от инспекторите от дълго време, защото имало подадени множество сигнали за неиздаване на касов бон.На телефона за контакти, качен на сайта на атракциона, днес никой не отговаряше.", "date": "2018.08.27", "title": "НАП запечата аквапарка край Равадиново"}
{"url": "https://www.novinite.bg/articles/163628/Intenziven-trafik-po-granicite-na-stranata", "text": "Интензивен е трафикът на границата със Сърбия, Гърция, Турция и Румъния, съобщиха от пресцентъра на ГД \"Гранична полиция\".На българо-сръбската граница на ГКПП \"Калотина\" трафикът е интензивен на вход от леки автомобили. На българо-гръцката граница на ГКПП \"Маказа\" трафикът е интензивен на изход от леки автомобили. На ГКПП \"Кулата\" трафикът е интензивен на изход от товарни автомобили.На българо-турската граница на ГКПП \"Капитан Андреево\" трафикът е интензивен на вход от леки автомобили.На ГКПП \"Лесово\" трафикът е интензивен на изход от леки автомобили. На българо-румънската граница На ГКПП \"Дунав мост\" - Русе, \"Дуранкулак\" и \"Кардам\" трафикът е интензивен от леки автомобили и в двете посоки. На българо-македонската граница трафикът е нормален на всички гранични контролно-пропускателни пунктове.", "date": "2018.08.27", "title": "Интензивен трафик по границите на страната"}
{"url": "https://www.novinite.bg/articles/163620/Izgorya-kashtata-na-Jordan-Jovkov-vav-Varna", "text": "Къщата, в която е живял и творил класикът на българската литература Йордан Йовков във Варна, изгоря тази сутрин, съобщи Varna24.bg. Сигнал за огнената стихия на ул. \"Георги Живков\" 11 е подаден в 8.13 часа. Незабавно на място са изпратени три екипа от огнеборци, които са погасили пожара. По първоначална информация причина за инцидента е небрежност при боравене с открит огън, съобщиха от пресцентъра на полицията в града. Няма пострадали при пожара, допълниха от там.От години къщата се руши, а дворът й бе превърнат в сметище. В къщата през 1919 година Йордан Йовков написва знаменитата си повест \"Жетварят\". В повестта Йовков описва отношението на селянина към земята и труда. Сто години по-късно, красивото някога дворче, в което е намирал вдъхновение, е превърнато в бунище, в което всеки хвърля отпадъци. Тук известният писател е живял година под наем, след като бяга от окупираната след Първата световна война родна Добруджа.Ето и коментар на варненеца Борис Ангелов, който публикува и снимки от пожара: \"Излезе информация, че двора на къщата на улица \"Георги Живков\" 11 бил затънал в боклуци и трябвало да се разчисти спешно. Е, вече този проблем е в миналото. Пламъците погълнаха дома, където е живял Йордан Йовков и е написал повестта «Жетвари». Дали някой нарочно е теглил кибрита на отпадъците вътре, дали някой пиян клошар е палил огън или някой след като си е изпил сутрешното кафе, е захвърлил неизгасения си фас през балкона, та така е станала белята, оставям на експертите от пожарната да се произнесат, аз нямам такава компетентност. Самият пушек от пожара се виждаше чак от мястото срещу спирката на автобус 14 на Колхозния пазар (посока Владиславово). Сега вероятно за да не стане беля някъде из останките от къщата, като се разтика работата с този пожар, ще изравнят всичко с булдозери, а след някоя друга година ще гледаме как се издига някоя нова кооперация на това място. Сами ние не ценим каквото имаме, но винаги надничаме в чуждото\".", "date": "2018.08.27", "title": "Изгоря къщата на Йордан Йовков във Варна"}
{"url": "https://www.novinite.bg/articles/163631/Izteglyat-katastrofiraliya-kraj-Svoge-avtobus", "text": "Временно е ограничено движението по път II-16 Своге - София в двете посоки поради извършване на оглед от прокуратурата на мястото на тежкото пътнотранспортно произшествие от събота и изтегляне на катастрофиралия автобус. Това съобщиха от пресцентъра на АПИ. Движението се осъществява по обходен маршрут по пътя III-164 Своге - Искрец - път II-81 Костинброд - София.", "date": "2018.08.27", "title": "Изтеглят катастрофиралия край Своге автобус"}
{"url": "https://www.novinite.bg/articles/163630/Otslujiha-panahida-v-pamet-na-zaginalite-v-katastrofata-kraj-Svoge", "text": "Във всички храмове на Софийската епархия днес беше отслужена заупокойна литургия в памет на загиналите в жестоката катастрофа край Своге.Много хора се събраха на панихида в манастира \"Седемте престола\", който в събота са посетили пътувалите в катастрофиралия автобус, малко преди трагичния инцидент.Бяха отправени и молитви за здравето на ранените, някои от които продължават да се борят за живота си. Хората, дошли в манастира казват, че не познават жертвите, но са съпричастни към мъката на техните близки.Елена Курилова: От мъка, жал, да почетем тия хора, това не са малко хора наведнъж загинали и да оздравеят поне тия, които са останали.Елена Тодорова: Всички сме по пътищата и нека някъде по върховете да се замислят за пътища ли и ние хората ли да се вразумим, да караме по-внимателно.Архимандрит Антим, игумен на манастира: Да се надяваме, че идвайки тук и Бог ги е насочил тук за последно, са се помолили за своите близки, със сигурност са запалили свещички за тяхно здраве и да имали съприкосновение с Бога, с този, който ни дава и ни взима живота от този свят, да се надяваме, че са си отишли с чисто сърце и чисти души, нека Бог ги да ги прости, още веднъж казвам, и да ги упокои в царството Божие.,", "date": "2018.08.27", "title": "Отслужиха панахида в памет на загиналите в катастрофата край Своге"}
{"url": "https://www.novinite.bg/articles/163621/MZ-Nyama-smartni-sluchai-sred-nastanenite-v-bolnici-postradali-ot-avtobusnata-katastrofa-kraj-Svoge", "text": "От Министерството на здравеопазването съобщиха, че няма смъртни случаи сред настанените в болници пострадали от тежката автобусна катастрофа край Своге. 18-те тежко пострадали остават за лечение в софийски болници, като животът на трима от най-тежко пострадалите при катастрофата край Своге вече е вън от опасност. По-рано днес все още имаше опасност за живота на трима отпострадалите при катастрофата край Своге, които са настанени в \"Пирогов\". Директорът на болницата Асен Балтов обясни състоянието им: \"Трима души са на командна апаратна вентилация с тежки гръдни травми. Следят им се жизнените показатели, наблюдава се разгъването на белите им дробове. Там е рано да се дава каквато и да е прогноза. На другите три пациентки предстои подготовка за тяхното оперативно лечение - на жената, която е с лицево-челюстна травма, и на пациентката, която е със счупване на бедрената кост\".", "date": "2018.08.27", "title": "МЗ: Няма смъртни случаи сред настанените в болници пострадали от автобусната катастрофа край Своге"}
{"url": "https://www.novinite.bg/articles/163617/Kade-da-investirame-Industrialna-zona-Telish-kraj-Pleven", "text": "ндустриална зона Телиш е част от портфолиото от проекти в развитие на Национална компания индустриални зони. Общата ѝ площ е 2 036 638 кв. м, голяма част от които са земеделски земи. Само теренът за индустриални цели е с големина 436 дка. Той е равен и от националната пътна мрежа до него се стига по асфалтов път с дължина 400 м.Зоната разполага с голям брой производствено - складови помещения с квадратура от 100 кв. м до 2300 кв. м. На територията ѝ има изградени 8 автогаража с размери 100 на 18.5 метра и 2 хранилища с размери 50 на 18.5 м. Самолетните хангари са два - с размери 100 на 48 метра. Покривът им е фермена конструкция без колони. Освен сградите, предназначени за складове и производство,  има и такива,  които могат да се използват за административно-битови нужди.В индустриалния терен могат да бъдат обособени самостоятелни парцели с площ от 4 дка до 400 дка.Зоната в Телиш има изградена вътрешна пътна инфраструктура в добро състояние, която свързва сградите и позволява лесното придвижване из нея. Има и съществуваща рехабилитирана ВиК инфраструктура и електрозахранване.  Все по-често Национална компания индустриални зони получава запитвания за предоставяне на терени в индустриални зони в различни региони в страната – компаниите вече не гледат непременно само към големите градове, но се обръщат и към Видин, Кърджали, Стара Загора. Това заяви в интервю за  изпълнителния директор на НКИЗ Антоанета Барес.По думите ѝ НКИЗ продължава да подписва меморандуми за сътрудничество и с общини и областни администрации в цялата страна., като до момента тези партньорства са над десет. Местните власти вече са идентифицирали терени, подходящи за индустриални цели, които НКИЗ предлага на потенциални инвеститори. Целта е съвместната работа между НКИЗ и българските общини до доведе до развитие на регионите чрез нови инвестиционни проекти.Антоанета Барес заяви още, че гарантираните във всички държавни индустриални зони инвестиции надхвърлят 400 млн. лева, а очакваният брой разкрити нови работни места е 1100. По думите ѝ интерес към индустриалните паркове има не само от чуждестранни фирми, но и все повече от малки и средни български компании, и то високотехнологични производства.", "date": "2018.08.27", "title": "Къде да инвестираме: Индустриална зона Телиш край Плевен"}
{"url": "https://www.novinite.bg/articles/163618/Vtori-ogled-na-myastoto-na-tragediyata-vdigat-i-dron", "text": "Започна повторен оглед на мястото на катастрофата край Своге, която в събота отне живота на 17 души, предаде Bulgaria ON AIR.Десетки следователи са на място, заедно със зам.-главния прокурор Борислав Сарафов.Следователите още огледат мястото на трагедията с дрон.След 15 часа се очаква да дойде тежка техника, която да издърпа автобуса до София, гаража на жандармерията, където ще е и втория оглед на автобусаИ днес, два дни след катастрофата, автобусът е още на място, а следите от трагедията са видими. Автобусът е отделен с ограничителни ленти, но следи от удара са видими край пътя.Инцидентът стана в 17:12 часа в събота, на завой, при пороен дъжд.13 души загинаха на място, двама на път за \"Пирогов\", а една жертва загуби битката за живот в Спешния център в Своге.Всички в автобуса, главно пенсионери от Световрачане, са били на екскурзия до Осеновлашкия манастир, познат като Седемте престола.21 бяха ранени при пътния ад, настанени са в четири столични болници – Пирогов, ВМА, \"Света Анна\" и \"Царица Йоанна\". Лекарите и днес продължават с битката за живота им.Полиция и прокуратура разследва причините, довели до фаталния инцидент, отнел човешки животи. ", "date": "2018.08.27", "title": "Втори оглед на мястото на трагедията, вдигат и дрон"}
{"url": "https://www.novinite.bg/articles/163634/Akciite-na-Trejs-Grup-padnaha", "text": "Цената на акциите на \"Трейс Груп Холд\" АД паднаха след трагичния инцидент край Своге, при който загинаха 17 души, а 21 са ранени. Четирима от настанените в болница са в критично състояние, съобщава news.bg.Холдингът, който е сред основните изпълнители на ремонта на пътния участък губи 20,88 процента от стойността на акциите си от началото на годината. За второто тримесечие на годината \"Трейс Груп Холд\" отчита приходи от 74,2 млн. лв. и печалба от почти 8,8 млн. лв., показва неконсолидираният отчет.Една от посоките, в които върви разследването на прокуратурата, е за некачествена износваща настилка (най-горният слой асфалт), която не дава добро сцепление. Вследствие на това автомобилите губят контрол. Сигнали са подавани пет пъти до компанията-изпълнител, но тя не е извършила ремонт.От \"Трейс Груп Холд\", водещ партньор в обединението ДЗЗД \"Трейс Своге\", което изпълнява ремонта, разпрати съобщение, в което твърдят, че \"цялостната рехабилитация на пътя е извършена съгласно проекта и Техническата спецификация\".", "date": "2018.08.27", "title": "Акциите на „Трейс Груп“ паднаха"}
{"url": "https://www.novinite.bg/articles/163625/Dron-zasne-mazutniya-razliv-Krizata-ne-e-ovladyana", "text": "Разливът от мазут от потъналия край Созопол кораб не е овладян, алармираха от Сдружение \"Да запазим Корал\".Снимки от дрон показват, че разливът е стигнал почти до Свети Влас, а на плаж Корал продължават да излизат катранени топчета.Замърсеното море всеки ден изхвърля и мъртви делфини. Първият сигнал, че морето изхвърля мазут от потъналия кораб \"Мопанг\" в созополския залив беше получен в началото на август.\"Имаме снимки с дрон от тази сутрин, на които ясно си личи, че петното е от \"Мопанг\" до Созопол и стига почти до марината на братя Диневи. Тоест, това са километри, то продължава да си извира и излиза\", подчерта Атанас Русев от Сдружение \"Да Запазим Корал\"Според природозащитниците северният вятър, който се очаква тази седмица, и теченията ще разнесат мазутното петно до плажовете в Слънчев бряг, съобщава Bulgaria ON AIR.Русев алармира, че освен мазут през последните дни морето изхвърля и по две, три мъртви делфинчета. Засега не намира връзка между тяхната смърт и мазута във водата.От Сдружението призовават за спешни мерки, за опазване на Черно море. Според природозащитниците замърсяването с мазут е огромен проблем за българското Черноморие.", "date": "2018.08.27", "title": "Дрон засне мазутния разлив: Кризата не е овладяна!"}
{"url": "https://www.novinite.bg/articles/163635/Koj-e-vinoven-za-remonta-na-fatalniya-pat-Sofiya-Svoge-Mezdra-proektantat-ili-stroitelite", "text": "Проектантът на пътя инж. Даниела Пенева е допуснала серия от грешки при изготвянето на проекта за ремонта на фаталния път София – Своге – Мездра. Това каза в интервю за Дарик партньорът на „Трейс груп“ в ремонта на пътната отсечка – Цветан Цветанов. Той е управител на „Пътно поддържане Дупница” ЕООД. „Имаше много проблеми, не само бордюрите“, обясни Цветанов. Пътят е проектиран 2011 година. Ремонтът е на стойност близо 23 милиона и половина евро. Няма грешки в проектирането на пътя, в чиято отсечка 17 души загинаха при тежка катастрофа с автобус. Това коментира за Дарик от своя страна проектантът на трасето инж. Даниела Пенева Проектантът на трасето София – Своге – Мездра е допуснал серия от грешки, разказа за Дарик съдружникът на „Трейс“ в ремонта на този участък – управителят на „Пътно поддържане Дупница” Цветан Цветанов: „Ние сме си разделили участъците и аз в този пътен участък нямам отношение, защото не съм го правил. Нашият участък е след Своге, към Мездра. Проектант на проекта мисля, че беше Даниела Пенева. Много проектантски грешки имаше в самия проект и ние сме длъжни да изпълним това, което ни е дадено по проект. Ние се съобразяваме с това, което са решили проектантите. Много е несериозно да се обвинява изпълнителят, но накрая разследващите органи ще изяснят какъв е проблемът с неприятния инцидент. Този проект е преди 7 години, но е имало проблеми в самия проект, които впоследствие са преработвани и впоследствие са изпълнявани така, както трябва да се решат. Действително има неща, които самите проектанти трябва да вземат като решение и ние ги изпълняваме“, посочи Цветанов. Междувременно проектантът на трасето инж. Даниела Пенева отрече обвиненията на строителите на пътя – Николай Михайлов от „Трейс груп“ и Цветан Цветанов от „Пътно поддържане Дупница” ЕООД. Двете фирми в съдружие са ремонтирали пътния участък по проект на инж. Пенева. „Този път е с много криви и за мен е много добре проектиран за условията, които са на този път. Даже в записката е написано, че той е в тежки теренни условия с много криви. Написано е ясно и точно“, каза тя. Наличието на бордюри в рисковия участък е било задължително, обясни проектантът: „Участъкът е в урбанизирана територия. Урбанизираната територия е километър назад и не само сега, но и преди има регулация, в която има тротоар от едната страна, защото има движещи се пешеходци. Бордюрът е за да има пешеходно движение по тротоара и то не само с този проект. Ние не може, когато сме в урбанизирана територия, да забравим пешеходците“. Според инж. Пенева мантинелата на мястото на катастрофата е съобразена със стандартите в сектора и няма как да издържи на тежестта на пътнически автобус от 40 тона.", "date": "2018.08.27", "title": "Кой е виновен за ремонта на фаталния път София-Своге-Мездра - проектантът или строителите?"}
{"url": "https://www.novinite.bg/articles/163624/Resheno-Stroitelstvoto-AM-Struma-prodaljava-Skaptopara-ne-e-Skaptopara", "text": "Експерти обявиха, че Скаптопара е обикновен вилен римски комплекс, а не предшественика на Благоевград, така че вече нищо не може да попречи магистралата да мине през обекта. С 32 проучени сгради, това са най-големите археологически разкопки в България за тази година. Въпреки това, оказва се, не са толкова ценни, за да бъдат запазени на място, съобщи bTV. До дни стартира обществената поръчка за изграждането на „Струма“ през Кресненското дефилеПреди месеци археолози подозираха, че са открили предшественика на Благоевград, но се оказа, че са се объркали и товаПредложения, различни от това строителството на магистралата да продължи по план, не бяха одобрени на заседанието на междуведомствената комисия. Поддръжниците на идеята тук да се изгради археологически парк останаха разочаровани. След решението на комисията се очаква строежът на АМ „Струма” да продължи в най-скоро време.", "date": "2018.08.27", "title": "Решено: Строителството АМ \"Струма\" продължава, Скаптопара не е Скаптопара"}
{"url": "https://www.novinite.bg/articles/163622/Otkriha-nov-organ-v-choveshkoto-tyalo", "text": "Учени от университета в Лимерик в Ирландия са открили нов орган в човешкото тяло – т.нар. опорок (мезентериум) – част от храносмилателната система, съобщава Science Alert.По-рано се е смятало, че мезентериумът се състои от няколко отделни фрагменти.„Това е една твърда структура. Когато разглеждаму мезентериума като отделен орган, можем да класифицираме коремните заболявания от тази гледна точка“, коментира ръковидителят на екипа Келвин Кофи.Изводите на ирландските учени ще бъдат взети под внимание както в практическата медицина, така и в учебните програми, като в САЩ корекциите в учебниците ще бъдат внесени още тази година.", "date": "2018.08.27", "title": "Откриха нов орган в човешкото тяло"}
{"url": "https://www.novinite.bg/articles/163582/Otkriha-nad-polovin-ton-marihuana", "text": "Органите на реда откриха над половин тон марихуана. Това съобщиха от ОДМВР-Благоевград. Дрогата е спипана на 24 август в обезлесен участък на Държавен горски фонд в местността „Стойчевското“, землище на с. Чурилово, общ.Петрич. Намерени са около 482 броя зелени, тревисти растения. След направен полеви тест същите са реагирали положително на марихуана с общо тегло около 578,4 килограма. По случая е образувано досъдебно производство.", "date": "2018.08.27", "title": "Откриха над половин тон марихуана"}
{"url": "https://www.novinite.bg/articles/163619/Chelen-udar-v-Plovdivsko-vze-jivota-na-dvama", "text": "Момиче на 21 години и 25-годишният й спътник са издъхнали на място при челен удра на две коли край пловдивското село Поповица, съобщиха от МВР.Сигналът за трагедията е получен в 10:40 ч. тази сутрин.Жертвите са пътували с \"Фолксваген\" с благоевградска регистрация. Ударили са се челно в друг автомобил с пловдивска. В болница е шофьорът на втората кола.В момента движението в участъка между Чешнигирово и Поповица е спряно заради огледа.Обходният маршрут е Болярци-Асеновград-Пловдив. На място са полицейски екипи, които регулират движението. ", "date": "2018.08.27", "title": "Челен удар в Пловдивско, взе живота на двама"}
{"url": "https://www.novinite.bg/articles/163589/Uvelichavat-se-obirite-na-domove-lek-rast-na-razkrivaemostta", "text": "През летния сезон кражбите от домове през отворени прозорци и балконски врати зачестяват, по данни на полицията в София. Грабежите се извършват дори когато хората са в жилището си. Разкриваемостта на този тип кражби се е увеличила с около 2% спрямо миналата година, информират от Столичната дирекция на вътрешните работи.Голяма част от крадците остават традиционалисти в методите си - проникват чрез прозорци или през входната врата, която разбиват или отключват. Има и друга категория престъпници, каза оперативен работник от Столичната дирекция на вътрешните работи, чиято анонимност ще запазим поради естеството на работата му.\"Те понякога са изобретателни и много смели. Проникват на мястото, на адреса, в който искат да проникнат, през други жилища, през тавански помещения. Това е свързано с техническа подготовка и с познаване на самия район. Ефектни начини на задържане - тогава, когато информацията ни е била своевременна, ние сме били подготвени и съответно наистина сме влезли в начина на мислене на тези хора\".Преди да \"нанесат удар\" крадците обикновено наблюдават набелязания адрес. От полицията съветват хората да бъдат бдителни за всичко необичайно, което се случва около дома им.Може на пръв поглед да изглежда забавно, но това е един от старите и изпитани методи на крадците да проверят дали сте в дома си. Обикновено слагат бисквитата под изтривалката на входната врата. Ако на следващия ден тя е строшена, значи домът е обитаем. Ако е цяла - те са готови за действие.Крадците стават и все по-нагли, показват наблюденията на полицията.\"Говорим за хора с нисък социален статус, които нямат никакви морални или каквито и да било спирачки да извършат тези неща. Те наистина стават по-нагли - не се интересуват дали хората са си в жилището и т.н. Просто го правят\".Това пък поражда спекулации за употреба на газ при кражби, в които обитатели на жилището са в дома си.\"Няма доказателства за използване на газ, което чисто логически, на практика е много трудно да се случи, тъй като такъв метод на кражба е по-характерен за някакви тайни служби и е много неприложим. Изисква голяма подготовка, огромна сума пари за снабдяване на такива неща, плюс това наистина трябва много голямо количество газ, което трябва да се вкара през някакъв миниатюрен процеп, което на практика е невъзможно\".Бъдете бдителни и отговорни за имуществото си, както и пред кого обявявате, че няма да сте в дома си за известен период от време, съветват от полицията.", "date": "2018.08.27", "title": "Увеличават се обирите на домове, лек ръст на разкриваемостта"}
{"url": "https://www.novinite.bg/articles/163586/Eto-kolko-hlazgav-e-asfaltat-na-patya-ubiec-kraj-Svoge", "text": "Междувременно Институтът за пътна безопасност започна независимо разследване на мястото на катастрофата край Своге. Диана Русинова от института, заяви пред \"Хоризонт\", че според първоначалния оглед асфалтът в района на катастрофата е твърде хлъзгав. \"Първоначалният оглед показва видима разлика по отношение на самия асфалт. В по-горната част има участък с доста по-едра фракция, съответно в по-долния край, точно където е станал инцидентът, очевидно материалите не отговарят на изискванията, дори с просто око това е видимо. Когато стъпиш на платното за движение, се вижда, че настилката е много хлъзгава, дори ако застанеш с обувки, а в момента е сухо. Представям си какво е било, когато е било наводнено и мокро\", заяви тя. Русинова каза още, че при огледа е направило впечатление и това, че мантинелите не отговарят на минималните изисквания на производителя.", "date": "2018.08.27", "title": "Ето колко хлъзгав е асфалтът на пътя убиец край Своге"}
{"url": "https://www.novinite.bg/articles/163597/Povdignaha-obvinenie-na-shofora-na-preobarnaliya-se-avtobus", "text": "Прокуратурата повдигна обвинение на шофьора на преобърналия се край Своге автобус. Григор Григоров е обвинен за причиняване на смърт по непредпазливост.Той е обвинен в това, че е нарушил правилата за движение по пътищата, като е превишил ограничението от 40 км/ч в пътния участък, сигнализиран със знак за това. Така по непредпазливост е причинил смъртта на 16 души и е ранил повече от едно лица. Обвинението му е повдигнато още в неделя, уточняват от прокуратурата.Григоров е задържан за срок от 72 часа. В момент задържането се изпълнява в условията на болнично заведение, където той е на лечение.По разпореждане на главния прокурор разследването по делото е възложено на Националната следствена служба. Предстоят допълнителни огледи.Във връзка с разследването следователите са иззели и документи от Регионалното министерство, Агенция „Пътна инфраструктура“, Агенция „Автомобилна администрация“ и фирмата, извършила ремонта на пътния участък.", "date": "2018.08.27", "title": "Повдигнаха обвинение на шофьора на преобърналия се автобус"}
{"url": "https://www.novinite.bg/articles/163632/Hvanaha-tijnejdjar-prebil-maj-v-Sofiya-i-zadignal-telefona-mu", "text": "Служители на Второ РУ разкриха извършител на грабеж, съобщиха от столичната полиция. На 3 август столичанин потърсил помощ в полицията, обяснил, че на 31 юли, около 22 часа, в ж.к. \"Орландовци\" бил нападнат от непознат, който му нанесъл побой, отнел мобилния му телефон и избягал. Наложило се пострадалият да потърси медицинска помощ, което забавило оплакването му в полицията. В хода на предприетото разследване в рамките на образуваното досъдебно производство, криминалистите влезли в дирите на извършителя на деянието - 16-годишен столичанин, криминално проявен за кражби. След доклад на събраните материали в Софийска районна прокуратура задържаният е привлечен като обвиняем за престъпление по чл. 199 от НК.", "date": "2018.08.27", "title": "Хванаха тийнейджър, пребил мъж в София и задигнал телефона му"}
{"url": "https://www.novinite.bg/articles/163636/Sashko-sam-se-zatvoril-v-kolata-zasl-i-pochinal-Toplinen-udar", "text": "Нелепа смърт застигна Сашко, на 2,5 години, от сливенското село Жельо войвода.В неделния следобед незабелязано се вмъкнал в колата на родителите си, която била паркирана незаключена в селския им двор, затворил се вътре и заспало на задната седалка.Когато го намерили три часа по-късно, Сашко бил проснат безжизнен на седалката.Веднага малчуганът бил закаран с линейка в сливенската областна болница \"Д-р Иван Селимински\" и приет по спешност в реанимацията, но лекарите не успели да спасят живота му.В неделя температурата в Жельо войвода достигнала около 33 градуса, а в затвореното купе на колата, където били спуснати и стъклата на прозорците, вероятно е надхвърлила 50 градуса. Въздухът вътре бил нажежен като в пещ.Родителите на детето Божанка и Руси, които са от ромски произход, живеели заедно без брак, но имали общо 4 деца. Те изобщо не разбрали кога най-малкият им син проникнал в автомобила.В неделния следобяд двамата събаряли полурухнала постройка в двора на къщата си и улисани в работата си се сетили и потърсили Сашко твърде късно. Вероятно са мислили, че момченцето им си играе, някъде на сянка.По думите на кмета на село Жельо войвода Стоян Генов, почернените родители били трудолюбиви хора, които не разчитали на социални помощи, за да оглеждат двете си момичета и двете си момчета.Доскоро работили в Гърция и дори купили една от изоставените къщи в селото, за да настанят в нея многолюдната си челяд.Сигнал за трагедията бил подаден в полицията от спешното приемно отделение на болницата, уточниха днес от ОДМВР в Сливен.По случая е образувано досъдебно производство, извършен е оглед на местопроизшествието.", "date": "2018.08.27", "title": "Сашко сам се затворил в колата, засл и починал. Топлинен удар!"}
{"url": "https://www.novinite.bg/articles/163592/Balgariya-e-naj-evtinata-strana-v-ES", "text": " Като абсолютни цени България е сред най-евтините държави в Европейския съюз. Това показват официални данни на Евростат за 2017 година. Средното равнище на цените в България е 44% от средното ниво на цените в Европейския съюз, посочва в. \"24 часа\". Най-скъпи обаче у нас са храните и безалкохолните напитки, облеклото плюс електрониката – тенденция, която липсва почти навсякъде в Европейския съюз. Експерт: Ще има поскъпване на парното след повишаването на цената на газа \"Очаква се увеличение в цените на парното, хранителните продукти и услугите, но няма да бъде драстично.\" Това е прогнозата на председат... Прочети повече В България цените на хранителните продукти са 73,1% спрямо средното равнище в ЕС. За сравнение да отидеш на ресторант или хотел у нас трябва да платиш 45% от средното европейско равнище. Също на високо ниво е положението с купуването на дрехи и обувки – средните цени са 78,3% от средното в ЕС, но това всъщност е най-ниското ниво в абсолютна стойност в Съюза – в Исландия, където е най-скъпо по този показател, средната цена е 175,6% от средното в ЕС. По общо 9 показателя абсолютните цени в България са най-ниски в ЕС – дрехи и обувки (78,3%), мебели и покъщина (63,5%), транспорт (66%), ресторанти и хотели (45%), алкохол и тютюн (56,3%), жилище, вода, ток, газ и други горива (30,6%), здраве (29%), образование (24,6%), почивка и култура (58,1%). Като цяло в Европа най-скъпата държава е Исландия – там е 171,6% по-скъпо, отколкото е средното ниво в ЕС. Но като член на ЕС на първо място по скъпотия е Дания – там се плаща 141,2% повече, отколкото средно в Европейския съюз. А освен в България, най-евтино още е в Румъния (48,4%) и в Полша (53,2%). Всъщност в Румъния храната е най-евтина – 62,2% от средното в ЕС. Хлябът върви към поскъпване от септември В края на първия месец от есента може да се очаква поскъпване на хляба - със 7-8 стотинки. Това прогнозираха производители и експерти п... Прочети повече Интересен факт е, че в Гърция е най-скъпо що се отнася до комуникационния сектор т.е. потребителската техника – 154% от средното ниво в ЕС, докато у нас е 65,4%, т.е. сме на пето място в класацията за най-евтина техника, докато лидер е Полша – 45%, а румънците са втори, с 49,8%.", "date": "2018.08.27", "title": "България е най-евтината страна в ЕС"}
{"url": "https://www.novinite.bg/articles/163573/Dneven-horoskop-za-ponedelnik", "text": "Днешният ден е посветен на труд у дома, което няма да ви вдъхновява особено много, но е необходимо зло. Вечерта е запазена за по-приятни емоции и срещи с хора, с които имате да си кажете много неща.Днес се вслушвайте по-внимателно в онова, което ви говорят другите, и се опитайте да си признаете, че грешите - поне пред себе си. Няма никаква доблест в ината си и трябва да сте го разбрали доста отдавна. Бъдете по-смирени.Отворете сърцето си за романтични настроения и няма да ви се наложи да чакате дълго. Има човек в живота ви, който само чака покана, за да нахлуе и да го преобърне - позволете му и няма да съжалявате. Вижте повече: ", "date": "2018.08.27", "title": "Дневен хороскоп за понеделник"}
{"url": "https://www.novinite.bg/articles/163596/Nad-1000-kutii-cigari-zadarja-mobilen-ekip-na-Mitnica-Lom", "text": "Над 1000 кутии цигари, укрити в резервна гума и специален тайник, задържа мобилен екип на Митница Лом в района на ГКПП Дунав мост 2. В разкриването на цигарите участва митническото куче Джейк. Товарен автомобил с българска регистрация е спрян за проверка при излизане от страната на 23.08.2018г. Служители на Митница Лом се усъмнили в резервната гума на автомобила. С помощта на специално обученото митническо куче Джейк, в резервната гума и в тайник под тапицерията на задната част на кабината са открити общо 1070 кутии /21 400 къса/ цигари от марките „Марлборо\" и „Дънхил\" . Всички кутии са с валиден български акцизен бандерол.  Цигарите са задържани, тъй като са в търговско количество, но за тях не е представен изискуемия по Закона за акцизите и данъчните складове опростен придружителен документ. На нарушителя е съставен акт за установяване на административно нарушение.", "date": "2018.08.27", "title": "Над 1000 кутии цигари задържа мобилен екип на Митница Лом"}
{"url": "https://www.novinite.bg/articles/163578/Angela-Merkel-e-protiv-vavejdane-na-zadaljitelna-voenna-slujba-v-Germaniya", "text": "Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз, предаде ДПА. \"Не искам да бъде възстановена националната военна служба\", каза Меркел в интервю пред телевизия А Ер Де. Военната служба бе отменена в Германия преди седем години. Група представители на ХДС начело с генералния секретар Анегрет Крамп-Каренбауер се обяви за възстановяване на военната служба под някаква форма за навършилите пълнолетие младежи. Но несъгласните с предложението в ХДС и баварския ѝ съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията. Министърката на отбраната Урсула фон дер Лайен, която е член на ХДС, също се обяви против предложението.", "date": "2018.08.27", "title": "Ангела Меркел е против въвеждане на задължителна военна служба в Германия"}
{"url": "https://www.novinite.bg/articles/163633/Policiyata-vleze-v-ofisa-na-Trejs-grup-ot-kompaniyata-obyaviha-preskonferenciya-i-ya-otmeniha", "text": "Следователи, придружени от жандармерия, влязоха в офиса на \"Трейс груп\" в столичния квартал \"Лозенец\", който се намира на ул. \"Никола Образописов\" 12. Те изнесоха документация на фирмата, като служителите им са оказали пълно съдействие на разследващите, съобщава bTV. Припомняме, че фирмата е компанията, рехабилитирала пътя до Своге, на който стана жестока автобусна катастрофа, взела живота на 17 души. Вчера (27 август) регионалният министър Николай Нанков официално обяви, че към \"Трейс\" са отправени 5 предписания да направи поправки по пътя, но това така и не се е случило. Директорът на АПИ Светослав Глосов досега не обясни защо още не се е стигнало до съд, а толкова пъти са отправяни едни и същи покани към компанията. Междувременно от \"Трейс\" оповестиха, че утре, 28 август, ще дадат пресконференция заради катастрофата при Своге. Пресконференцията трябваше да е в офиса на компанията, само че след рейда на правоохранителните органи тя беше отменена. \"Оказваме пълно съдействие на компетентните органи относно започналото разследване\", обясниха от фирмата защо се отказват да говорят", "date": "2018.08.27", "title": "Полицията влезе в офиса на \"Трейс груп\", от компанията обявиха пресконференция и я отмениха"}
{"url": "https://www.novinite.bg/articles/163629/Nad-13-000-avtomobila-sa-provereni-za-tri-dni-pri-specakcii-po-patishtata", "text": "\r\nПродължават проверките на полицията в рамките на ежедневния засилен контрол по пътищата на страната. От петък до неделя полицейските екипи са проверили 13 350 моторни превозни средства и 18 195 души. Установени са общо 11 078 нарушения, от които 3 678 са за управление на МПС с превишена скорост. Издадени са 5 500 фиша и 1 900 акта за установени административни нарушения, съобщиха от МВР.\r\n\r\n\r\n\r\n\r\n\r\n", "date": "2018.08.27", "title": "Над 13 000 автомобила са проверени за три дни при спецакции по пътищата"}
{"url": "https://www.novinite.bg/articles/163569/Edin-ubit-i-dvama-raneni-sled-sbivane-v-germanski-grad", "text": "Един човек е бил убит, а двама ранени при сбиване между хора от различни националности в германския град Кемниц.След инцидента последвало протестно шествие по призив в социалните медии, като се стигнало и до сблъсъци с полицията. В шествието се включили около 800 души.", "date": "2018.08.27", "title": "Един убит и двама ранени след сбиване в германски град"}
{"url": "https://www.novinite.bg/articles/163581/Papata-s-priziv-kam-roditelite-na-homoseksualni-deca", "text": "Папа Франциск заяви в края на посещението си в Ирландия, че родителите на хомосексуални деца не бива да ги осъждат, да пренебрегват ориентацията им или да ги изхвърлят от къщи, а вместо това да се молят, да разговарят с тях и да се опитат да проявят разбиране, предаде Асошиейтед прес.Той заяви пред журналисти: \"Винаги е имало хомосексуални хора и хора със склонност към хомосексуализъм\". На въпрос какво би казал на баща, чието дете току що се е проявило като гей, папата отвърна, че първото нещо, което би посъветвал, е молитва. \"Не осъждайте. Водете диалог. Проявете разбиране и дайте на детето възможност да се изрази\".Папата добави, че може да се наложи да се потърси психиатрична помощ, ако детето се държи обезпокоително, но е различно, ако става дума за дете, а не за възрастен човек. Той призова родителите да не отвръщат с мълчание. \"Такова дете има право на семейство\", добави той.", "date": "2018.08.27", "title": "Папата с призив към родителите на хомосексуални деца"}
{"url": "https://www.novinite.bg/articles/163616/Otkriha-100-kv-m-plosht-zasyata-s-kultivirani-rasteniya-kanabis", "text": "100 кв м площ, засята с култивирани растения „канабис“, откриха криминалисти от ОДМВР-Разград. Парцелът се намира по поречието на река Бели Лом в местността „Ливадето“ в землището на село Гецово Теренът е бил предварително подготвен и пригоден за производство на наркотични вещества – изсечени са дърветата, оформени са редове и напоителни вади, за да се осигурят максимално добри условия за осветеност и влага на насажденията. 38-те растения „коноп“ са с високо съдържание на марихуана, доказано след извършения нарко- полеви тест. От парцела криминалистите иззели 165 кг зелена маса. По първоначални данни, след изсушаването й марихуаната щяла да се разпространява на територията на Разградска област. Отпочнато е разследване за престъпление по чл.354 А, ал.1 от НК. Продължава работата по изясняването на случая под ръководството на Районна прокуратура – Разград.", "date": "2018.08.27", "title": "Откриха 100 кв м площ, засята с култивирани растения „канабис\""}
{"url": "https://www.novinite.bg/articles/163610/Evropa-ne-biva-da-zavisi-ot-SASht", "text": "Президентът на Франция Еманюел Макрон обяви, че сигурността на Европа не бива да зависи от САЩ, съобщи France 24.Според Макрон европейците трябва да гарантират сигурността на Европа. Той държа реч пред френски посланиците в Париж.Според него сътрудничеството в областта на сигурността трябва да включва всички европейски държави. В това число влиза и Русия. Макрон заяви, че това може да стане, ако се постигне напредък по въпроса с Украйна.Според експерти речта на президента трябва да очертае пътя на френската дипломация през следващата година.В същото време германският външен министър Хайко Маас заяви, че е нужно предифиниране на политиката спрямо САЩ. Според него отношенията между Германия и САЩ трябва да се основават на по—трезви и критични преценки. Той призова за баланс във външните отношения. Според него е нужен по-независим ЕС.", "date": "2018.08.27", "title": "Европа не бива да зависи от САЩ"}
{"url": "https://www.novinite.bg/articles/163594/Minus-85-gradusa-v-Yujna-Chehiya-v-kraya-na-lyatoto", "text": "Рекордно ниска за края на лятото температура - минус 8,5 градуса по Целзий, бе регистрирана тази нощ в областта Шумава, Южна Чехия, предаде БТА.Яна Гуйслова, говорителка на националната метеорологична служба, заяви пред журналисти, че нощта е била рекордно студена в по-голямата част от страната, съобщи ТАСС.В цяла Чехия освен Прага температурите паднаха тази нощ под +10 градуса. В региона около столицата, където допреди няколко дни имаше жеги и термометрите почти два месеца показваха над 20 градуса, бяха измерени едва 6,5 градуса.Според експерти резките температурни колебания се дължат на климатични промени в Чехия, предизвикани от глобалното затопляне. В резултат периодите на жега и суша ще бъдат по-продължителни и ще бъдат последвани от резки застудявания, отбелязва ТАСС.", "date": "2018.08.27", "title": "Минус 8,5 градуса в Южна Чехия в края на лятото"}
{"url": "https://www.novinite.bg/articles/163588/Avtobus-s-turisti-se-udari-v-mikrobus-v-Garciya", "text": "Автобус със сръбски туристи се удари в микробус в Гърция. В него са пътували 50 души – 48 туристи и двама шофьори.Екипите на противопожарната служба се е наложило да използват стълба, за да извадят през прозореца заклещените хора. Ранени са шофьорите на автобуса. Единият от тях е със сериозни наранявания и е настанен в болницата, пише БГНЕС.Инцидентът е станал тази нощ недалеч от Солун. Сръбските туристи са пътували за остров Евия. В спасяването им са участвали две коли на пожарната с екип от петима души.", "date": "2018.08.27", "title": "Автобус с туристи се удари в микробус в Гърция"}
{"url": "https://www.novinite.bg/articles/163564/Sedmicata-zapochva-s-dajd", "text": "Днес над западната половина на страната, а след обяд на отделни места и в източната, ще се развива купеста и купесто-дъждовна облачност. Ще има краткотрайни валежи, придружени с гръмотевични бури, в западните и планинските райони явленията ще са интензивни. Вятърът ще е до умерен: в Западна България от северозапад с който ще нахлуе по-хладен въздух, а в източните райони ще бъде североизток. Максималните температури ще са от около 23° в западните райони, до 33° в източните, за София около 23°. Над планините ще се развива купеста и купесто-дъждовна облачност и на много места ще има краткотрайни валежи и гръмотевични бури. По-интензивни ще са явленията в следобедните часове, главно в Рило-Родопската област. Ще духа умерен до силен вятър от изток-североизток. Максималната температура на височина 1200 метра ще е около 20°, на 2000 метра – около 13°.Над Черноморието преди обяд ще е предимно слънчево. В следобедните часове ще има развитие на купеста и купесто-дъждовна облачност, но главно по Южното Черноморие ще превали и прегърми. Ще духа до умерен вятър от изток-североизток. Максималните температури ще са 27-30°. Температурата на морската вода е около 27°. Вълнението на морето ще е 2-3 бала.", "date": "2018.08.27", "title": "Седмицата започва с дъжд"}
{"url": "https://www.novinite.bg/articles/163615/Drujestvo-za-borba-s-raka-nastoyava-da-se-zabrani-pusheneto-na-otkriti-obshtestveni-mesta-v-Garciya", "text": "Да бъде забранено пушенето на открити обществени места в Гърция настоява местното дружество за борба с рака. Според организацията е време и в Гърция да бъде въведена практиката, прилагана в много европейски градове, като последен пример за това е Париж.  Гръцкото дружество за борба с рака от две години провежда информационна кампания с цел забрана на пушенето на детските площадки и на плажовете.  ", "date": "2018.08.27", "title": "Дружество за борба с рака настоява да се забрани пушенето на открити обществени места в Гърция"}
{"url": "https://www.novinite.bg/articles/163623/Erdogan-otiva-v-Iran-za-tristrannata-sreshta-za-Siriya", "text": "Турският президент Реджеп Тайип Ердоган ще посети Иран на 7 септември за участие в тристранната среща на Русия, Иран и Турция за Сирия, съобщава пресслужбата на турски държавен глава, цитирана от РИА „Новости“.Според съобщението все още не е уточнено къде ще бъде срещата, но изборът ще бъде направен между Техеран и Тебриз.Русия, Турция и Иран се обявиха за гаранти на спазването на примирието в Сирия и провеждат редовни срещи, на които обсъждат ситуацията. Последната тристранна среща беше в Сочи, Русия, в края на юли.", "date": "2018.08.27", "title": "Ердоган отива в Иран за тристранната среща за Сирия"}
{"url": "https://www.novinite.bg/articles/163590/Pochina-prof-d-r-Kino-Lazarov", "text": "На 84 години почина проф. д-р Кино Лазаров - един от големите български юристи, доайен по административно право и процес. Автор е на над сто научни труда. Много от тях се използват и до днес от практикуващите юристи. Негови научни съчинения са публикувани във Франция, Германия, Русия, Полша, Чехия и Словакия. Проф. Лазаров е участвал в създаването на множество законопроекти. Той е един от основните автори на първия и втория Закон за административното производство. Поклонението ще е на 29 август от 11ч. в църквата ,,Св. Неделя''.", "date": "2018.08.27", "title": "Почина проф. д-р Кино Лазаров"}
{"url": "https://www.novinite.bg/articles/163576/Otkriha-unikalna-arheologicheska-nahodka-kraj-Petrich", "text": "Античният град Хераклея Синтика, който се намира близо до Петрич, е бил един от важните градове в региона по време на античността. Там археолозите ни изненадват с най-различни находки, като наскоро отркиха голяма римска статуя без глава.Заради безпаричието разкопките се случват бавно. През май месец правителството отпусна 100 000 лева. В последния ден на дейностите, които бяха позволени в рамките на тази сума, беше открита тази статуя. \"Край нея имаше надпис, който носи добра инфорация за управлението на града. В комбинация с въпорсната статуя носят много информация за града, който е център на средна струма в продължение на 800 години\", обясни ръководителят на разкопките доц. Людмил Вагалински.\"Оставяме всички открития в района. Идеята е да има за общината и за местните хора. Те много се гордеят\", допълни той.За да продължат проекта си, е нужно допълнително финансиране. Това, което предстои е да се открие целият площад.", "date": "2018.08.27", "title": "Откриха уникална археологическа находка край Петрич"}
{"url": "https://www.novinite.bg/articles/163608/Ruskata-centralna-banka-sprya-da-kupuva-valuta", "text": "Централната банка на Русия спря от днес купуването на валута, написа газета.ру. Мярката бе обявена на 23 август и от централния депозитар на най-голямата по територия държава в света обявиха, че нейната цел е повишаването на предсказуема на националната валута и избягването на сътресенията на рублата. Днес рублата в началото на тръжните сесии отбеляза спад. Едно евро се продаваше за 78,81 рубли, а доларът достигна 76,34 рубли. Сривът спрямо европейските и американските пари се дължи на влезлите в сила от понеделник санкции срещу Русия от страна на САЩ. Ограниченията са наложени заради отравянето на бившия полковник от руското разузнаване Сергей Скрипал и дъщеря му Юлия Скрипал в Англия в началото на март. Санкциите забраняват на държавни институции от САЩ да кредитират Русия.", "date": "2018.08.27", "title": "Руската централна банка спря да купува валута"}
{"url": "https://www.novinite.bg/articles/163565/Premierat-Bojko-Borisov-otmenya-poseshtenieto-si-v-Albaniya", "text": "Министър-председателят Бойко Борисов отменя посещението си в Албания заради обявения в понеделник ден на национален траур в памет на жетвите от тежката катастрофа край Своге.Българският премиер беше поканен да участва в неформалната среща на премиерите на шестте страни от Западните Балкани за регионалната икономическа интеграция, събощиха от правителствената пресслужба.На форума в град Дуръс е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство.Освен министър-председателите, в събитието участие ще вземат еврокомисарят по европейската политика за съседство и преговори за разширяване Йоханес Хан и президентът на Европейската банка за възстановяване и развитие Сума Чакрабарти. /БГНЕС", "date": "2018.08.27", "title": "Премиерът Бойко Борисов отменя посещението си в Албания"}
{"url": "https://www.novinite.bg/articles/163609/Vtornik-8-chasa-vtorata-sesiya-na-maturata-po-BEL", "text": "Държавният зрелостен изпит по български език и литература за сесията август-септември ще се проведе утре, 28 август. Изпитът започва в 8:00 часа.Рано сутринта в 6:15 часа в зала 5 на Министерството на образованието и науката, ще бъде генериран вариантът за него, съобщиха от ведомството.Авторът и произведението за 41-ата задача ще бъдат обявени по Българското национално радио в 12:00 часа.След 16:30 часа в сайта на Министерството ще бъдат публикувани изпитният вариант и ключът с верните отговори към него.Резултатите от изпита ще бъдат обявени до 10 септември.", "date": "2018.08.27", "title": "Вторник, 8 часа – втората сесия на матурата по БЕЛ"}
{"url": "https://www.novinite.bg/articles/163613/Tragva-li-si-lyatoto-kakvo-shte-e-vremeto-do-kraya-na-sedmicata", "text": "Захлаждането ще продължи два дни – днес и утре. Най-студено е в момента в София и във високите котловинни полета на Югозападна България – доколкото може да се каже, че 22-23 градуса е хладно. Все пак сме в края на август. Това каза пред Novini.bg климатологът проф. Георги Рачев. Хладният въздух, който премина през цяла Европа и донесе доста валежи, особено на Балканите, ще обхване цялата страна днес и утре, като дъждовете ще бъдат предимно в Западна България. Няма да се усети съществено захлаждането на изток от Пловдив, особено по морето. По морето ще минат някакви облачета, най-вече утре, след което отново се връщаме на слънчево и топло време. В София обратно – ще се увеличават градусите и още утре максималната температура ще достигне 25-26 градуса, а в края на седмицата 27-28 градуса, заяви проф. Рачев. Лятото не си е тръгвало нито за секунда. Обикновено след 20-21 август винаги става едно пречупване на лятото – вече ги няма тези много продължителни сухи периоди с високи температури и лятото става малко по-меко. Точно такова лято ни очаква до края на седмицата. Отново се връщаме на 30 градуса още в четвъртък над по-голямата част от страната, а в петък и събота отново ще имаме максимални температури от порядъка на 30-35 градуса, посочи климатологът. Проф. Рачев посъветва да приемем захлаждането като глътка свеж въздух през един доста сух и доста топъл месец. Той уточни, че изпращаме август с около 2-3 градуса над нормалната температу", "date": "2018.08.27", "title": "Тръгва ли си лятото - какво ще е времето до края на седмицата?"}
{"url": "https://www.novinite.bg/articles/163568/Izyasnyavat-prichinite-za-katastrofata-s-avtobus-kraj-Svoge", "text": "И днес продължава разследването на причините за трагедията в Искърското дефиле.Прокуратурата работи в три направления - действията на шофьора, автобусния превозвач и неговите задължения и състоянието на асфалтовата настилка.Оказва се, че още от миналата година има сигнали, че участъкът, където става смъртоносната катастрофа, е опасен. Вече стана ясно, че и шофьорът е превишил скоростта.От рано тази сутрин на мястото на инцидента има независими експерти от Института за пътна безопасност. Според тях там има голямо нарушение.", "date": "2018.08.27", "title": "Изясняват причините за катастрофата с автобус край Своге"}
{"url": "https://www.novinite.bg/articles/163572/Ranovski-Shte-vnesem-v-parlamenta-zadaljitelno-kolani-za-vsichki-avtobusi", "text": "\"През септември ще внесем в парламента промени в закона, които да регламентират задължението седалките на всички автобуси да бъдат оборудвани с колани\", каза в \"Здравей, България\" новият директор на Изпълнителна агенция \"Автомобилна администрация\" Бойко Рановски.\"50% от автобусите у нас са произведени преди 2006 г. - годината, от която производителите ги произвеждат задължително с колани. След приемане на промените в закона собствениците им ще трябва да ги оборудват. Някои ще трябва да сложат и нова седалки, ако сегашните не позволяват това\", обясни Рановски.  Превозвачите обясниха, че ако някой иска да въведе монтирането на колани, трябва да го плати, защото не могат да поемат такъв разход.\"Въпросът за коланите е много важен и се поставя след всеки тежък инцидент. Трябва да се промени законодателството. Има изготвени текстове\", заяви Рановски.\"Автобусите, произведени преди 2006 г., нямат задължение за монтиране на обезопасителни колани. С промените в закона ще има промяна, която ще задължи всички автобуси, които извършват обществен превоз на пътници, да бъдат оборудвани с тях\", добави директорът на \"Автомобилна администрация\".\"При някои превозни средства това е възможно заради самите седалки, които трябва да се подновят. В страната има регистрирани над 23 000 автобуса. 15 000 от тях са регистрирани с първа регистрация до 2006 г. Не всички от 23 000 автобуса са лицензирани за извършване на превоз\", поясни още Бойко Рановски.Агенция “Пътна инфраструктура” е била уведомявана многократно от институциите в Своге, че конкретният участък е опасен. Знакът от 40 км ограничение е сложен заради зачестилите инциденти.“Всяка година на територията на страната се определят участъци с концентрация на пътнотранспортно произшествия. Това също се прави от Пътна полиция. АПИ се уведомява и се анализират предприемат мерки за всеки участък”, допълни Ранковски.", "date": "2018.08.27", "title": "Рановски: Ще внесем в парламента задължително колани за всички автобуси"}
{"url": "https://www.novinite.bg/articles/163579/Priblizitelno-500-kandidat-studenti-podadoha-dokumentite-si-v-NATFIZ", "text": "Приблизително 500 кандидат-студенти подадоха документите си в НАТФИЗ. Броят им се запази близо до статистиката от предходната година, но попълни всичките три нови пилотни специалности – бакалавърските Театрална продукция, Филмов и телевизионен дизайн и магистратурата Екранна режисура. Завишение показва интересът към възможностите за образование във факултет „Екранни изкуства“. Сериозно са се увеличили и желаещите да развият квалификациите си с магистърските програми в Академията. Новоприетите ще бъдат 220! 22 изпитни комисии с близо 70 преподаватели и 27 изпитни пространства (сцени, ателиета, студиа и т.н.) в трите сгради на Академията, се подготвят да оценят представянето на кандидат-студентите. Те ще разполагат с десет дни, от 1 до 10 септември, за да покажат най-доброто от себе си. Най-оспорвано, се очаква да бъде съревнованието между кандидат- актьорите, за местата в класовете на проф. Здравко Митков и проф. Снежина Танковска. През учебната 2018/2019 проф. Маргарита Младенова ще поеме първокурсниците в Режисура за драматичен театър, проф. Румен Рачев ще води клас Актьорство за куклен театър, проф. Светослав Кокалов – Сценография, проф. д-р Александър Илиев ще ръководи Театър на движението – Пантомима, проф. д.н. Камелия Николова – Театрознание и театрален мениджмънт, а д-р Петър Кауков, д-р Десислава Стойчева и доц. Веселин Ранков ще поемат новата програма Театрална продукция. Проф. д-р Станислав Семерджиев, проф. д-р Дочо Боджаков, проф. д- р Светослав Овчаров, проф. д.н. Мая Димитрова, доц. Иглена Русева, проф. д.н. Любомир Халачев, доц. д-р Емил Рашев, доц. д-р Елена Тренчева, доц. Росица Илиева и доц. Владислав Будинов ще водят основните дисциплини във факултет „Екранни изкуства“. НАТФИЗ пожелава на добър час на всички кандидат-студенти!", "date": "2018.08.27", "title": "Приблизително 500 кандидат-студенти подадоха документите си в НАТФИЗ"}
{"url": "https://www.novinite.bg/articles/163567/Pirogov-Trima-ot-postradalite-v-avtobusna-sa-opasnost-za-jivota", "text": "След тежката катастрофа с автобус край Своге няколко столични болници продължават да се борят за живота на пострадалите. Шест жени са настанени в \"Пирогов”. Три от тях все още са с опасност за живота.\"Те са в изкуствена кома и на апаратно дишане. Имат тежки белодробни контузии”, обясни Асен Балтов, изпълнителен директор на \"Пирогов” пред Нова тв.\"Предстоят им още наблюдения, а на и някои операции. На пациентката, която е в неврохирургия, ще й бъдат извършени допълнителни изследвания и най-вероятно й предстои оперативна интервенция в областта на лицевите кости. Останалите три пациентки остават в същото състояние. Те са на командно дишане и все още има опасност за техния живот. Остават стабилни и не се нуждаят от допълнително подпомагане на сърдечната дейност. Затова смятаме, че най-острият период е овладян”, поясни Балтов.\r\n\"Все пак остава въпросителна, защото гръдните травми са много тежки. Те се развиват постепенно в рамките на 4 до 7 дни. Предстои процес на възпаление, който е задължителен при такива тежки травми. Прави се всичко, което е необходимо, за да се преодолее това”, допълни той.\r\n\r\nАсен Балтов каза още, че е хубаво да има кръводарители и призова всеки, който има възможност, да дари кръв. Той не се ангажира да прогнозира колко време ще продължи възстановяването на пациентките.\r\nШестима души са настанени в болница \"Света Анна” – пет жени и един мъж. В най-тежко състояние е жена на 62 години. Пострадали са настанени и във ВМА. Там са двама души. В болница \"Царица Йоанна” е настанен шофьорът на автобуса, който е с множество охлузвания, но без опасност за живота, пише novanews.bg.\r\n", "date": "2018.08.27", "title": "\"Пирогов\": Трима от пострадалите в автобусна са опасност за живота"}
{"url": "https://www.novinite.bg/articles/163575/2-godishno-dete-pochina-zaklyucheno-v-avtomobil", "text": "Момченце на две годинки и половина е починало, след като е било заключено в автомобил. Това съобщиха от болницата в Сливен.Детето е починало няколко часа, след като е прието в болницата. Трагедията се е разиграла в село Желю войвода в неделя следобед, когато температурите в района е надхвърляла 30 градуса, пише БГНЕС.Момченцето е прекарало в колата няколко часа и е било открито в безсъзнание от родителите му.", "date": "2018.08.27", "title": "2-годишно дете почина, заключено в автомобил"}
{"url": "https://www.novinite.bg/articles/163584/Plashtame-na-Toplofikaciya-transportnite-razhodi-pri-avariya", "text": "Фирми за дялово разпределение искат такса „Паркинг“ от клиентите си, когато техник посещава дома им за смяна на топломерите. Това показва справка в тарифите на топлинните счетоводители, цитирана от \"Телеграф\". Топлинният счетоводител с най-голям пазарен дял иска 2 лв. допълнителна такса, ако домът ни е в зелена или синя зона. Цената за индивидуално посещение на техник за поставяне на разпределител, водомер или топломер, за смяна или за монтиране на паднал уред, е 8 лв. Но ако служителят трябва да паркира в платената зона на града - цената вече е 10 лева. При заявен ден и час цената за посещението е 25 лева. Освен фирмите за дялово разпределение и „Топлофикация София“, която действа и като топлинен счетоводител, имат отделна цена за индивидуалното посещение по заявка на клиента. Столичната топлофикация иска най-малко по 6 лева за индивидуалното посещение, ако то е в работен ден между 9 и 17 часа. Ако обаче датата и часът са определени от клиента, цената скача на 20 лева. Столичното дружество таксува допълнително по 1,25 лева на км посещението в дома на техник от аварийната служба – при спукан радиатор или пробив в инсталацията. Фирмите и топлофикациите предупреждават, че ремонтите по отоплителни тела и сградна инсталация са възможни до началото на отоплителния сезон. Според наредбата за топлоснабдяване той стартира от 1 октомври. След тази дата топлофикациите трябва да имат готовност да подадат топлинна енергия за отопление след три дни със средноденонощна температура под 12 градуса и прогноза за студено време.", "date": "2018.08.27", "title": "Плащаме на \"Топлофикация\" транспортните разходи при авария"}
{"url": "https://www.novinite.bg/articles/163580/Nyama-opasnost-za-jivota-na-prietite-vav-VMA-sled-katastrofata-kraj-Svoge", "text": "Няма опасност за живота на приетите във Военномедицинска академия след катастрофата край Своге, съобщиха от лечебното заведение. Няколко операции предстоят за мъжът, който е със счупване на черепа и мозъчна контузия, фрактура на дясното рамо и 4 прешлена в поясната област - без засягане на гръбначния мозък, както и със сериозна белодробна контузия. Пациентът е контактен и адекватен, състоянието му е средно тежко. От реанимацията в конвенционално отделение ще бъде преместена днес пострадалата жена. Пациентката е с множество травми по главата, лицето и тялото, но без счупвания на кости и засягане на жизненоважни органи.", "date": "2018.08.27", "title": "Няма опасност за живота на приетите във ВМА след катастрофата край Своге"}
{"url": "https://www.novinite.bg/articles/163574/Opasen-li-e-gradskiyat-transport-v-Sofiya", "text": "След трагедията с автобуса край Своге, отнела живота на 16 души, от организацията Спаси София сигнализират за опасностите, които дебнат пътниците, ползващи градския транспорт на София. Активистите разпространиха снимки от автобусите и трамваите в столицата, показващи липсата или блокиране на задължителното аварийно оборудване в случай на възникване на извънредни ситуации. В превозните средства липсват базовите системи, които улесняват евакуацията на пътниците в случаи на катастрофи. В много автобуси няма нито един авариен чук за разбиване на стъклото, а повечето аварийни кранове за отваряне на вратите липсват или са запечатани. “Имаме съмнение, че липсата на чукове и аварийни кранове е резултат на вътрешно разпореждане към служителите в гаражите те да бъдат премахнати, за да не се крадат” - коментират от активистите. Те допълват, че проблемът е особено забележим в колите на общинското дружество Столичен Автотранспорт. “Наблюдаваме пълна липса на задължителните елементи за пътна безопасност даже и в по-новите модели автобуси, които в София са доставени с фабрично вградени такива” - отбелязват от Спаси София. Още по-фрапиращ е случаят с ръчките за аварийно отваряне на вратите в пристигналите преди по-малко от година зелени трамваи от Швейцария. Системите за отваряне на вратите при извънредни ситуация бяха напълно работещи, когато трамваите пристигнаха в София, но служители на Столичен Електротранспорт са решили да ги блокират, запечатвайки ги. “Отношението на общинското предприятие към напълно функциониращата преди година техника е фрапантно. Недопустимо е работещи системи за безопасността на пътниците да биват унищожавани по този нецивилизован начин.” - коментира Андрей Зографски от Спаси София. От Спаси София призовават зам.-кмета по транспорта, г-н Евгени Крусев, и останалите компетентни институции да извършат незабавна проверка и да установят дали блокирането на аварийните системи в трамваите е направено по нареждане на ръководството на дружеството или е самоинициатива на работещите в депото. “Във всеки случай виновниците трябва да бъдат намерени и наказани за безотговорното им отношение към безопасността на хилядите пътници в градския транспорт на София” - допълва Гергин Борисов. От Спаси София поставят и въпроса как превозните средства на градския транспорт на София минават техническите прегледи, като не отговарят на изискванията и наредбите, постановени от Министерството на транспорта и изискващи всяко средство да е оборудвано с аварийни чукчета и кранове за отваряне на вратите. “Цените на дребно за подобни аварийни чукове са около един долар. Затова питаме г-жа Фандъкова дали животът на столичани е толкова евтин и какво прави ЦГМ с милионите, които получава от увеличената цена на билета и платеното паркиране, щом не може да гарантира минимална безопасност в превозните средства на градския транспорт?” - завършват от организацията и апелират управляващите да предприемат незабавни мерки, преди да е станал тежък инцидент.", "date": "2018.08.27", "title": "Опасен ли е градският транспорт в София?"}
{"url": "https://www.novinite.bg/articles/163570/Panihida-v-manastira-Sedemte-prestola-v-pamet-na-jertvite-kraj-Svoge", "text": "В деня на национален траур за жертвите на катастрофата с автобус край Своге в манастира „Седемте престола” край Враца ще отслужат панихида в тяхна памет. Хората са били на екскурзия и именно манастирът е последното място, което са посетили.„В 11.00 часа ще отслужим панихида, в която ще се помолим за душите на загиналите 16 души в този тежък инцидент”, каза игуменът на манастира.Бе отслужена и света литургия. Молитва е отправена и за здравето на ранените, някои от които продължават да се борят за живота си.Около час преди тежкия инцидент хората са дошли в манастира, за да запалят свещ. От кадрите там се вижда как автобусът спира на паркинга, а хората слизат да разгледат \"Седемте престола\". Цялата обиколка продължава около 15 минути. От автобуса не слизат всички.Игуменът в манастира разказа, че екскурзоводката е приканвала хората да тръгнат по-бързо, тъй като времето се разваляло.От светата обител поднасят съболезнования на близките на жертвите.", "date": "2018.08.27", "title": "Панихида в манастира \"Седемте престола\" в памет на жертвите край Своге"}
{"url": "https://www.novinite.bg/articles/163577/Stabilizirano-e-sastoyanieto-na-postradalite-nastaneni-v-Okrajna-bolnica", "text": "\r\nВсички 6 пострадали от катастрофата до Своге, хоспитализирани в УМБАЛ \"Св.Анна\" в София са стабилизирани и за тях се грижат в КАИЛ на болницата (реанимация). Все още с опасност за живота е 52-годишна жена.\r\n  ", "date": "2018.08.27", "title": "Стабилизирано е състоянието на пострадалите, настанени в Окръжна болница"}
{"url": "https://www.novinite.bg/articles/163585/Obshtinata-v-Dobrich-otpuska-80-000-lv-za-ulichni-remonti", "text": "Добричката община ще вложи 80 000 лева допълнително в дейностите по ремонт и поддържане на уличната мрежа. Средствата ще бъдат осигурени от преизпълнението на плана за местните приходи, съобщиха от общинската управа. Изпълнението на общинските приходи по бюджета към 31 юли е 3 122 078 лева /62,8%/, като планът за постъпленията от такса \"Технически услуги\" е преизпълнен с 83 540 лева. На предстоящото заседание на Общинския съвет на 30 август е предвидено съветниците да гласуват актуализацията на бюджета. Предложението на общинската администрация е с 80 000 лева да се увеличат разходите за ремонт на улици в селата Царевец, Житница и Стефаново.", "date": "2018.08.27", "title": "Общината в Добрич отпуска 80 000 лв. за улични ремонти"}
{"url": "https://www.novinite.bg/articles/163587/Stara-hartiya-za-nova-kniga-za-shesti-pat-v-shest-grada", "text": "Шест български града ще бъдат домакини на шестото издание на националната екоинициатива \"Стара хартия за нова книга“. През 2018 г. Общините Бургас, Хасково, София, Русе, Плевен и Пловдив ще посрещнат кампанията, която дава възможност на децата да научат повече за рециклирането, да разберат как да пазят природата и да събират разделно отпадъците.Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор, както и подаръци от партньорите на празника. Организаторите от \"ЕКОПАК България\" АД и Книжен център \"Гринуич“ напомнят, че колкото повече стара хартия съберат децата, толкова повече дървета ще спасят от изсичане.Тазгодишното издание на \"Стара хартия за нова книга\" стартира в Бургас на 8 септември от 10,00 до 14,00 ч. в Приморския парк, пред Пантеона. В Хасково събитието ще се състои на 9 септември от 10,00 до 14,00 ч. на сцената на пл. \"Свобода“.В София \"Стара хартия за нова книга\" както винаги ще се проведе под патронажа на кмета Йорданка Фандъкова и отново ще е част от Календара на културните събития на Столична община за 2018 г. Инициативата ще се състои на 16 септември от 10,00 до 19,00 ч. на бул. \"Витоша“ 37 пред Книжен център \"Гринуич\".Децата от Русе, които бяха първенците в миналогодишното издание на \"Стара хартия за нова книга\", за четвърта поредна година имат възможност да участват в събитието на 23 септември между 10,00 и 14,00 часа на пл. \"Свобода\", пред Съдебната палата.За първи път през 2018 г. и Плевен се включва в кампанията. Там всички малки екоактивисти могат да предадат старата си хартия за рециклиране и да получат нова книжка на 24 септември от 10,00 до 14,00 часа на пл. \"Възраждане\", пред Община Плевен.Финалът на инициативата ще бъде поставен в Пловдив на 29 септември от 10,00 до 14,00 ч. на пл. \"Стефан Стамболов\", пред Община Пловдив.Събитията във всички градове се провеждат със съдействието на общините и регионалните библиотеки.Както всяка година, кампанията има литературна тематика, вдъхновена от популярна детска книга. В настоящото издание малчуганите ще имат възможност да влязат в \"дрешника\" на приказния свят на Нарния, където ги очакват нови предизвикателства и награди.Книгите от поредицата \"Хрониките на Нарния\" на Клайв С. Луис са осигурени от издателство \"Труд\", основен партньор на инициативата. А за да остане денят незабравим, в София всички деца, които са предали старата си хартия, ще имат възможност да си направят снимка за спомен във фото будка в стил \"Светът на Нарния“.Под надслов \"Почисти и прочети\" празникът ще протече с много музика и танци. За настроението на всички присъстващи ще се погрижат детски и тийнейджърски вокални групи и танцови състави. Програмата ще включва още спектакъла \"Цирк\" – музикално куклено шоу с марионетки за деца и възрастни от \"Театъра на приказките – София\".За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика – новото специално издание на \"ЕКОПАК България АД“ „Грийн тийн“. Така в рамките на празничния ден децата могат да получат максимален брой две книги. Средствата от събраната стара хартия в петте града ще бъдат използвани за ново издание на книгата на \"ЕКОПАК България“ АД.Началото на каузата „Стара хартия за нова книга“ бе поставено на 15 септември 2013 г. Организаторите Книжен център „Гринуич“ и „ЕКОПАК България“ АД и партньорите на „Стара хартия за нова книга“ се обединиха около идеята, че е важно всяко дете още от ранна възраст да се научи да полага грижи за природата, да събира разделно отпадъците и да има специално отношение към книгата и четенето. За петте години в инициативата са се включили близо 26 250 деца. Малчуганите заедно със своите родители са предали за рециклиране 133 тона хартия и са получили 29 600 книжки. Така всички заедно сме спасили от изсичане 1730 дървета. От 2015 г. инициативата се превърна в национална и до този момент е преминала през градовете Пловдив, Бургас, Варна, Хасково и Русе.Нека заедно спасим природата и насърчим децата си да четат!Партньори на кампанията \"Стара хартия за нова книга\" са издателствата \"Ентусиаст\" и \"Труд“. Каузата е подкрепена от издателствата \"ЕГМОНТ“, \"Книгомания“, \"Хермес“, \"Бард“, Фют“, \"Сиела“, \"Софтпрес“, \"ПАН\", \"Златното пате“, \"Албо груп“.Медийни партньори са Bulgaria ON AIR, clubz.bg, Майко мила!, azcheta.com, az-deteto.bg, dnes.bg, purvite7.bg, noviteroditeli.bg.", "date": "2018.08.27", "title": "\"Стара хартия за нова книга\" – за шести път в шест града"}
{"url": "https://www.novinite.bg/articles/163583/Veterinarite-izlizat-na-protest", "text": "Ветеринарните лекари с частна практика ще започнат национални протести, ако до края на август държавата не им изплати дължимите суми за имунопрофилактика на животните. Те написаха отворено писмо до премиера Бойко Борисов, в което молят за съдействие за решаване на проблемите. Общо 8 544 600 лева са дължими на ветеринарите за изпълнението на имунопрофилактичната програма на страната. ,,Тазгодишната сума е с 1 милион по-голяма от миналогодишната за същия период. Заработените средства са за първото полугодие до 30 юни'', обясни в интервю за БНР д-р Димитър Цанков, заместник-председател на Българския ветеринарен съюз. До момента ветеринарите работят за тяхна сметка и са в очакване държавата да им се издължи. „Образно казано, ние дотираме по този начин държавата, защото целогодишно работим, но сме приели този начин на работа. Все пак очакваме всичко да ни бъде изплатено в някакви разумни срокове, но това не се получава. Нямаме сигурност кога ще стане това – дали няма да е септември, октомври, ноември, декември – никой не казва“, коментира д-р Цанков. По договор държавата трябва да възстановява вложените от ветеринарите средства два пъти годишно - през юни и през декември. За тази година обаче плащания все още няма. Средствата са изчислени от Българската агенция по безопасност на храните и предложението е внесено в Министерството на земеделието на 1 август. Ветеринарите чакат провеждане на заседание на Управителния съвет на Фонд „Земеделие“, където трябва да се гласува сумата. На последното такова обаче това не се е случило. \"Възмутени сме, не очаквахме такъв ход, затова прибегнахме до това писмо\", каза Димитър Цанков по повод отправеното писмо до премиера.", "date": "2018.08.27", "title": "Ветеринарите излизат на протест"}
{"url": "https://www.novinite.bg/articles/163593/Pokojnite-bratya-Ilievi-se-prevarnaha-v-prodavaem-brand", "text": "Снимки и клипове в социалните мрежи на несъществуващата от години групировка ВИС-2 припомниха за годишнината от смъртта на един от основателите – кюстендилецът Георги Илиев. Той бе разстрелян показно преди 13 години, а извършителите остават неизвестни и досега.Не са ясни и администраторите на Фейсбук групата, където написаха „Едно широко сърце и две силни ръце спряха да бият… поклон пред това момче. Завинаги ще си остане най-добрият. 13 години без ГЛАВНИЯ“. Другият надпис пък гласи „В кръвта ти беше свободата, днес нагоре полетя сама душата, тръгна тихо, без да разбере, понесъл се към други небеса… не знам дали просто такава е съдбата, но ние те помним и оставаме в играта“.Гробът на Георги Илиев е в Централните софийски гробища, а тялото на брат му е положено в траурния парк в родния Кюстендил. До него се намира павилионче под формата на гъба, където и до днес стоят пазачи. Те обаче не признават кой им плаща, пише struma.bg.Снимка: struma.bgДни преди годишнината на Фейсбук страницата започна и онлайн търговия с черни тишъртки с ликовете на братя Илиеви. Сред най-търсените от бранда Илиеви се оказаха стикерите за автомобили, които се поръчват от шофьори от цялата страна. Те струват 12 долара.Цените на предлаганите продукти незнайно защо са в щатска валута. Една тениска с лика на двамата братя върви по 19 долара. Бройките вече са оскъдни. Незнайните администратори на групата ВИС-2 предлагат и календари, въпреки че годината вече преполови. Календарите вървят на цената на стикерите. Разновидностите са джобен и стенен формат.„Знаем, че е убит в Слънчев бряг и дотам. Той дори не е погребан тук, защото жена му Мая, не позволи. Жоро е кремиран, като една част от прахта е предадена на майка му, втората част е запазена от вдовицата Мая, а третата е положена в Софийските централни гробища“, обясняват още кюстендилци. „Когато те бяха силните на деня, в Кюстендил беше много добре развит спортът, имаше и бинго зали“, спомнят си съгражданите им.Георги Илиев е убит на 25 август 2005 г. пред заведението му „Буда бар“ в курорта Слънчев бряг. Тогава снайперист го прострелва пред десетки свидетели, а убийството беше определено като сходно с това на собственика на МГ Корпорация Илия Павлов.Илиев умира на място – с един куршум в сърцето, а по него е стреляно от съседен хотел. Основната версия е, че убиец на Илиев е Васил Арарски, по-известен като Райко Кръвта.В Кюстендил част от имотите на братята наследи кумът на Васко Илиев – Антон Боянов. Негова собственост са хотел „Пауталия”, кино „Владимир Заимов” и хотел „Велбъжд”. Първите два така и не се използват, Боянов не ги й поддържа.Някогашният хотел „Пауталия” е омотан в зелено зебло. На няколко пъти общината го санкционира заради това, че не си е плащал данъка сгради. Единствено хотел „Велбъжд” функционира, и то отчасти. За нощувки се ползват само няколко от общо 13 етажа. Големият ресторант пък се пълни основно по време на баловете и сватбените церемонии. Малко след като наследи имането в Кюстендил, Боянов извади големите намерения да прави спа хотел от Пауталия с топла връзка към бившето кино, начинанието му така и не видя бял свят.В памет на братята Илиеви в Кюстендил всяка пролет се провежда и турнир по борба", "date": "2018.08.27", "title": "Покойните братя Илиеви се превърнаха в продаваем бранд"}
{"url": "https://www.novinite.bg/articles/163598/NOI-v-pomosht-na-blizkite-na-zaginalite-v-katastrofata-kraj-Svoge", "text": "Националният осигурителен институт ще консултира близките на загиналите в катастрофата край Своге на 25 август т.г. Мобилен екип от експерти на териториалното поделение на НОИ – София град, ще посети в най-близкото подходящо време Световрачене, откъдето са повечето от загиналите, за да помогне на техните роднини и близки по въпроси от компетентността на НОИ, възникнали след трагедията. ТП на НОИ в столицата вече е във връзка с кмета на Световрачене г-жа Светла Николова, която изрази благодарност за съпричастността на института. Първата уточнена стъпка е кметството на Световрачене да помогне в събирането на необходимите лични данни, за да може експертната група предварително да бъде ориентирана и конструктивна при консултирането на хората в конкретните обстоятелства. В деня на национален траур в памет на загиналите край Своге ръководството и всички служители на НОИ изразяват своите съболезнования на близките на загиналите.", "date": "2018.08.27", "title": "НОИ в помощ на близките на загиналите в катастрофата край Своге"}
{"url": "https://www.novinite.bg/articles/163599/Po-skapi-darva-za-ogrev-v-Plovdiv-tazi-zima", "text": "Двойно по-малко хора са кандидатствали тази година в Пловдив за отпускане на целева помощ за отопление. Молбите се приемат в Дирекция „Социално подпомагане\" до края на октомври. Сумата тази година е с 10 лева по-висока и ще бъде изплащана на един транш. В същото време проверка на „По света и у нас\" показа, че дървата за огрев предстоящата зима ще бъдат по-скъпи. Тенденцията в Пловдив показва, че с всяка изминала година все по-малко хора кандидатстват за финансова помощ от държавата за отопление. До момента в града са подадени около 2500 молби, наполовина по-малко от миналия август. Сумата, която ще бъде отпускана тази зима, е 370 лева. Надя Танева, директор „Социално подпомагане\" - Пловдив: Сумата е увеличена от миналата година - с почти около 10 лева. Това, което е важно да се знае, че индексациите на пенсиите и пенсионерите, които получиха коледни добавки не се взима предвид, защото много хора питат и това, че имат някакво увеличение ще пречи за това да получат помощ за отопление. Тези, които нямат право на помощ за отопление, ще трябва да заделят повече средства за предстоящия сезон. Цената на дървата тази година ще се повиши с около 5%, прогнозират хората от бранша. Така - за кубик дървесина ще плащаме около 110 лева. Георги Стойков, собственик на склад за дърва: Идва най-вече от самата обработка в гората, самият извоз. Тези 5% покриват осигуровки, данъците се покачиха, застраховките за колите, горивото се покачи. Всичко рефлектира върху крайния продукт, който идва тук при нас. Много хора предпочитат от рано да се заредят с дърва. Защото цената през този период на годината е по-ниска, а и има време дървесината да съхне. Този пример следва и Иван Стойчев, който от сега си е купил 20 кубика. Иван Стойчев: На 90 лева. Мината година бяха от 5 до 10 лева по-евтини, но животът поскъпва. Очаквам, че дойде ли зимният сезон, ще скочат на стотина лева кубика. В момента в Пловдив кубик дървесина може да се намери от 75 до 100 лева.", "date": "2018.08.27", "title": "По-скъпи дърва за огрев в Пловдив тази зима"}
{"url": "https://www.novinite.bg/articles/163591/Piyan-podkara-avtobus-ot-Ruse-za-Sofiya-svaliha-go", "text": "Плицаи от Плевен са установили шофьор на автобус, возил пътници по редовна линия след употреба на алкохол, съобщават от МВР. В неделя, около 14:00 ч., на пътя за София, на разклон за град Славяново, пътни полицаи спрели за проверка автобуса. Установено е, че водачът - 56-годишен мъж от Русе, е седнал зад волана с 0.87 промила алкохолна концентрация. Съставен му е акт. Автобусът е извършвал редовен превоз на пътници по линията Русе-София. В превозното средство е имало 23-ма пътници. Наложило се е да бъде извикан друг правоспособен водач на фирмата да управлява автобуса, уточняват от полицията.", "date": "2018.08.27", "title": "Пиян подкара автобус от Русе за София, свалиха го!"}
{"url": "https://www.novinite.bg/articles/163595/Jiteli-na-Ovcha-kupel-izlizat-na-protest", "text": "Жителите на столичния квартал \"Овча купел\" ще излязат на протест днес от 18.30 часа. Те са недоволни заради хаоса в строителството в квартала. Според тях предстои  изграждането на поредния блок, а липсват детски градини, училища и паркинги. За предаването \"Преди всички\" Мария Господинова, която е домоуправител в този квартал, обясни, че проблемът е от 80-те години на 20 век, когато не е изпълнено предвиденото в устройствения план застрояване на улици, детски градини, училища, озеленените площи и обслужващите ги алеи. Планът е бил одобрен 1984 г. и е предвиждал да бъдат построени шест детски градини и две училища. До момента са изградени едно училище и една детска градина. Господинова допълва още, че детската градина е построена преди 25 години,  докато и в момента \"блокове никнат като гъби.\"Мария Господинова разказва, че хората многократно са подавали възражения, но те остават без отговор. Освен това текущите проекти за жилищно застрояване не са били подложени на обществено обсъждане, а хората не са били уведомявани по необходимия ред за извършваните застроявания.  Господинова определи като конкретен повод за протеста ситуацията с имоти, които са били отредени за обществено ползване, а след реституцията не са заменени с други, докато в същото време продължават да се строят нови жилищни блокове. Терените предвидени за паркинги, детски градини и други места за обществено ползване са със сменено предназначение без да са определени нови.  ", "date": "2018.08.27", "title": "Жители на \"Овча купел\" излизат на протест"}
{"url": "https://www.novinite.bg/articles/163605/Izlojba-Atmosfera-ot-Sofiya-i-Havana", "text": "Изложбата „Атмосфера от София и Хавана“ е културен паралел между София и Хавана. Тя представя вдъхновяващи гледки и интересни съпоставки на забележителности от двете столици. 60-те фотоса от България и Куба пренасят в атмосферата и културата им, показвайки приликите между тях в природен, архитектурен и социален план.\"Етюд-и-те на София“ на фотографа Иван Шишиев изтъкват родните акценти, а фотографии от Кубинския културен фонд от Хавана открояват духа на „Острова на свободата“, правейки идеен мост между двете държави.Изложбата се организира от \"Калиман Карибе\" с подкрепата на Столична община и кубинското посолство в България. Тя символично отбелязва 500-годишнината на Хавана и красотата на неостаряваща София.Изложбата „Атмосфера от София и Хавана“ може да бъде разгледана до 3 септември 2018 г. на Моста на влюбените до НДК.", "date": "2018.08.27", "title": "Изложба \"Атмосфера от София и Хавана\""}
{"url": "https://www.novinite.bg/articles/163601/Avtobus-blasna-maj-v-Ruse-toj-pochina", "text": "Възрастен мъж е починал в болницата в Русе след катастрофа тази сутрин, съобщават от Областната дирекция на МВР. Той е бил блъснат от автобус на бул. „Христо Ботев“ в Русе на изхода на града в посока Разград. Сигнал за инцидента е подаден в 08:03 часа на тел. 112. На местопроизшествието са изпратени служители на Пътна полиция, а след това и дежурна оперативна група на ОДМВР – Русе за извършване на оглед. Според първоначалната информация автобус „Сетра“ с русенска регистрация, управляван от 42-годишен мъж, е блъснал пресичащия пътното платно мъж, чиято самоличност засега не е установена. При удара пешеходецът е пострадал и е транспортиран с линейка на Центъра за спешна помощ към болницата. По-късно е получена информация, че е починал. На местопроизшествието е извършен оглед. Предстои изясняване на причините и обстоятелствата, довели до възникване на инцидента. Пътниците от автобуса са били прехвърлени в друг автобус и са продължили по маршрута си.", "date": "2018.08.27", "title": "Автобус блъсна мъж в Русе, той почина"}
{"url": "https://www.novinite.bg/articles/163606/Stolichna-obshtina-poema-razhodite-po-pogrebeniyata-na-vsichki-zaginali-v-tejkata-katastrofa", "text": "По предложение на кмета на София Йорданка Фандъкова Столична община ще поеме разходите за погребение на всички загинали в тежката катастрофа край Своге, за които днес е обявен Ден на национален траур. Всички жертви са жители на Столична община.Най-много загинали – 15 са от софийското село Световрачене, където днес в църквата „Св. Безсребърници Козма и Дамян“ бе отслужена заупокойна молитва за паметта на загиналите. На църковната служба присъстваха кметът Йорданка Фандъкова, кметът на Световрачене Светла Николова и на район Нови Искър Даниела Райчева.За възстановяването на пострадалите се организира кръводарителска акция.Общинската Първа МБАЛ – София, съвместно с Националния център по трансфузионна хематология /НЦТХ/ и подкрепата на МЗ организира кръводарителска акция.15 тежко пострадали са настанени в болниците „Пирогов“, ВМА, „Св. Анна“ и „Царица Йоанна“,  като някои са с опасност за живота. Необходимостта от кръв и кръвни биопродукти за тях е ежедневна. Всеки, който желае да помогне, може да дари кръв в сряда от 10 ч. до 14 ч. в Първа МБАЛ, ет. 1 кабинет 32 .Кръв може да се дари всеки ден и в Националния център по трансфузионна хематология. Работното време там е от 8 ч. до 12 ч. и от 13 ч до 16,30 ч. , а в събота и неделя – от 9 ч до 15 ч.Кръводарителите трябва да са клинично здрави, да не са приели лекарства в деня на кръводаряване, да не са дарявали кръв през последните 3 месеца и задължително да носят в себе си документ за самоличност.", "date": "2018.08.27", "title": "Столична община поема разходите по погребенията на всички загинали в тежката катастрофа"}
{"url": "https://www.novinite.bg/articles/163607/Hilyadi-izkachiha-Cherni-vrah-po-stapkite-na-Aleko-pod-egidata-na-Sofiya-Evrostolica-na-sporta", "text": "Над 3000 любители на планината, природата и здравословния начин на живот изкачиха днес Черни връх по стъпките на Алеко Константинов. Няколкото мащабни събития бяха под егидата на София – Европейска столица на спорта.  На Витошкия първенец БТС отбеляза с национален туристически събор 123-годишнината от организираното туристическо движение в България. По дългогодишна традиция в последната неделя на август хиляди туристи от цялата страна се събират на Витоша, за да почетат годишнината от началото на организираното туристическо движение в България така, както в далечната 1895 г. Алеко Константинов и 300 негови съмишленици изкачват Черни връх, за да учредят първото туристическо дружество у нас. Сега по два лъча, от хижа „Алеко” и от „Златните мостове”, туристи и любители на планината от цялата страна изкачиха витошкия първенец и поднесоха цветя на барелефа на Алеко Константинов.На върха, на 2290 м надморска височина се събраха представители на туристическите дружества, членове на БТС от цялата страна, както и на държавни институции, за които развитието на туризма е приоритет.По дългия 18 км маршрут от центъра на града до върха с денивелация 1734 метра най-бърз бе Александър Спасов, който преди два месеца триумфира и в обиколката на Витоша, известна като Витоша 100. Той изкачи върха за 1.57:01 ч. следван от Димитър Русав 1.58:27, трети остана Гено Увардов с 1.58:57, а четвърти и първи от ветераните се нареди шампионът от първата обиколка преди 12 години Бойко Златанов. При жените победителка сега е Мая Недялкова с 2.04:01 ч., пред Девора Аврамова 2.09:02, трета е Елена Димитрова 2.15:44 ч. Рекордът на Витоша Рън от 1 ч., 36 мин. и 46 сек. оцеля, той бе поставен през 2015 г. от Шабан Мустафа, а върховото постижение при жените от 1 ч., 54 мин.и 30 сек., регистрирано от Милка Михайлова през 2011 г. също остана непокътнато.По инициатива на София – Евростолица на спорта тази година бе въведен и кратък маршрут от 4 км със старт пред хотел Морени и финал на Черни връх. Участниците в него ползваха безплатните автобуси от центъра на града до старта. Победител в дебютното издание стана Кристиян Стоянов, който преди дни спечели злато на Европейското първенство за параатлети в бягането на 1500 м.", "date": "2018.08.27", "title": "Хиляди изкачиха Черни връх по стъпките на Алеко под егидата на София – Евростолица на спорта"}
{"url": "https://www.novinite.bg/articles/163611/Depoto-kraj-Gorna-Malina-otnovo-priema-bitovi-otpadaci", "text": "След близо двуседмично прекъсване миналата седмица депото за битови отпадъци край софийското село Горна Малина отново започна да допуска камионите с боклук. Решението е временно, защото капацитетът на депото е запълнен. Днес работна група от двете засегнати от проблема общини - Горна Малина и Елин Пелин заседава в търсене на решение. Основната тема на заседанието е цената на услугата. Според еколога на община Горна Малина Стоянка Дончева цената трябва да се актуализира, защото е недостатъчна за нормалната експлоатация на депото. Разходите са по-големи, а и възникват пожари заради недостатъчното засипване с пръст, допълва тя.Заместник-кметът на община Елин Пелин Николай Савов твърди, че общината и в момента плаща по-висока от необходимата цена, а искането е за почти двойно увеличение. Той допълва, че предложението за увеличаване на цената включва смущаващи цифри. Горна Малина иска всеки месец по 4 хиляди лева за косене и снегопочистване и по 10 хиляди за засипване на депото с пръст. Савов обяснява, че община Елин Пелин и в момента плаща за мониторинга и осигурява необходимата пръст. Заместник-кметът смята, че няма повод за увеличаване на цената и няма да допусне увеличаване на такса \"смет\" за жителите на Елин Пелин.Предстои в района на депото да бъдат изградени инсталации за компостиране и сепариране на отпадъците за близо 9 млн. лева по европейски проект. Така животът на депото ще бъде удължен с минимум 1", "date": "2018.08.27", "title": "Депото край Горна Малина отново приема битови отпадъци"}
{"url": "https://www.novinite.bg/articles/163600/Vazstanovena-e-rabotata-na-Targovskiya-registar", "text": "Работата на Търговския регистър и регистър на юридическите лица с нестопанска цел е възстановена напълно от днес, 27.08.2018 г. Това съобщиха от Агенцията по вписванията.Всички свързани с регистъра услуги вече са възможни на място в Агенция по вписванията и нейните регионални структури.От 16 часа днес всички функционалности на регистъра, възможни чрез достъп до интернет, също ще бъдат възстановени.Сривът в системата на Търговския регистър продължи повече от две седмици. Кризата доведе до оставката на директора на Агенцията по вписванията Зорница Даскалова. ", "date": "2018.08.27", "title": "Възстановена е работата на Търговския регистър"}
{"url": "https://www.novinite.bg/articles/163614/Vsichki-ot-katastrofata-kraj-Svoge-shte-poluchat-obezshteteniya", "text": "„Автобусът е застрахован в нашата компания. Непосредствено след инцидента – до няколко часа, наши представители бяха на място, за да съдействат, с каквото е възможно. Това обяви пред „Тази сутрин“ по бТВ изпълнителният директор на „Лев инс” Павел Димитров по повод тежката катастрофа с автобус край Своге.Въпреки че автобусът не е минал втори технически преглед, то той има застраховка, подчерта Димитров.Той уточни, че компанията действа по израелския пример – още преди финализиране на разследването да отпуснат авансови изплащания за медицински консумативи или лечение.Павел Димитров даде и телефони, на които пострадалите и близките на загиналите, могат да се свържат със застрахователното дружество: 0800 10 200 и 0899 993 419.", "date": "2018.08.27", "title": "Всички от катастрофата край Своге ще получат обезщетения"}
{"url": "https://www.novinite.bg/articles/163571/Nankov-za-remonta-na-patya-kraj-Svoge-Darjavata-shte-potarsi-pravata-si-po-sadeben-red", "text": "След инцидента край Своге се оказа, че Агенция „Пътна инфраструктура” (АПИ) пет пъти карала фирмата да отстрани дефектите от опасния път. Появиха се много коментари, че некачествен ремонт на пътя е причина за катастрофата. Тази причина беше посочена и след заседанието на ръководните фактори от МВР, Транспортното и Регионалното министерство.„Според договора всички констатирани дефекти трябва да бъдат отстранени за сметка на изпълнителя. Пътят е приет без никаква забележка от 20-членна приемателна комисия. Дефектите е трябвало да бъдат отстранени до 15 август. Колегите от АПИ са били уведомени на 19 август, че предписанията не са направени. Държавата може да си търси правата по съдебен ред”, коментира в „Здравей, България” регионалният министър Николай Ненков.В становище до медиите от фирмата обясняват, че пътят е въведен в експлоатация две години по-рано – през 2014 г.„През периода на приключване на дейностите от наша страна и издаване на Акт 16 пътят е експлоатиран за нуждите на населението от възложителя. Рехабилитацията е осъществена, без да бъде спирано движението по тежкото трасе. Как е поддържан пътят до издаване на акт 16 и в периода след това, ние не можем да вземем отношение. АПИ избира фирма, която да осъществява тази задача”, заявиха от „Трейс Груп Холд” АД.Министър Нанков гарантира, че всички длъжностни лица със своето действие или бездействие в тази ситуация ще понесат своята отговорност.„Защо е предписан този асфалт и приет по този начин е работа на процесуално-следствените органи да установят причината за това. Ние ще окажем пълно съдействие”, допълни Николай Нанков.По думите на Нанков в страната има 48 подобни участъка, които правят аквапланинг. Те се ремонтират приоритетно.Той заяви, че след като фирмата не е отстранила дефектите, ще стартира процедура по привеждане на банковата гаранция на изпълнителя. Той ще проверява дали това е направено. Този мярка обаче прекратява гаранционната поддръжка. \"Не съм убеден, че парите по гаранцията ще стигнат\", каза оше той.", "date": "2018.08.27", "title": "Нанков за ремонта на пътя край Своге: Държавата ще потърси правата си по съдебен ред"}
{"url": "https://www.novinite.bg/articles/163603/Jertvite-na-katastrofata-kraj-Svoge-stanaha-17", "text": "Жертвите на тежката катастрофа с автобус край Своге станаха 17.Снощи е починал още един от ранените, настанен в столична болница, съобщи „Нова телевизия“.По-рано от прокуратурата оповестиха, че шофьорът на злополучния автобус Григор Григоров е привлечен като обвиняем за смъртта на 17 души.", "date": "2018.08.27", "title": "Жертвите на катастрофата край Своге станаха 17"}
{"url": "https://www.novinite.bg/articles/163612/Hristo-Radkov-Imam-chuvstvoto-che-v-momenta-tarsim-vinoven-a-ne-kakvi-sa-prichinite-za-katastrofata", "text": "\"След трагедия край Своге е важно да се опитаме да направим правилните изводи за основните причини това да се е случило. Имам чувството, че в момента търсим да изкараме някой виновен, а не да се намери какви са реалните причини за случката и съответно да предприемем действия, които биха предотвратили в бъдеще такива случаи\". Това каза в предаването „12+4“ по „Хоризонт“ Христо Радков от Българското обединение на шофьорите. Според него инцидентът е предизвикан от „съвкупност от грешки“:„Водачът има вина - не е успял да овладее достатъчно добре моторното превозно средство, което управлява. Метеорологичните условия са били изключително лоши. Хора, които са минавали по същото време оттам, са казали, че пада много голямо количество дъжд. Но основната причина е самият път“.Според Радков у нас се гледа повече на пътя да няма дупки, отколкото качество на асфалта. „Много пъти сме казвали, че никой в България не се занимава с коефициента на сцепление на асфалта. Този път е приет преди година и половина, по издаден акт 16 тогава“, коментира той.Радков припомни предложенията на дружеството на местата, където няма добро сцепление, асфалтът да бъде фрезован,  докато се съберат пари за ремонт и изтъкна, че изсичане на растителността преди завоите би намалило катастрофите с около 30%.„По въпроса за парите искам да кажа, че преди да се въведе винетната система в България, на всички шофьори се обясняваше, че в момента, в който започнахме да си плащаме, пътищата ще станат прекрасни. Вече ги плащаме десетина години и виждаме за какви пътища става въпрос. От догодина, като влезе тол системата, нещата ще станат пак прекрасни, но много вероятно след 5 години да водим същия разговори за поредния недобре извършен ремонт или поредната трагедия“, каза Радков.Той изтъкна, че старите автобуси, които до този момент бяха освободени от задължението да имат предпазни колани за пасажерите, трудно биха могли да бъдат приспособени, ако това стане задължително:„Един автобус, който е произведен без колани, много трудно може да бъде оборудван с колани. Този двуточков колан трябва да бъде някъде хванат на място, което, чрез болтове или нещо друго, да издържа една сила на напън. Това място трябва да бъде посочено от производителя. Трябва да бъдат извършени изпитания от самия производител. Ние самоволно не можем да вземем бормашината, да разпробием няколко дупки, да сложим по един болт и да кажем: „Това нещо държи“. Ами ако утре болтът се скъса?“.Дори и автобусът да е имал колани, при падане от 20 метра и търкаляне, броят на пострадалите е щял да бъде същият, коментира Радков. Шофьорът е оцелял, тъй като е разположен на по-ниско ниво от пасажерите, допълни той. ", "date": "2018.08.27", "title": "Христо Радков: Имам чувството, че в момента търсим виновен, а не какви са причините за катастрофата"}
{"url": "https://www.novinite.bg/articles/163604/Prodaljava-vavejdaneto-na-novata-sistema-za-prodajba-na-jp-bileti", "text": "БДЖ продължава поетапното въвеждане във всички гари на новата система за издаване на билети. Тя е интернет базирана и осигурява връзка между отделните гари в страната. Предстои това да се случи и на Централна гара - София.  Въвеждането на новата система за издаване на билети на БДЖ започна през декември 2017 година и експериментално за месец бе въведена на 10 гари. До момента системата е въведена на 71 гари в страната и обхваща около 200 билетни каси, обясни за \"Хоризонт\" Калин Маринов - ръководител на отдел \"Билетоиздаване\" в \"БДЖ - Пътнически превози\". Вече са обхванати по-големите областни градове с по-интензивен пътникопоток, както и гарите около тях. След включването на Централна гара София в системата, това ще се случи и с десетки гари в по-малки населени места. С цел да не се затрудняват пътниците през летния сезон, когато натоварването е сериозно, въвеждането на системата на най-голямата гара в страната е било отложено за есента, уточни Маринов.  Образуването на опашки по касите и по-голямото изчакване е породено от факта, че новата и старата система работят паралелно. Ако например искате да си закупите билет отиване и връщане от София до морето, старата система на централната гара в столицата изисква повече време за издаване на обратния билет, а във Варна и Бургас вече работи новата система. Допълнително време може да отнеме и издаването на билет по новата система, когато за първи път се закупува с карта за намаление, защото еднократно се въвеждат данните от картата.", "date": "2018.08.27", "title": "Продължава въвеждането на новата система за продажба на жп билети"}
{"url": "https://www.novinite.bg/articles/163602/Patyat-ubiec-Losha-platnost-slabo-sceplenie-API-znaeli-i", "text": "Преди два месеца лаборатория на АПИ тествала настилката на пътя-убиец край Своге, където на 25 август се обърна автобус и загинаха 16 души. Оказало се, че коефициентите за плътност и сцепление били в пъти под допустимите, но никой не си направил труда да вземе мерки.Защо пътищата у нас вместо да изпълняват основната си роля, а именно безопасно придвижване, се превръщат във фатални препятствия, отнемащи животи?\"В края на миналата седмица от Института за пътна безопасност алармирахме за това, че същият този път е в окаяно състояние, независимо, че е нова настилката. Държавата започна да се раздвижва, а институциите най-сетне проумяват, че липсата на отговорност води до война в мирно време и трябва да бъде създаден нов орган, който да се грижи за пътната безопасност\", коментира в студиото на \"България сутрин\" Руслан Баждеков от Института за пътна безопасност.Той бе категоричен, че пътната безопасност е национален проблем с национално значение.От Института за пътна безопасност напомнят, че освен за хората в района, пътят, на който стана трагичната катастрофа, е много важна алтернатива за движение между София и Видин, в случаите, когато Е-79 е в ремонт или поради други причини по направлението А-2, I-1 не може да се преминава (направлението София-Ботевград-Мездра-Враца).\"Може би за четвърти път за последната година ставаме свидетели на събиране при премиера след тежка катастрофа. Притеснително е, че на вчерашния брифинг се отбеляза, че ще се бърза да бъдат приети новите три закона за движение по пътищата. Във формата, в който бе представен обаче, той не става. Дори и перфектният закон не би решил проблема, ако няма изпълнителната власт не стои зад него\", отбеляза председателят на транспортната комисия в 43-то Народно събрание Настимир Ананиев.Пет пъти АПИ е изпращала писма на фирмата изпълнител и нищо не се е случило, върната ли е паричната гаранция, изброи част от проблемите Ананиев пред Bulgaria ON AIR.По думите му за оправяне на пътя убиеца отново трябва да дойдат пари от данъкоплатците. ", "date": "2018.08.27", "title": "Пътят-убиец: Лоша плътност, слабо сцепление. АПИ знаели, и?"}
