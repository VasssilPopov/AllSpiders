{"url": "https://www.novinite.bg/articles/171122/ES-otpuska-17-mln-evro-za-podobryavane-na-kachestvoto-na-vazduha-v-Balgariya", "text": "Европейският съюз отпуска близо 17 милиона евро за подобряване на качеството на въздуха в България.Проектът за чист въздух обхваща общините София, Бургас, Велико Търново, Монтана, Русе и Стара Загора, в които живее една трета от населението на България. Той ще пилотира подмяната на замърсяващи системи за отопление на домакинствата и ще изготви национални препоръки за преминаване към алтернативни форми на отопление.Замърсяването на въздуха от отопление и транспорт е сериозен проблем за България. Близо 90% от хората в градовете са изложени на завишени нива на фини прахови частици, а това е значително над средното равнище за Европейския съюз. Нивата на фини частици и бензопирен също значително надвишават целевите стойности в много градове. ", "date": "2019.02.15", "title": "ЕС отпуска 17 млн. евро за подобряване на качеството на въздуха в България"}
{"url": "https://www.novinite.bg/articles/171121/Izprashtame-predlojenie-do-SASht-za-dostavka-na-novi-iztrebiteli", "text": "Следващия вторник България официално ще изпрати предложение до САЩ за доставка на нови изтребители. Новината идва от Мюнхен, където премиерът Бойко Борисов и министри от кабинета участват в Конференцията по сигурността.\"Моят въпрос беше колко може да бъде доставката. Отговорът е 36 месеца. До края на май няма как да се подпише технически договорът, но до края на юни е технически възможно - зависи от преговорите. Ако стигнем до договор с F-16, идва другият проект, който трябва да бъде реализиран - за 3D радарите\", каза военният министър Красимир Каракачанов.", "date": "2019.02.15", "title": "Изпращаме предложение до САЩ за доставка на нови изтребители"}
{"url": "https://www.novinite.bg/articles/171123/Oshte-chetiri-sluchai-s-klinichni-simptomi-na-morbili-sa-saobshteni-ot-RZI-Blagoevgrad", "text": "На 15.02.2019 г. в Министерството на здравеопазването постъпи информация от РЗИ-Благоевград за нови 4 случая на морбили, всички хоспитализирани днес в Инфекциозното отделение на МБАЛ – Благоевград.  Три от случаите са на деца от гр. Разлог, съответно на възраст 1 г.5 м, 1 г.8 м и 13 г. Децата са били хоспитализирани в МБАЛ –  Разлог с различни диагнози и са били изписани преди да се появят клиничните симптоми на първите случаи на морбили, съобщени на 14.02.2019 г. В момента се проучва имунизационният им статус.Четвъртият случай е на мъж на 27 г. от гр. Разлог, пристигнал от Италия преди около седмица с оплаквания от висока температура и кашлица. Лекувал се е в домашни условия, но поради неповлияване на симптомите, след преглед от общопрактикуващ лекар, е хоспитализиран със съмнение за морбили. Мъжът е в тежко състояние с дихателна недостатъчност и е преведен в Отделение по анестезиология и интензивно лечение.От извършените лабораторни изследвания на постъпилите на 14.02.2019 г. 12 проби в Националната референтна лаборатория към НЦЗПБ до момента 7 са с положителен резултат за морбили. До края на деня се очаква да бъдат отчетени и останалите. ", "date": "2019.02.15", "title": "Още четири случаи с клинични симптоми на морбили са съобщени от РЗИ-Благоевград"}
{"url": "https://www.novinite.bg/articles/171120/API-Patuvashtite-v-oblast-Smolyan-da-karat-vnimatelno-i-sas-skorost", "text": "Агенция „Пътна инфраструктура“ апелира шофьорите, на които им предстои пътуване в област Смолян, да тръгват на път само с автомобили, подготвени за зимни условия, да карат със съобразена скорост, повишено внимание и да не предприемат изпреварване на снегопочистващата техника. Блокирането на движението от автомобили, които не са с подходящи гуми, затруднява работата на снегорините и възпрепятства пътуването на всички останали. От валежите през последното денонощие снежната покривка на места е до 35 см. Настилките се обработват и работата на снегопочистващите машини продължава за осигуряване проходимостта на републиканската мрежа. Трафикът на леки автомобили се осъществява без ограничения. В момента за снегопочистване е ограничено движението на товарни автомобили над 12 тона и на ремаркета и полуремаркета през проходите „Печинско“, „Превала“ и „Рожен“, както и по път II-37 Батак – Доспат, по път III-863 Соколовци - Момчиловци – Виево и по път III-197 Борино – разклон за Осина и по всички републикански пътища на територията на община Доспат. АПИ апелира туристите в Пампорово да не спират на пътното платно, тъй като паркирането на множество превозни средства затруднява работата на снегопочистващите машини, създават се задръствания и по-бавно предвижване при интензивен трафик в почивните дни. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.02.15", "title": "АПИ: Пътуващите в област Смолян да карат внимателно и със скорост"}
{"url": "https://www.novinite.bg/articles/171116/Nyama-opasnost-za-jivota-na-pette-deca-s-morbili", "text": "\"Няма опасност за живота на петте деца с морбили, които бяха докарани от Разлог в софийската университетска болница „Св. Анна”, каза началникът на инфекциозното отделение на лечебното заведение д-р Петър Петров, цитиран от БГНЕС.„Децата са в средно-тежко състояние. То се утежнява от факта, че те са с различни придружаващи заболявания – пиелонефрит, пневмонии, бронхити и фактически заболяването започва от болницата в Разлог. В тамошната болница постъпват, за да се лекуват от заболяванията си и там са заразени с морбили. Децата са неимунизирани, което е причината морбилната инфекция да се развие толкова бързо. Не е изключено състоянието им да се влоши, но нашата работа е да не позволим това да се случи и да ограничим епидемичното разпространение на заболяването”, заяви д-р Петров.Децата са на възраст от 4 месеца до 6 години, а ваксината се поставя на 13-месечна възраст.„Имунизираните деца, не че не могат да се разболеят, но шансът е много по-малък и заболяването ще премине много леко, може дори да не го усетим”, поясни още той.Началникът на отделението коментира, че децата ще останат по-дълго от обичайното време, заради придружаващите заболявания и заради това, че те не лекуват само морбилната инфекция. Докторът добави, че към този момент няма опасност от възникване на епидемия в страна.", "date": "2019.02.15", "title": "Няма опасност за живота на петте деца с морбили"}
{"url": "https://www.novinite.bg/articles/171118/Kyustendilsko-selo-propishtya-ot-masov-mor-na-kucheta", "text": "Кюстендилското село Соволяно пропищя от масово отравяне на домашни кучета в населеното място. Жертвите вече са не една или две, а поне 16. Последното отровено куче е на Веселка Кискимова, която в петък рано сутринта намира в двора на дома си мъртвото си куче. Жената веднага е подала сигнал до полицейското управление в Кюстендил и кметът на селото, Пламен Илиев. Тялото на поредното отровено животно е изпратено за аутопсия. В рамките на седмица по идентичен начин са починали 16 животни.Първоначално отровата беше разпръсната в района на детската градина на Соволяно. Това наложи в продължение на цяла седмица децата да не бъдат извеждани в двора на забавачката с цел безопасност.Последваха редица мерки, сред които на два пъти беше извършвана дезинфекция в района, но без резултат.„Най-вероятно има психопат от селото, който не спира да разхвърля отрова. Вече стигна до там, че я мята във всеки двор, където има куче. Страхуваме се за живота на всички ни“, коментираха притеснени жители на Соволяно. Част от тях дори спряха децата си от детска градина заради страх от случващото се.Единодушно жителите на Соволяно са категорични, че е необходима денонощна охрана, която да залови извършителят на зверството.„Ние започваме да охраняваме селото, след като няма кой да ни помогне. Ще дежурим на смени докато не хванем този психопат“, категорични са соволчани.Кметът на Соволяно призова всички собственици на домашни любимци да ги държат в дворовете си с цел безопасност. Последното отровено куче обаче е живеело в къща в края на селото.„При нас имаме регистрирани 74 домашни кучета. Няма скитащи или бездомни. Не мога да си обясня защо някой ще тръгне масово да ги избива. Соволяно е едно от най-спокойните села, няма кражби, няма и инциденти. За първи път се случва нещо подобно. Надявам се съвсем скоро извършителят да бъде установен“, обяви още кметът на населеното място Пламен Илиев.", "date": "2019.02.15", "title": "Кюстендилско село пропищя от масов мор на кучета"}
{"url": "https://www.novinite.bg/articles/171085/BSP-predlaga-parlamentarnta-komisiya-za-kontrol-na-sistemata-za-vinetkite", "text": "Депутатите от БСП  предлагат да се създаде временна парламентарна комисия, която да направи пълен преглед на възлагането, изпълнението на обществената поръчка за проектиране, изграждане и въвеждане на електронната система за събиране на таксите за ползване на републиканската пътна мрежа.Управляващите от ГЕРБ  предлагат министърът да дава информация за напредъка на системата и в срок до 31 март да създаде Обществен консултативен съвет по въвеждане на електронните винетки и система за таксуване на база време и изминато разстояние. Дебатите по темата продължават в парламента. Днешното пленарно заседание е посветено изцяло на парламентарен контрол, който започна в 9 часа с разискване по питане на БСП за политиката на Министерството на регионалното развитие и благоустройството по въвеждане на електронните винетки.В рамките на парламентарния контрол регионалният министър Петя Аврамова ще отчете и предприетите действия на държавата по сигнали за незаконно строителство по Черноморието.На депутатски въпроси ще отговарят още спортният министър Красен Кралев и министърът на образованието Красимир Вълчев. ", "date": "2019.02.15", "title": "БСП предлага парламентарнта комисия за контрол на системата за винетките"}
{"url": "https://www.novinite.bg/articles/171102/BDJ-s-promeni-v-dvijenieto-na-nyakolko-vlakove-zaradi-remonti", "text": "От 18-и февруари до 31-и март ще бъдат въведени временни промени в движението на някои влакове, които преминават по маршрута между гарите Твърдица и Шивачево. Причините за временното изменение в графика на тези влакове са ремонтни дейности по железния път, които Национална компания „Железопътна инфраструктура” ще извършва в посочения участъкЗа осигуряване на транспортно обслужване за клиентите на националния железопътен превозвач ще бъдат осигурени автобуси за пет влака в следните жп участъци:Поради извършваните ремонтни дейности нощният бърз влак № 3637 от София за Варна, който заминава в 23:05 ч., ще тръгва с 20 минути по-рано, т.е. в 22:45 ч., а нощният бърз влак № 3636 от Варна за София, ще пристига с 10 минути по-късно, т.е. в 06:14 ч.", "date": "2019.02.15", "title": "БДЖ с промени в движението на няколко влакове заради ремонти"}
{"url": "https://www.novinite.bg/articles/171110/Naj-malak-broj-bezrabotni-prez-yanuari-ot-2004-g-nasam", "text": "Малко над 209 000 са безработните, регистрирани в бюрата по труда през януари, като това е най-малкият им брой за този период на годината от въвеждането на административната статистика на Агенцията по заетостта през 2004 г. Равнището на безработицата е 6,4 на сто, покачва се 0,3 процента, но спрямо година назад е 0,8 на сто по ниско. През януари близо 17 700 души са постъпили на работа, 90 на сто от тях са устроени в реалната икономика.Най-търсените от работодателите професии са: персонал, полагащ грижи за хората; работници в добивната и преработващата промишленост, строителството и транспорта, бармани, сервитьори, готвачи, камериери.", "date": "2019.02.15", "title": "Най-малък брой безработни през януари от 2004 г. насам"}
{"url": "https://www.novinite.bg/articles/171103/Nacionalno-saveshtanie-na-rakovodniya-sastav-na-MVR", "text": "\r\nНационално съвещание на ръководния състав на МВР се провежда в сградата на Националната полиция.Първата част от национално съвещание на ръководния състав на МВР приключи. По-рано днес беше коментиран банковият обир, който стана рано тази сутрин. Това, което се знае до момента е, че най-вероятно нападателят е действал сам. Той се издирва, разпитите продължават. Състоянието на касиерката от МВР е добро.\r\n\r\n\r\n\r\n\r\n\r\n\r\n\r\n\r\n", "date": "2019.02.15", "title": "Национално съвещание на ръководния състав на МВР"}
{"url": "https://www.novinite.bg/articles/171098/Izvanredni-merki-zaradi-zarazata-ot-morbili-v-Blagoevgradsko", "text": "Извънредни мерки за спиране на разпространението на заразата от морбили в Благоевградско. Затворено е детското отделение в Разлог. Здравните медиатори пък тръгват спешно да обикалят хората, за да им обясняват ползата от ваксинирането на децата.В инфекциозното отделение на болницата в Благоевград са настанени 6 деца и 1 възрастен. 5 деца са транспортирани в болница „Св. Анна” в София. Малко по-късно анализи ще докажат дали тези 12 души наистина са болни от морбили. Към момента от регионалната Здравна инспекция обхождат района около Разлог и търсят хора, които са имали контакт с децата, които са заразени.Според директора на РЗИ-Благоевград не е имало как лекарите в Разлог да разпознаят болестта и да изолират болните от морбили деца, преди те да разпространят заразата в детското отделение на болницата.заяви директорът на РЗИ – Благоевград д-р Калоян Калоянов.От Инфекциозното отделение на болница \"Св. Анна\" в София заявиха, че децата са леко, до средно увредени от болестта. Предстои им лечение с продължителност от поне пет дни. Всички те не са били имунизирани.В ромската махала в Благоевград здравните медиатори са категорични, че всички деца са обхванати и ваксинирани, затова са и сигурни, че тук заразата морбили няма как да бъде В училищата и в детските градини в областта са взети всички възможни мерки срещу разпространението на болестта. От РЗИ обаче не изключват възможността болните от морбили да се увеличат в рамките на деня.  ", "date": "2019.02.15", "title": "Извънредни мерки заради заразата от морбили в Благоевградско"}
{"url": "https://www.novinite.bg/articles/171086/Borisov-beshe-nagraden-s-naj-visokoto-darjavno-otlichie-na-Sarbiya-Ordenat-na-Republika-Sarbiya", "text": "„Позволете ми да приема тази награда от името на всички българи, които положиха огромни усилия по време на Българското председателство – на всички, които вярваме, че Сърбия е неразделна част от Европа, че в най-скоро време ще бъде член на Европейския съюз“. Това заяви министър-председателят Бойко Борисов в Белград, след като беше награден с най-високото държавно отличие на Сърбия „Орденът на Република Сърбия“.Призът беше връчен от сръбския президент Александър Вучич на националния празник на западната ни съседка - Денят на държавността на Република Сърбия. Българският министър-председател Борисов подчерта, че няма по-добро от това съседите да са държави-членки на ЕС, защото така заедно можем да работим по набелязаните инфраструктурни проекти – жп линиите, магистрали, газопроводи, туризъм. „Мога да ви уверя, че колкото и труден да е светът, колкото и трудни решения да взехме, особено след война – аз вярвам и виждам, че Сърбия върви по верен път и няма по-хубаво от приятелството, от мира и дружбата между народите,“ категоричен беше премиерът Борисов. „Орденът на Република Сърбия“ е най-високото държавно отличие в страната. Той се връчва с указ за изключителните заслуги на министър-председателя Бойко Борисов за развиването и затвърждаването на миролюбивото сътрудничество и приятелските отношения между Република Сърбия и Република България.", "date": "2019.02.15", "title": "Борисов беше награден с най-високото държавно отличие на Сърбия „Орденът на Република Сърбия“"}
{"url": "https://www.novinite.bg/articles/171093/Borisov-pred-Gardian-Ekip-ot-UK-sledovateli-e-v-Balgariya", "text": "\r\nЕкип от британски следователи е в България, за да разследва евентуални връзки между отравянето на Емилиян Гебрев през 2015 г. и това на Сергей Скрипал и дъщеря му Юлия, пише в. \"Гардиън\".\r\n\r\nВестникът публикуваизявление на българския премиер Бойко Борисов, в което той заявява: \"Има британски екип у нас. Те провеждат съвместно разследване с българските правоприлагащи органи\".\r\nВ статията на британското издание се посочва, че през октомври миналата година, след като разговарял с приятел за случая \"Скрипал\", Гебрев се обърнал към българските прокурори, за да им предаде резултатите от лабораторните тестове от 2015 г. Според него те показват, че може да е бил отровен с вещество, подобно на \"Новичок\", за което се смята, че е използвано срещу Скрипал и дъщеря му.\r\n\"От момента, в който чухме думата \"Новичок\", ние веднага се свързахме с нашите британски партньори\", казва Борисов, като добавя, че това се е случило преди няколко месеца.\r\n\"Цялата информация, която имаме за движението, мястото на престой, партньорството и контактите, които този човек е имал и за който знаем, е предоставена на британските разузнавателни служби\", добавя още Борисов. Българският премиер обаче отказа да каже дали британският екип е съставен от полицаи или от разузнавачи, пише \"Гардиън\". Самият Емилиян Гебрев пък отрече да знае за такъв екип, работещ в България.\r\n\"Какъв британски екип от следователи? За първи път чувам за такова нещо от Вас. Никой не ме е потърсил\", казва бизнесменът пред британското издание.\r\n", "date": "2019.02.15", "title": "Борисов пред \"Гардиън\": Екип от UK следователи е в България"}
{"url": "https://www.novinite.bg/articles/171083/Dneven-horoskop-za-petak", "text": "Днес ще бъдете на ръба на лудостта и то по една много проста причина- всеки ще се опитва да ви оценява. Животът става все по-интересен и забързан. Предстоят ви много приключения, а вие ще си създадете и допълнително сами.Някой много близък- член на семейството или близък приятел- ще ви бъде много необходим днес. Ще бъде много добре просто да му дадете това, от което има нужда и да спрете да се опитвате да направите нещата по свой начин.Отдайте на колегите си малко повече внимание днес, като поне общувате с тях. Те може да се почувстват изоставени, ако работите самостоятелно цял ден или отидете на срещи без тях, така че ги допуснете до себе си.Представителите на останалите зодии могат да намерят дневния си хороскоп ", "date": "2019.02.15", "title": "Дневен хороскоп за петък"}
{"url": "https://www.novinite.bg/articles/171076/Mashtabna-akciya-na-GDBOP-v-Blagoevgrad", "text": "Мащабна акция на ГДБОП и ДАНС се е провела тази нощ в Благоевград, съобщава БГНЕС.Над 10 души са задържани на територията на града. Засега няма официална информация от полицията в Благоевград, тъй като акцията е на екипи от София, а местната полиция само съдейства.На този етап не е ясна и целта на акцията. Има вероятност тя да е насочена като противодействие на наркоразпространението в областта.", "date": "2019.02.15", "title": "Мащабна акция на ГДБОП в Благоевград"}
{"url": "https://www.novinite.bg/articles/171087/VMRO-Sofiya-s-programa-za-obrazovanata-rajdaemost", "text": "Общинските съветници от ВМРО в Столичния общински съвет внасят доклад, който предвижда отпускане на еднократна финансова помощ за насърчаване на раждаемостта и отглеждането на деца на територията на  Столична община. Предложението на Патриотите е за първо дете помощта за семейството да е 200 лв., за второ – 500 лв., за трето – 1 300 лв., като условието е родителите да имат завършено средно образование. За по-висока степен на образование, еднократната помощ е съответно по-голяма по размер.Това бе обявено пред журналисти в парламента днес.В мотивите си вносителите от ВМРО посочват, че това е политически и управленски инструмент, чрез който Столична община да стимулира раждаемостта сред отговорните родители. Програмата е разработена от председателя на Национален младежки комитет на ВМРО адвокат Михаил Петров и е одобрена от Областния комитет на ВМРО – София като средство за подпомагане на младите семейства на територията на столицата.Критериите, които Патриотите от ВМРО са заложили за отпускане на помощта, са минимум средно образование и постоянен/настоящ адрес на територията на Общината, като за постоянен адрес се предвижда две години уседналост преди раждането на детето, а за настоящ адрес – три години. Родителите с образователна степен „Бакалавър“ или „Магистър“ ще получават по-голям размер еднократна помощ. За второ и трето дете съответно сумите на еднократната помощ нарастват.За първо дете при родители с еднаква степен на образование се предвиждат:1. Родители със средно образование – сума в размер на 200 лв.;2. Родители с висше образование степен „Бакалавър“ – сума в размер на 250 лв.;3. Родители с висше образование степен „Магистър“ – сума в размер на 300 лв.За второ дете при родители с еднаква степен на образование се предвиждат:1. Родители със средно образование – сума в размер на 500 лв.;2. Родители с висше образование степен „Бакалавър“ – сума в размер на 600 лв.;3. Родители с висше образование степен „Магистър“ – сума в размер на 700 лв.За трето дете при родители с еднаква степен на образование се предвиждат:1. Родители със средно образование – сума в размер на 1300 лв.;2. Родители с висше образование степен „Бакалавър“ – сума в размер на 1500 лв.;3. Родители с висше образование степен „Магистър“ – сума в размер на 1700 лв.Според ВМРО, раждаемостта в София е около 13 000 деца на година, като около 45% от семействата са с поне един родител с висше образование. Позовавайки се на данните от последното преброяване на населението от 2011 г., Патриотите предвиждат съотношение между семействата с едно, две и три деца в пропорция 6:3:1. По този начин те изчисляват, че приблизителната сума на година за изпълнение на програмата е 6,5 млн. лв. Предложението на общинските съветници от ВМРО е средствата да се осигуряват ежегодно от бюджета на Столична община.В аргументите се посочва, че програмата е реален израз на заложената в програмата на ВМРО стратегия за подпомагане на тридетния модел и за насърчаване на интелигентната раждаемост и отговорното родителство. Чрез създаването на общински механизъм за еднократна финансова помощ целта е да се подпомагат младите семейства и да се облекчат, като с тези средства се покрият част от разходите в първите месеци от раждането на детето. Въведен е образователен критерий, който е обективна възможност да се подпомагат семейства, които не създават деца в риск. Програмата е част от мерките за справяне с демографската криза и инструмент за стимулиране на устойчив семеен модел, който изключва феномена „раждане на деца заради социални помощи“.Програмата бе представена от общинския съветник в СОС от групата на „Патриоти за София – ВМРО и АТАКА“ – Карлос Контрера и председателя на Национален младежки комитет на ВМРО – адв. Михаил Петров. Народните представители от ВМРО в ПГ на „Обединени патриоти“ Красимир Богданов и д-р Калин Поповски изразиха подкрепата си към това начинание и споделиха, че ще предложат да се подеме инициативата по приемане на тази програма за образованата раждаемост по местата, от където депутатите са избрани, защото трябва да се стимулира отговорното родителство. Тези наши действия са всъщност част от предложената от вицепремиера Красимир Каракачанов , завърши Богданов.", "date": "2019.02.15", "title": "ВМРО – София с програма за образованата раждаемост"}
{"url": "https://www.novinite.bg/articles/171078/Kriminalist-Mito-Ochite-predstavlyava-golyam-interes-za-turskite-slujbi", "text": "\r\nДимитър Желязков - Митьо Очите е личност, която в годините, когато се е развивала организираната престъпност, е била необходима на много хора. Това коментира криминалистът Ботьо Ботев в сутрешния блок на БНТ. Според него развитието на обществените процеси в онова време е благоприятствало създаването на престъпни групировки.\r\n\r\n\r\n\r\n\r\n\r\n\r\n", "date": "2019.02.15", "title": "Криминалист: Митьо Очите представлява голям интерес за турските служби"}
{"url": "https://www.novinite.bg/articles/171090/Skandal-na-pazar-v-Targovishte-56-godishen-namushka-48-godishen", "text": "48-годишен мъж е намушкан с нож при скандал в района на кооперативния пазар на Търговище, съобщиха от МВР.Случката се разиграла на 14 февруари след възникнал около 14:00 часа скандал. Тогава неизвестен извършител намушкал с нож в областта на корема 48-годишен мъж, в резултат на което пострадалият е приет за лечение в МБАЛ - Търговище, без опасност за живота.След проведени незабавни издирвателни действия е установено, че извършител на деянието е 56-годишен мъж от село Лиляк.Той вече е задържан в РУ - Търговище. По случая е образувано досъдебно производство.", "date": "2019.02.15", "title": "Скандал на пазар в Търговище: 56-годишен намушка 48-годишен"}
{"url": "https://www.novinite.bg/articles/171100/Napadatelyat-ot-bankata-vzel-mejdu-10-hil-i-12-hil-leva", "text": "Между 10 000 и 12 000 лева са откраднати при банковия обир тази сутрин в столицата, а маскираният мъж, който извърши грабежа, е носил пистолет, обяви на извънреден брифинг във връзка със случая директорът на СДВР гл. комисар Ивайло Иванов. Припомняме ви, че престъплението стана в началото на работния ден в банков клон в ж.к. \"Сухата река\". Иванов обясни, че мъжът е нахлул в банката маскиран с оръжието в ръка. Не е ясно обаче дали пистолетът е бил истински, информира Канал 3. Крадецът обаче използвал и лютив спрей, като напръскал охранителя, след което принудил служителите да му дадат парите. Тръгнал си е пеша. От МВР вече са разпространили описанието му – телосложението и облеклото му и го издирват.", "date": "2019.02.15", "title": "Нападателят от банката взел между 10 хил. и 12 хил. лева"}
{"url": "https://www.novinite.bg/articles/171079/Parlamentat-othvarli-predlojenieto-na-BSP-za-smyana-na-sastava-na-CIK", "text": "\r\n30 минути след полунощ депутатите отхвърлиха искането на БСП за нов състав на Централната избирателна комисия.След 12 часа работа и само 100 дни преди евровота Парламентът прие окончателно промените в Изборния кодекс.\r\n\r\n\r\n\r\n\r\n\r\n\r\n\r\n\r\n", "date": "2019.02.15", "title": "Парламентът отхвърли предложението на БСП за смяна на състава на ЦИК"}
{"url": "https://www.novinite.bg/articles/171095/Ombudsmanat-dava-preferenciyata-na-Konstitucionniya-sad", "text": "Грубо посегателство върху правата на българските граждани е вдигането на прага на преференциите, заяви Мая Манолова в кулоарите на парламента. Омбудсманът ще сезира Конституционния съд веднага след обнародването на приетия късно снощи след 15 часа дебати Изборен кодекс.\"Отнемат правото на българите да гласуват за личности, което право те поискаха с референдума през 2015 г. Преференцията вече става абсолютно безсмислена. Това е все едно да искаш да си купиш хляб, но той да струва 130 хил. лв.\", изригна Манолова.\"130 000 гласа са нужни за разместване на листата, което е ясно, че няма как да се случи\", категорична е тя. Манолова протестира и за отлагането за неопределено време на електронното гласуване, което отново, по думите й, ще ощети сънародниците ни зад граница. Абсурд е, според омбудсмана, също така решения на ЦИК да се обжалват в местни административни съдилища.\"Нарушават се основни конституционни принципи и затова заедно с моя екип вече работим по конституционна жалба, защото няма как да остана безразлична към посегателството към българските граждани. Това е 13-та поправка на изборния кодекс и всяка следваща отнема още и още права, обобщи Манолова.", "date": "2019.02.15", "title": "Омбудсманът дава преференцията на Конституционния съд"}
{"url": "https://www.novinite.bg/articles/171114/Policai-ot-Burgas-izzeha-golyamo-kolichestvo-kontrabanden-tyutyun", "text": "Близо 430 килограма контрабанден тютюн са открити и иззети при специализирана акция на сектор „Икономическа полиция” при ОД на МВР – Бургас. Това съобщиха от пресцентъра на институцията.Акцизната стока била открита в отсека на товарен микробус с кюстендилска регистрация. Автомобилът бил ползван като депо  от 33-годишен мъж от Бургас.Изделието е било разпределено и пакетирано във вакуумирани торби от по 10 и 20 килограма. Според експерти, тютюнът се предлага на клиенти, а цената му на черния пазар варира от 30 до 40 лева килограмът.Собственикът на микробуса е задържан с полицейска мярка за 24 часа. По случая е образувано досъдебно производство.От началото на годината служителите на сектор „Икономическа полиция” при ОДМВР – Бургас са иззели общо 1 115 000 къса цигари от различни марки, без акцизен бандерол.", "date": "2019.02.15", "title": "Полицаи от Бургас иззеха голямо количество контрабанден тютюн"}
{"url": "https://www.novinite.bg/articles/171104/Novo-napadenie-nad-medici-tozi-pat-v-Nova-Zagora", "text": "Деветнайсетгодишен младеж бе задържан за нападение над медицински служител във филиала за Спешна медицинска помощ, предаде кореспондентът на БГНЕС от града.Няколко часа след инцидента младият мъж е освободен от ареста.Поредното нападение над спешни медици се случва след инфаркт на бащата на момчето, който е бил на 48 години и е починал в ръцете на лекарите. Те са се борили за живота на мъжа, но инфарктът е бил масиран, обясниха от болничното заведение.Заради загубата, синът му – на 19 години, силно афектиран, нападнал медиците, когато му съобщавали за смъртта на баща му.Медицински специалист от спешното е получил наранявания по лицето. “Не може да се работи в тази обстановка. Ще настояваме за охрана”, каза завеждащият на отделението д-р Хусин Калаш.Още един лекар обаче се оказва нападнат, ден преди случката с 19-годишния младеж. Случаят разказа днес потърпевшият лекар Йордан Михайлов.“Бях на дежурство в поликлиниката. При смяната на дежурните екипи, дойде мъж, който настоя веднага да бъде прегледан. Ние в този момент се сменяхме и дезинфекцираме кабинета. Бях нападнат в гръб, блъскан и ритан. Това е признак на ниска култура”, заяви потърпевшият лекар.", "date": "2019.02.15", "title": "Ново нападение над медици, този път в Нова Загора"}
{"url": "https://www.novinite.bg/articles/171084/Obraha-bankov-klon-v-stolichniya-kvartal-Suhata-reka", "text": "Маскиран мъж обра банков клон в столичния квартал \"Сухата река\" тази сутрин. Сигналът е подаден в МВР минути след 8,30. Мъжът е влязъл, напръскал е със спрей една от служителките, след това е взел около 5 хиляди лева. Полицията го издирва. Точната сума на откраднатите пари тепърва ще се изяснява. ", "date": "2019.02.15", "title": "Обраха банков клон в столичния квартал \"Сухата река\""}
{"url": "https://www.novinite.bg/articles/171111/Zadarjaha-alo-izmamnik-v-Gabrovo", "text": "Ало измамник от Габрово, задигнал над 150 000 лева, златни накити и юбилейни монети от жертвите си, беше задържан от криминалисти. 54-годишният мъж е уличен за участие в 18 телефонни измами, извършени през миналата година.Установено е, че той е получавал парите и вещите от потърпевшите - жители на Габрово и Севлиево. Продължава работата по изясняване на цялостната престъпна дейност на задържания.", "date": "2019.02.15", "title": "Задържаха ало измамник в Габрово"}
{"url": "https://www.novinite.bg/articles/171091/Republika-Severna-Makedoniya-uvedomi-stranite-chlenki-na-OON-za-novoto-si-ime", "text": "\r\nРепублика Северна Македония уведоми държавите-членки на ООН, включително и България, и страните със статут на наблюдател в световната организация за новото си конституционно име. То влиза в сила автоматично като резултат от сключването и ратифицирането от двете страни на Договора от Преспа, съобщиха от МВнР.\r\n„Официалното име на държавата ще бъде Република Северна Македония, което е конституционното наименование на страната. Краткото име ще бъде Северна Македония“, се казва във вербална нота, получена в Постоянното представителство на Република България към ООН в Ню Йорк.\r\n\r\n\r\n\r\n\r\n\r\n\r\n\r\n\r\n", "date": "2019.02.15", "title": "Република Северна Македония уведоми страните-членки на ООН за новото си име"}
{"url": "https://www.novinite.bg/articles/171097/Ispanskiyat-premier-Pedro-Sanches-svikva-predsrochni-parlamentarni-izbori", "text": "\r\nИспанският министър-председател Педро Санчес свиква предсрочни избори на 28 април.\r\n\r\n\r\n\r\n\r\n\r\n", "date": "2019.02.15", "title": "Испанският премиер Педро Санчес свиква предсрочни парламентарни избори"}
{"url": "https://www.novinite.bg/articles/171082/Garciya-premahva-imuniteta-na-deputati", "text": "Гръцкият парламент гласува промяна в няколко члена на Конституцията, което ще улесни съдебното преследване срещу корумпирани политици, съобщиха от кабинета на премиера, пише БГНЕС.Законодателите отмениха имунитета на министри и депутати, който се оказа основна пречка за решаване на няколко случая на корупция, датиращи от преди 20 години.Съгласно досегашния закон, министрите не можеха да бъдат съдени ако са минали два парламентарни мандата от извършването на престъплението.Промените засягат и правилата за избор на президент, така че ако парламентът не може да го избере, няма да се налага да се саморазпуска. подобен сценарий през 2015 година доведе до предсрочни избори, след като народните представители три пъти не успяха да постигнат консенсус по избора на държавен глава.Планираните промени предвиждат и въвеждането на политическа клетва за държавни служители и определение, че държавата е „религиозно неутрална“.За да влязат в сила промените, ще трябва да минат и на второ четене. То трябва да бъде насрочено преди изборите през октомври. ", "date": "2019.02.15", "title": "Гърция премахва имунитета на депутати"}
{"url": "https://www.novinite.bg/articles/171108/Otkriha-alkohol-i-cigari-bez-banderol-pri-specoperaciya-v-Kardjalijsko", "text": "40 литра алкохол и 9,3 кг нарязан тютюн без бандерол са били открити в хода на специализирана операция за противодействие на престъпността в малките и отдалечени населени места вчера на територията на РУ-Кърджали. Около 7 часа на КПП „Чилик“ за проверка бил спрян лек автомобил „Мерцедес“ с хасковска регистрация, управляван от 43-годиишен. В автомобила полицаите открили безакцизни стоки – алкохол и тютюн, които са иззети и са на съхранение в РУ-Кърджали. Образувано е досъдебно производство по член 234 от Наказателния кодекс за държане на акцизни стоки без бандерол, когато по закон се изисква такъв.", "date": "2019.02.15", "title": "Откриха алкохол и цигари без бандерол при спецоперация в Кърджалийско"}
{"url": "https://www.novinite.bg/articles/171113/V-ES-vlizat-v-sila-novi-pravila-za-zaverkite-na-dokumentite", "text": "В ЕС от утре започва прилагането на нови правила, с които се намаляват разходите и формалностите за гражданите, които живеят извън собствената си страна, съобщи Европейската комисия.Досега гражданите, които се преместват или живеят в друга държава от ЕС, трябва да заверяват издадените им официални документи (например удостоверение за раждане, брак или смърт), за да докажат истинността им. С новите правила отпада необходимостта от такава заверка при представянето на официални документи, издадени в държава от ЕС, пред властите на друга държава в Общността.По новите правила в много случаи от гражданите няма повече да се изисква да предоставят превод от заклет преводач на официалните си документи. Занапред официалните документи трябва да бъдат приемани като истински от властите в останалите държави от ЕС, без да бъде необходимо да носят заверка. Премахва се задължението за гражданите да представят във всички случаи заверено копие и заверен превод на издадените им официални документи.За да се избегне нуждата от такъв превод, гражданите могат да поискат стандартни удостоверения на всички езици на ЕС, които ще се прилагат към официалните документи за улеснение на превода. Предвидени са защити срещу измамите. Ако получаващата документа служба има основателни съмнения, може да направи проверка в съответната друга държава от ЕС по действащата информационна система за вътрешния пазар. Държавите ще продължат да прилагат своите национални правила за признаването на съдържанието и действието на официалните документи, издадени в други държави от ЕС.Около 17 милиона граждани на ЕС живеят в държава от Общността. Около два милиона граждани на ЕС всекидневно пресичат граница, за да работят или учат.Правилата обхващат официалните документи, с които се удостоверяват раждане, смърт, име, брачно състояние и семейното положение, развод и законна раздяла, регистрирано съжителство, произход, осиновяване, местоживеене и/или местопребиваване, националност, съдебно минало, правото на гражданина да избира и да бъде избиран в общинските избори и в изборите за Европейски парламент. Въвеждат се многоезични стандартни удостоверения за улеснение на превода на официални документи в посочените области.", "date": "2019.02.15", "title": "В ЕС влизат в сила нови правила за заверките на документите"}
{"url": "https://www.novinite.bg/articles/171106/Franciya-s-priziv-kam-Velikobritaniya-za-reshenieto-za-Brexit", "text": "Френският министър по европейските въпроси Натали Лоазо призова днес Великобритания да реши час по-скоро какво ще прави с Brexit, предаде Ройтерс.\"Заявявам на нашите британски приятели, че е крайно време да решат дали да напуснат при благоприятни условия, или рязко\", каза тя пред радио Ер Те Ел.По думите на Лоазо това си е „чисто британски избор” .„Ние казваме „Побързайте”, допълни още тя.Великобритания трябва да напусне ЕС на 29 март. Снощи премиерът Тереза Мей понесе поражение в парламента. Това поставя под въпрос изпълнението на нейното обещание към европейските лидери, че в Лондон ще бъде одобрена сделката за развода, ако те й направят отстъпки, отбелязва Ройтерс.", "date": "2019.02.15", "title": "Франция с призив към Великобритания за решението за Brexit"}
{"url": "https://www.novinite.bg/articles/171075/Dnes-shte-preobladava-oblachno-vreme", "text": "Днес ще преобладава облачно време. На места ще има превалявания от сняг, по-значителни ще са в планинските райони. Главно по Черноморието и по поречието Дунав ще са предимно от дъжд и мокър сняг. До края на деня валежите ще спрат и облачността ще се разкъсва. Ще духа до умерен, в Източна България временно до силен вятър от север-североизток. Максималните температури ще са между 1° и 6°, по-високи по долното поречие на Струма, за София – около 2°. Над планините ще е предимно облачно, мъгливо и ще превалява сняг. Ще духа умерен, по високите и открити части силен североизточен вятър. Максималната температура на височина 1200 метра ще е около минус 4°, на 2000 метра – около минус 10°.Над Черноморието ще е предимно облачно, с превалявания от дъжд и мокър сняг. Ще духа умерен, временно до силен вятър от север-североизток. Максимални температури между 4° и 6°. Температурата на морската вода е 6-7°. Вълнението на морето ще е 3-4 бала.", "date": "2019.02.15", "title": "Днес ще преобладава облачно време"}
{"url": "https://www.novinite.bg/articles/171077/Bum-na-morbili-v-sveta", "text": "Усилията за спиране на разпространението на морбили по света се провалят, предупреждават Световната здравна организация. Случаите на заразяване с опасната болест в световен мащаб са се увеличили с близо 5 на сто през миналата година.Тревожната тенденция е глобална и засяга дори и богатите държави, където обхватът на ваксинациите по традиция е широк.До април страните трябва да докладват на Световната здравна организация за случаите на морбили, регистрирани през 2018 година.", "date": "2019.02.15", "title": "Бум на морбили в света"}
{"url": "https://www.novinite.bg/articles/171099/Balgarki-stavat-jertvi-na-trafik-v-London", "text": "80 % от секс работниците в кметство Енфийлд, Северен Лондон са от България и Румъния. Става въпрос за хиляди момичета на възраст около 18 години, включително и непълнолетни, които реално са жертви на трафик. Данните са официални. Те бяха представени пред депутатите от парламентарната комисия за българите в чужбина от Нишан Джингозян - представител на българската общност в Лондон.  Нишан Джингозян, който работи в програмата за социална интеграция на кметство Брент в Лондон обясни, че става въпрос за трафик на хора.\"Това е организиран трафик. Престъпна група, която набира тези момичета, защото те са наистина около 18 години, в повечето случаи под 18-годишна възраст. Набират ги в социалните мрежи в България, осигурят им превоз до Лондон. Всичко е организирано. Там има някой, който ги поема. Настаняват ги в жилища. В момента, в който пристигнат в Лондон, им се вземат личните документи - нямат лична карта, нямат паспорт, не говорят английски, не знаят към кого да се обърнат. Те са класически жертви на трафик\" разказва Джингозян. Повечето от момичетата от България са от райони с висока безработица и бедност, посочи още Джингозян.  \"Всички са български граждани. Някои от тях са от ромски произход, но не само. Градовете, от които тези момичета пристигат, на базата на справка от полицията, това са градове в България смного високо ниво на безработица. Те споменаха Видин, Силистра, Казанлък и други малки градове и села около Пловдив. Може би това е основният мотив, нямайки никакви други алтернативи, да предприемат тази стъпка. Но това е организирана група и с такива мащаби, че нито едно локално кметство в Лондон, нито Великобритания като държава, би имала капацитета да се справи с този проблем\", обясни още той. С над 200 процента са нараснали престъпленията във Великобритания, породени от омраза след решението за Брекзит. Жертви на тези престъпления са основно граждани от Източна Европа, в това число и българи, посочи още Джингозян.", "date": "2019.02.15", "title": "Българки стават жертви на трафик в Лондон"}
{"url": "https://www.novinite.bg/articles/171125/Sled-Brekzit-MVR-shte-informira-britancite-za-usloviyata-za-prebivavane-u-nas", "text": "\r\nНа официалния сайт на Министерството на вътрешните работи вече има рубрика за Брекзит\r\n\r\n\r\n\r\n\r\n", "date": "2019.02.15", "title": "След Брекзит: МВР ще информира британците за условията за пребиваване у нас"}
{"url": "https://www.novinite.bg/articles/171089/Jena-ot-velikotarnovsko-selo-se-samozapali-zaradi-mizeriyata-nyamala-pari-za-lekarstva", "text": "52-годишна жена се самозапали в двора на къщата си в стражишкото село Камен. Трагедията се разиграла в четвъртък сутринта.Славка направила клада от стари дрехи и драснала клечката, а после влязла в пламъците. Жената веднага лумнала като факла, но за щастие съседи се притекли светкавично на помощ и успели да я изгасят, като мятали върху нея одеяла.Съпругът на жената през това време бил отишъл до магазина, но тя по-рано му казала, че сложи край на живота си по този начин. Славка била отчаяна от мизерията, семейството нямало пари за осигуровки и лекарства.Според съселяни на жената, преди време Славка пак правила опити за самоубийство, но я спасявали. Тя е откарана с изгаряния в болницата във Велико Търново, но без опасност за живота.", "date": "2019.02.15", "title": "Жена от великотърновско село се самозапали заради мизерията, нямала пари за лекарства"}
{"url": "https://www.novinite.bg/articles/171096/Chestita-nova-smart-e-v-kinata-ot-dnes-15-fevruari", "text": "На 15 февруари 2019 година ще се поздравим с Честита нова смърт – продължение на хита Честита смърт, в който колежанката Трий Гелбман попада във времева примка и е принудена да преживява отново и отново деня на своята смърт, докато не разкрие самоличността на собствения си убиец. Честита нова смърт променя и разширява митологията на познатия ни свят и разкрива какви са причините героинята на Джесика Рот Трий да попадне в капана на времето. Продължението ще даде отговори на много от въпросите, които останаха мистерия, а новосъздадените, смразяващи кръвта елементи във филма ще създадат усещане за още по-ужасяващото присъствие на неведението в живота на всеки човек.Също като своя предшественик, Честита нова смърт не е типичен хорър, а преплита множество жанрове, което придава на историята по-голяма тежест и я прави достъпна за по-широк кръг зрители. За филма се завръща почти целият оригинален творчески екип, в това число режисьорът Кристофър Ландън (Паранормална активност: Белязаните), който е и сценарист, както и изпълнителката на главната роля Джесика Рот (Ла Ла Ленд). Продуцент е Джейсън Блум (На парчета, Бягай!, Камшичен удар, Честита смърт ). Към изпълнителните продуценти на Честита смърт Анджела Манкузо и Джон Балдечи се присъединява Самсон Муке (Scouts Guide to the Zombie Apocalypse). В ролите влизат отново още Израел Брусард и Руби Модин, а към тях се присъединяват Сураж Шарма, Рейчъл Матюс и др.Честита нова смърт ще ви застигне в кината на 15 февруари 2019 г.", "date": "2019.02.15", "title": "\"Честита нова смърт\" е в кината от днес - 15 февруари"}
{"url": "https://www.novinite.bg/articles/171092/Premestiha-chast-ot-bolnite-ot-morbili-deca-v-Sofiya", "text": "Пет деца от Разлог, на възраст от 8 месеца до 3-годишна възраст, заразени с морбили, са хоспитализирани в Инфекциозно отделение на УМБАЛ \"Св. Анна\" в София.Децата са леко, до средно увредени от болестта, заяви д-р Петър Петров началник на \"Инфекциозно отделение\" в болницата. Предстои им лечение с продължителност поне пет дни, преди да бъдат изписани. Децата не са били ваксинирани.", "date": "2019.02.15", "title": "Преместиха част от болните от морбили деца в София"}
{"url": "https://www.novinite.bg/articles/171094/Tir-blasna-i-ubi-chovek-kraj-grad-Levski", "text": "50-годишен мъж е загинал, след като е бил блъснат от тир край Левски. Това съобщиха от ОД на МВР – Плевен.Сигналът за инцидента е подаден около 21 часа снощи. На място са изпратени полицейски служители. След като медицински лица констатирали смъртта  на мъжа, служителите на реда идентифицирали тялото За случая е уведомен дежурен прокурор.След проведените бързи оперативни действия е установен паркиран в град Левски автомобилът, причинител на инцидента. Установен е водачът – 50-годишен местен жител.  Алкохолната му проба е била положителна. Дрегерът е отчел 0,74 промила. Образувано е досъдебно производство по случая. Водачът на товарния автомобил е задържан.", "date": "2019.02.15", "title": "Тир блъсна и уби човек край град Левски"}
{"url": "https://www.novinite.bg/articles/171081/40-sm-snyag-na-prohoda-Shipka", "text": "Близо 40 см е натрупаната нова снежна покривка на прохода Шипка, съобщи БНТ.20 машини са работили цяла нощ, за да остане пътят отворен. На самия връх се образуваха снежни навявания от по метър и половина.През цялата вечер полицейски коли са патрулирали на прохода.Очаква се днес времето да се стабилизира и да не създава неприятности по пътищата.", "date": "2019.02.15", "title": "40 см. сняг на прохода Шипка"}
{"url": "https://www.novinite.bg/articles/171105/Parlamentat-odobri-okonchatelno-novite-izborni-pravila", "text": "След 15 часа напрегнати дебати, процедурни хватки и извънредно заседание на Комисията по правни въпроси, депутатите гласуваха окончателно промените в Изборния кодекс, предаде репортер на БГНЕС.Парламентът не успя да започне работа от първия път заради липса на кворум, а дебатът по новите изборни правила стартира със скандал, в който депутати от управляващото мнозинство и опозицията си разменяха остри реплики и лични нападки. БСП обвини управляващите, че са писали промените в кодекса „на коляно“, а след това ги гласуват „на бързо“ и „на тъмно“. Основание за това им даде провелото се до късно в сряда заседание на ресорната комисия, докладът от което е раздаден на депутатите в четвъртък сутринта, минути преди да преминат към окончателното гласуване на текстовете.„Днес много от вас ще натискате копчета, без да знаете какво правите. Още тази вечер ще отидете в медиите, за да разказвате за решения, които не знаете. Този парламент има 8% рейтинг и единственото учудващо е, че все още има 8%, които му вярват“, обвини управляващите Крум Зарков от БСП.Последва изказване на председателят на Правната комисия Данаил Кирилов, в което той увери, че по време на дебатите са били внимателно изслушани всички съображения на опозицията.Напрежението в залата се повиши след като на трибуната излезе депутатът от БСП Явор Божанков, според когото българското общество е подложено „на произвола на една шайка“. От това обаче се почувства лично засегнат Вежди Рашидов от ГЕРБ. Абе, младеж, комсомолец, не си ли много малък да ми викаш шайка?“, попита той от парламентарната трибуна. „Не съм живял 68 години едно младо момче, което не било във войската, да ми вика шайка“, продължи Рашидов.След всичко това напрежението в зала спадна и депутатите заработиха монотонно, приемайки текст след текст. Изненадващо обаче Данаил Кирилов обяви извънредно заседание на Комисията по правни въпроси, където бяха приети важни промени чрез прегласуване на някои текстове.", "date": "2019.02.15", "title": "Парламентът одобри окончателно новите изборни правила"}
{"url": "https://www.novinite.bg/articles/171109/Dvama-ministri-ubediha-avtobusnite-prevozvachi-da-ne-izlizat-na-protest", "text": "Превозвачите няма да излизат на протест. Това обяви на пресконференция председателят на Конфедерацията на автобусните превозвачи в България и председател на Браншовия съюз за стопанска инициатива в транспорта Магдалена Милтенова.До това решение, браншът е стигнал след среща с финансовия министър Владислав Горанов и министъра на транспорта на Росен Желязков в четвъртък. На нея превозвачите и държавата са се разбрали как да действат оттук насетне.\"Много е важно, че в разговорите с министрите Владислав Горанов и Росен Желязков постигнахме съгласие, че двете министерства започват активна работа за справяне с проблема с нерегламентираните превози. От години искаме това да бъде криминализирано. Ако успеем да се справим с този проблем, ще бъдат решени и останалите казуси, които произтичат от него”, заяви Милтенова и добави, че по време на срещата са начертали пътна карта, по която да се движат и да решат проблемите до месец юни.Милтенова обясни, че ще бъде създадена работна група, която ще работи за справянето с проблемите в бранша. Тя поясни още, че заедно с държавата са фиксирали и срок за промяна на Закона за автомобилните превози.\"Има необходимост да бъде дадена точна дефиниция обществения превоз на пътници. За да намери държавата начин да се справи с нерегламентираните превози“, посочи тя и добави, че срокът за промяна на Наредбата за субсидиите на транспорта и компенсациите е 2 месеца, като Постановление 66 също трябва да бъде променено.В отговор на журналистически въпрос дали действията им не са с цел да повлияят на евроизборите, Милтенова каза, че те не обслужват политически партии и заложените крайни срокове за решаване на проблемите е юни, което е след самите избори.Стана ясно още, че планираният протест за 18 февруари окончателно отпада, но ако държавата не спази поетите ангажименти, превозвачите ще бъдат принудени да излязат на протест, защото в противен случай браншът е изправен пред фалит. ", "date": "2019.02.15", "title": "Двама министри убедиха автобусните превозвачи да не излизат на протест"}
{"url": "https://www.novinite.bg/articles/171088/Advokat-Vse-poveche-lekari-sadyat-pacienti-zaradi-obidi-v-internet", "text": "\"Агресията към лекарите е сериозен проблем, който не датира от вчера и днес, и случаите, които виждаме почти всеки ден, показват, че това нещо се развива във времето. Към настоящия момент физическата агресия срещу медици, в зависимост от степента на увредите, които се получават вследствие на нападението, се третират като телесна повреда – лека, средна или тежка\", обясни в сутрешния блок на bTV д-р Мария Петрова, адвокат по медицинско право.\"През 2013 г. бяха направени изменения в Наказателния кодекс и лекарите бяха приравнени към съдии, прокурори, длъжностни лица и наказанията за нападения срещу тях значително бяха увеличени. Факт е обаче, че от 2013 г. насам не наблюдаваме спад на нападенията срещу тях. Най-често извършителят на даденото престъпление е с чисто съдебно минало и бива освобождаван от наказателна отговорност, налага му се глоба от 1000 до 5000 лева\", посочи още д-р Петрова.Вербалното насилие е по-често срещано от физическото насилие спрямо лекари и понеже разговорите между лекар и пациент често се водят в една по-интимна среда, когато няма свидетели, лекарите не могат да защитят правата си, коментира още тя.Д-р Петрова, допълни обаче, че се развиват и увеличават делата, заведени от лекари заради обиди в социалните мрежи. Лекарите недоволстват от негативните коментари за тяхната работа.", "date": "2019.02.15", "title": "Адвокат: Все повече лекари съдят пациенти заради обиди в интернет"}
{"url": "https://www.novinite.bg/articles/171119/Borisov-shte-uchastva-v-Myunhenskata-konferenciya-po-sigurnostta", "text": "Започна участието на министър-председателя Бойко Борисов в Мюнхенската конференция по сигурността, съобщи пресслужбата на кабинета.Заедно с останалите световни лидери българският премиер присъства на официалното й откриване. Програмата му в рамките на важния форум продължава с редица двустранни срещи.Премиерът Борисов ще разговаря с министър-председателя на Държавата Либия Файез Сарадж, с главния преговарящ на ЕС за Брекзит Мишел Барние, както и с изпълнителния директор на Американския еврейски комитет Дейвид Харис. Българският министър-председател ще проведе двустранни срещи също с председателя на германския Християндемократически съюз Анегрет Крамп-Каренбауер и с председателя на парламентарната група на Християнсоциалния съюз в Бундестага Александер Добриндт.Във фокуса на Мюнхенската конференция по сигурността тази година са темите за самоутвърждаването на Европейския съюз, трансатлантическото сътрудничество и възможните последици от настъпилата нова ера на конкуренция между големите световни сили. ", "date": "2019.02.15", "title": "Борисов ще участва в Мюнхенската конференция по сигурността"}
{"url": "https://www.novinite.bg/articles/171107/Mladen-Marinov-Razsledvame-otravyaneto-na-Gebrev-s-kolegi-ot-Velikobritaniya", "text": "Представители на английските служби от вчера са в България, за да работят заедно с колегите си по разследването, свързано с опита за убийство на Емилиян Гебрев, каза вътрешният министър Младен Маринов. Той отказа конкретика колко точно британски експерти са тук, както и представители на кои служби са. Контакти със службите, обаче, били направени още при подаването на сигнала от Гебрев. Нямало как при влизането в страната на Сергей Федотов, граничните полицаи да са знаели дали това е негово агентурно име, каза Маринов и отказа повече информация с кого се е срещал Федотов у нас. През 2015 година, когато е първият подаден сигнал от бизнесмена, е работено само на национално ниво. Екип от британски следователи е в България, за да проучи дали отравянето на бизнесмена Емилиян Гебрев през 2015 година има връзка с отравянето на Сергей Скрипал и дъщеря му миналата година в Солсбъри, стана ясно вчера от британският вестник „Гардиън”. „Има британски екип тук“, е посочил в интервю за вестника премиерът Бойко Борисов. „Те провеждат съвместно разследване заедно с българските органи“, допълнил той. Евентуалната връзка между двата случая на отравяне беше поставена във фокуса на вниманието миналата седмица, след като разследващият сайт „Bellingcat“ обяви, че е открил документите за пътуване на предполагаемия агент на ГРУ, който използвал псевдонима Сергей Федотов. Тези документи показвали, че Федотов е бил България по време на отравянето на Гебрев и във Великобритания, когато Скрипал и дъщеря му също бяха отровени в Солсбъри. И в двата случая Федотов е използвал сходни модели на пътуване - не се появява за обратния си полет, след това се връща по друг маршрут. Българските власти потвърдиха, че Федотов е пътувал три пъти до България през 2015 година, включително по времето, когато Гебрев е бил отровен. \"Цялата информация, която имаме за движението, мястото на престой, партньорствата и контактите, които този човек е имал и за които знаем, са предоставени на британските правоприлагащи и разузнавателни служби\", казал Борисов пред вестника.", "date": "2019.02.15", "title": "Младен Маринов: Разследваме отравянето на Гебрев с колеги от Великобритания"}
{"url": "https://www.novinite.bg/articles/171115/Valchev-30-ot-vipusknicite-zaminavat-v-chujbina", "text": "\"Една не малка част от учениците, които завършват езикови гимназии, избират да учат в чужбина. По наши данни те са около 30%\". Това заяви министърът на образованието и науката Красимир Вълчев, предаде БГНЕС.Той коментира проблема с младите образовани българи, завършили престижни езикови и професионални гимназии, които масово напускат страната ни, избирайки да продължат да следват в чуждестранни университети и колежи. Такъв е примерът с 91 Немска езикова гимназия, която от години оглавява листата на най-елитните столични училища.„Причините за това са много - икономически, образователни. Ние, заедно с всички училища трябва да направим така, че да обвържем пазара на търсене на образование с търсенето на пазара на труда. Затова провеждаме тази политика – чрез говоренето, чрез приема, чрез допълнителните стипендии и финансиране на тези професионални направления“, обясни Красимир Вълчев.Той подчерта, че цифрите не са еднакви за цялата страна, а има различия в отделните региони, но все пак това е колективен проблем.„Във всички случаи езиковите гимназии трябва да бъдат развивани и утвърждавани, защото са едни от институциите с най-добри резултати, с най-добър капацитет и най-добри ученици в тях”, каза още Вълчев.Според него този въпрос трябва да се разглежда в контекста на политиката на министерството към насърчаване на профили и професии, които в по-голяма степен са свързани с математиката, техниката и природните науки.„Ние имаме остър недостиг на кадри с професионално техническо образование. Затова провеждаме редица политики за насърчаване на приема, в това число и стипендии в професионалните гимназии. Искаме повече ученици, и то с добри образователни резултати, да учат в инженерно-техническите професионални направления. Имаме драматичен недостиг в някои от тях, като енергетика, водно строителство и други“, допълни образователният министър. ", "date": "2019.02.15", "title": "Вълчев: 30% от випускниците заминават в чужбина"}
{"url": "https://www.novinite.bg/articles/171126/Rumen-Radev-otnovo-v-mejdunarodna-izolaciya", "text": "Втори опит за участие на президента Румен Радев в международно събитие се е увенчал с неуспех, пише ТОПНОВИНИ. Става дума за провеждащата се днес и утре Мюнхенска конференция по сигурността. На събитието от българска страна са поканени Бойко Борисов, Цветан Цветанов и Красимир Каракачанов.От президентската администрация са направени постъпки и Румен Радев да се присъедини към събитието. Покана за конференцията обаче така и не е била получена.Преди седмици екипът на Радев не споучи и в опита си да изпрати президента на традиционната молитвена закуска при държавния глава на САЩ Доналд Тръмп.Натоварен с важната за Радев задачатогава бе секретарят по външната политика Димитър Арнаудов. Възпитаникът на Московския държавен институт за международни отношения и бивш посланик в Албания е трябвало да осигури визита на Радев в Белия дом. В каузата е била въвлечена и Елена Поптодорова. Бившият посланик на България в Щатите е опитала да активизира контактите си, тъй като подобна “тиха дипломация” би реабилитирала името ѝ. Вместо това в сряда присъдата на Поптодорова влезе в сила.Докато българските политици се отправяха към Мюнхен, държавният глава участва в отбелязването на деня на Община Сухиндол и празника на лозарите и винопроизводителите. Днес Радев приема почетния караул в Хасково.Външнополитическата изолация на президента напомня за 2014-а, когато никой от големите световни лидери не искаше да се среща с тогавашния премиер Орешарски. Наблюдатели напомнят, че най-популярната визита на Орешарски бе във Виетнам, където откри български ресторант.", "date": "2019.02.15", "title": "Румен Радев отново в международна изолация"}
{"url": "https://www.novinite.bg/articles/171124/Borisov-provede-sreshta-s-libijskiya-premier-Fajez-Saradj", "text": "„Радвам се да те поздравя, знаеш колко много и важни са отношенията ни с Либия. Страхотни традиции и взаимоотношения. Сега се надявам да ни гостуваш в София и да възстановим предишните добри отношения“. С тези думи премиерът Бойко Борисов започна двустранната си среща с министър-председателя на Държавата Либия Файез Сарадж, която се проведе в Мюнхен. Двамата премиери са сред световните лидери, участващи в традиционната конференция по сигурността в баварския град. „Наистина е изключително удоволствие да се срещна с вас, г-н министър- председател. Имаме много добри традиционни отношения, които продължават десетилетия наред. Независимо от обстоятелствата, пред които сме поставени в последно време - в политически и друг аспект, имаме желание да работим с България именно по възстановяването на тези добри отношения“, заяви премиерът на Либия. Българският министър-председател посочи, че като член на Европейския съюз България споделя виждането колко съществено е сътрудничеството със страните от Северна Африка за намирането на устойчиво решение на проблемите, свързани с нелегалната миграция, екстремистката идеология и тероризма. Двамата премиери бяха на мнение, че размяната на посещения на високо равнище между България и Либия несъмнено ще набележат конкретните стъпки за активизиране на двустранното сътрудничество във всички области от взаимен интерес. Сфери с такова значение са здравеопазването, образованието, търговията, бизнеса. Министър-председателите Борисов и Сарадж обсъдиха също задържането на моторния танкер „Бадр/Бдин“. „Въпросът е с частноправен характер, въпреки това българското правителството се ангажира с него, за да не се отрази неблагоприятно на двустранните отношения. Готови сме да решим въпроса по начин, взаимно устройващ и двете страни“, посочи министър-председателят Бойко Борисов. Той добави, че корабът се намира в пристанище Бургас и ще остане там до окончателното изясняване на ситуацията. „В България действа принципът на разделението на властите и всички досегашни действия на българската администрация са базирани на актове на съдебната власт. Либийската страна, чрез своите процесуални представители, има възможност да защити своите законни права и интереси пред независимия български съд“, каза още министър-председателят Борисов. Той добави, че адвокатите на либийската страна следва да представят всички релевантни документи пред съдебните власти за окончателно решаване на спорните моменти. А представителите на българската администрация ще се съобразят с влезлите в сила съдебни решения в съответствие с принципа за законност, от който се ръководят. „За да няма и най-малка сянка на съмнение върху действията на българската държава по въпроса, всички компетентни органи на изпълнителната власт изясняват случая за евентуални неправомерни действия“, каза още премиерът Борисов. Либийският му колега заяви, че определя действията на българските власти по казуса като добри новини.", "date": "2019.02.15", "title": "Борисов проведе среща  с либийския премиер Файез Сарадж"}
{"url": "https://www.novinite.bg/articles/171080/Vseki-balgarin-gori-s-po-150-leva-godishno-zaradi-menteta", "text": "Правописна грешка в адресите на сайтове, имена на марки и названия на продукти ни жили с около един милиард лева годишно. Това показва проучване на „Монитор“, което се основава на редица доклади от Европейската комисия и по-точно от Службата на Европейския съюз за интелектуална собственост (EUIPO). Според последните публикувани данни страната ни е загубила над 500 млн. евро заради фалшиви стоки. Експертите посочват, че те са имали близки наименования до оригиналните продукти, като разминаването е било само в една буква, замаскирана като правописна грешка. Неточности е имало и в ужким легални сайтове, които също са се разминавали с една или две букви, така че само да приличат на оригиналните домейни, но да не препращат потребителите към страниците на истинските производители. Според проучванията на ЕК всеки българин губи по 150 лева годишно заради фалшивите стоки. Загуба има и в работните места, които се изчисляват на 17 хил. годишно, и то само заради ментетата. Причината за по-слабата заетост е, че законните производители произвеждат по-малко, отколкото биха произвеждали при липсата на фалшифицирани продукти и заради това наемат по-малко работници.", "date": "2019.02.15", "title": "Всеки българин гори с по 150 лева годишно заради ментета"}
{"url": "https://www.novinite.bg/articles/171117/Polovinata-obshtini-vav-Vidin-nyamat-apteki", "text": "Вшест от общо единадесет общини на област Видин няма работещи аптеки, съобщи доктор Владимир Вълчев, директор на Районната здравноосигурителна каса (РЗОК).\r\nНа територията на област Видин РЗОК има договори с 26 аптеки, разположени в пет общини, които осигуряват лекарствени продукти, частично или изцяло заплащани със средства от здравноосигурителния фонд.Извън областния град Видин РЗОК има договори със седем аптеки - в общините Белоградчик - две, Кула - две, Брегово и Димово и в село Градец - по една. С подписването на договорите и допълнителните споразумения към тях се осигуряват лекарства, както и диетични храни, медицински изделия, тест-ленти. През 2018 година най-много средства от бюджета на РЗОК Видин са преведени за лекарства - повече от 11 милиона лева.\r\nВ област Видин 2 800 души са сменили личния си лекар в края на 2018 година, което е най-големият брой на извършена смяна досега в региона, съобщи Вълчев. Причината не е в недоволство от работата на личните лекари, а от обстоятелството, че двама от тях са напуснали. Едната от освободените практики е регистрирана в село Връв, община Брегово, като в нея са били записани пациенти от още осем общини от областта. Това не е е добър пример за обслужване на населението, тъй като тези пациенти не могат да бъдат обслужени добре и след това подават жалби, каза Вълчев. Другата лекарска практика, която е освободена, е в във видинското село Градец. Там личният лекар е заминал за чужбина. Това е наложило пренасочване на пациентите от тези две практики към други лични лекари, уточни Вълчев. Той посочи, че там където представителите на местната власт са проявили активност, добронамереност и добро отношение към лекарските практики, то там се работи без проблеми. Като пример за добро отношение на местната власт към лекарските практики Вълчев посочи общините Димово, Брегово, Кула, Бойница и Ружинци.\r\n", "date": "2019.02.15", "title": "Половината общини във Видин нямат аптеки"}
{"url": "https://www.novinite.bg/articles/171101/Elena-Joncheva-Otnemaneto-na-preferencialniya-vot-e-golyam-udar-sreshtu-demokraciyata", "text": "Отнемането на преференциалния вот е голям удар срещу демокрацията. Това заяви депутатът от БСП Елена Йончева пред журналисти в Народното събрание. Думите ѝ са във връзка с промените в Изборния кодекс. По-рано омбудсманът Мая Манолова заяви, че ще се бори срещу промените в изборното законодателство пред Конституционния съд. Според Йончева е очевидно, че ГЕРБ и ДПС са гласували заедно срещу отнемането на правото на българските граждани. „Този висок праг на практика недостижим. Това е отнемане на правото на българския гражданин за преференциално гласуване“, допълни Йончева. Тя посочи, че текстовете са били приети на тъмно. „Може би следващото нещо, което трябва да предложим, е Народното събрание да заседава нощно време, за да може да спасим и тези 8% доверие на българския избирател. Да не се вижда цялото беззаконие и целия срам, който вършат българските депутати“, допълни Йончева. Във връзка с твърдението на Спас Гърневски, че ако човек е достатъчно доказан и хората по места, ще съберат необходимите гласове, дори при този висок праг, Йончева заяви, че това е невъзможно на практика. „Тези правила са измислени така от ГЕРБ и от ДПС, че да няма на практика преференциално гласуване“, заяви говорителят на БСП.", "date": "2019.02.15", "title": "Елена Йончева: Отнемането на преференциалния вот е голям удар срещу демокрацията"}
{"url": "https://www.novinite.bg/articles/171112/21-dushi-sa-s-potvardena-diagnoza-morbili-u-nas-ima-li-opasnost-ot-epidemiya", "text": "21 души са с потвърдена диагноза морбили у нас, 17 от тях са деца, информира Дарик главният здравен инспектор д-р Ангел Кунчев. Сред новоинфектираните е и 27-годишен мъж, който е внесъл вируса на дребната шарка от Италия. При болните деца от Банско и Разлог вероятно говорим за внос от Македония, където вирусът отне живота на три деца, допълни д-р Кунчев.Има ли опасност от епидемия?„Към тези 17 се прибавят още 4, които току-що ми съобщиха, и така стават 21. От всички тях три са деца от същата група, които са пребивавали в това знаменито детско отделение в Разлог, където е станал контактът. Така че те са малко последствие на направеното там разпространение. Има един мъж на 27 години, който се е върнал от Италия, директно с клинична картина“, заяви д-р Кунчев.„Вносът е вероятно от Македония, даже и тези, които са в Банско и Разлог, като за Банско имаме данни, но за Разлог не можем да открием източника, защото заболяването е толкова заразно, че става много бързо и лесно и няма нужда да си с някой в една стая часове. Достатъчно е да се разминете в коридора и пак може да стане заразяване. Така че вносни са засега“, допълни той.„Въпросът беше дали ще намерят почва да се развиват у нас, или не. Ако нещата се ограничат до този взрив в Разлог, ние и през годината все още ще имаме внос и на други места и това, че ще изникват отделни случаи или малки епидемични взривове по градини, ясли, отделения, това не е толкова страшно. Въпросът е ще може ли да намери достатъчно неимунни хора, че да предизвика епидемия. Аз мисля, че условията са доста по-различни при нас. Обхватът ни последните години не е лош и чак до такива стойности, като украинските, румънските и сръбските, надали ще стигнем, но всичко зависи от това колко добре са си свършили работата и родителите, и личните лекари“, успокои главният здравен инспектор д-р Ангел Кунчев.Нови случаи на морбили, в столична болница лекуват пет деца от РазлогОтносно децата от Разлог, които са хоспитализирани в Инфекциозно отделение на УМБАЛ \"Св. Анна\", д-р Петър Петров, началник на отделението, заяви, че са леко до средно увредени от болестта, но опасност за живота им няма. Предстои им лечение с продължителност поне пет дни, преди да бъдат изписани, посочиха от болницата. И петте деца не са били ваксинирани.„Децата не са имунизирани, което предполага причината да се развие толкова бързо. Те в момента са в сравнително добро състояние, независимо че имаме заболяване, което би могло да се влоши“, посочи д-р Петров и допълни, че тяхната задача е да не позволяват влошаване на тези състояния и да ограничат епидемично разпространение на заболяването.СЗО предупреждава: Заболяванията от морбили са се увеличили в целия свят„От четири месеца до шест годинки са децата. Ако трябва да кажем истината, не е леко състоянието, но не е и много тежко. Те са рискови деца в тази възраст, защото имунитетът от майката е спаднал и то трябва да си изработи собствен, затова е рисково дете. Независимо, че са с няколко заболявания децата, е хубаво да бъдат под наблюдение и да се следят постоянно. Да не се опитва домашно лечение“, посочи още специалистът.„Това не е епидемия. Това е един епидемичен взрив, който за добро или лошо смятаме, че е ограничен, не се разпространява. Нито едно от тези деца не е ваксирано и това е основната причина, за да се разболеят. Имунизираните деца не, че не могат да се разболеят, но шансът е много по-малък и ще се премине по-леко“, допълни той.", "date": "2019.02.15", "title": "21 души са с потвърдена диагноза морбили у нас - има ли опасност от епидемия?"}
