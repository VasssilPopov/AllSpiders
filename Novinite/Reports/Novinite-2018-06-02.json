{"url": "https://www.novinite.bg/articles/160469/Zashto-se-naloji-darjavata-da-pomaga-na-drujestvoto-BDJ", "text": "Изпълнителният директор на БДЖ Владимир Владимиров гостува в „Събуди се”.  Какво се случва с дружеството? Стана ясно, че сметките на БДЖ „Пътнически превози” са запорирани от кредитори, което доведе до опасност от спиране на железницата, служителите да останат без заплати, а доставчиците да не си получат парите. В крайна сметка държавата се намеси с 20 милиона лева. Появи се идеята да бъдат регулирани автобусните превози, за да има пътници и във влаковете.„Има 103 млн. задължение по този облигационен заем, който е взет 2007-ма година. С него са погасени предходни задължения, които все още не са изплатени. Този заем е бил 250 милиона, сега е само 103. Това са последните задължения на БДЖ към банкови институции. От 570 милиона, те са станали 103 милиона и ние трябва да ги погасим, за да продължи развитието на железницата”, каза изпълнителният директор и добави, че когато задълженията се погасят, ще може да се инвестира в нови мотрисни влакове.„Това не е от днес. Това е известно от 2010-та година. Започнаха реформи тогава, компанията беше преструктурирана . Огромните задължения бяха погасени. Още тогава беше ясно, че е необходимо в края на реформата да има държавна намеса. ЕК е одобрила тези планове, дала е нотификация, разрешила е на държавата да се намеси. Това са последните 103 милиона лева задължения, които след като държавата ги реши, дълговата криза в БДЖ приключва. Оттам нататък трябва да се мисли само за развитие”, подчерта Владимиров.Той уточни, че всички заеми са взимани в периода между 2002-ра и 2009-та година.„Тогава вместо държавата да инвестира, са взимани заеми. Заварваме 2009-та това положение. От 2010-та започваме да погасяваме тези задължения. Те са свръхголеми. Моето становище е, че по това време БДЖ не е била в състояние да ги покрива тези задължения, както и че този механизъм е порочен”, каза изпълнителният директор.  ", "date": "2018.06.02", "title": "Защо се наложи държавата да помага на дружеството БДЖ"}
{"url": "https://www.novinite.bg/articles/160498/Cipras-ochakva-rekorden-broj-turisti-v-Garciya", "text": "Гръцкият премиер Алексис Ципрас заяви, че Гърция очаква рекорден брой туристи тази година - около 32 милиона.На събитие, организирано от Гръцката туристическа федерация, Ципрас заяви, че според данните, приходите от туризъм през 2018 г. ще бъдат с 12,8% по-високи от предходната година.„Гръцката стабилност в региона, който пострада от кризите, спомогна за подобряването на имиджа на Гърция като туристическа дестинация\", каза Ципрас. ", "date": "2018.06.02", "title": "Ципрас очаква рекорден брой туристи в Гърция"}
{"url": "https://www.novinite.bg/articles/160499/V-Turciya-sazdadoha-kompaniya-za-proizvodstvo-na-parviya-turski-avtomobil", "text": "\r\nВ Турция бе създадена компания за производството на първия турски автомобил, предадоха турски медии и РИА Новости.\r\nКомпанията е създадена в съответствие с протокол, подписан през ноември м. г. от президента на Турция Реджеп Тайип Ердоган. Компанията включва пет турски холдинга - Анадолу Грубу (Anadolu Grubu), Бе Ме Дже (BMC), Кьок грубу (Kok Grubu), Тюрксел (Turkcell) и Зорлу Холдинг (Zorlu Holding), които ще работят в сътрудничество с министерството на науката, промишлеността и технологиите и Съюза на турските търговско-промишлени палати и борси.\r\nЕрдоган бе заявил, че през 2019 г. се планира да бъде пуснат прототип на първия турски автомобил, а през 2021 г. ще започне продажбата на тези автомобили. Турският лидер бе казал още, че има намерение да купи първия турски автомобил.\r\n  ", "date": "2018.06.02", "title": "В Турция създадоха компания за производство на първия турски автомобил"}
{"url": "https://www.novinite.bg/articles/160468/Gradskiyat-transport-v-Sofiya-spira-za-minuta-v-12-chasa", "text": "По повод Деня на Ботев и на загиналите за свободата на България водачите на всички превозни средства на наземния градски транспорт ще спрат на безопасно място за минута точно в 12 часа, за да отдадат почит на загиналите герои.Възможни са незначителни отклонения от разписанията в движението на градския транспорт, които впоследствие ще бъдат наваксани по най-бързия начин, съобщиха от Центъра за градска мобилност.От ЦГМ призовават всички граждани и водачи на леки автомобили също да преустановят движение в рамките на минута.", "date": "2018.06.02", "title": "Градският транспорт в София спира за минута в 12 часа"}
{"url": "https://www.novinite.bg/articles/160461/Dnes-shte-preobladava-slanchevo-vreme", "text": "Днес ще преобладава слънчево време. След обяд и до полунощ над западната половина от страната ще се развива купеста и купесто-дъждовна облачност. На отделни места ще превали краткотраен дъжд с гръмотевици. Има условия за градушки. Ще духа слаб до умерен вятър от изток-югоизток. Максималните температури ще са между 30° и 35°, за София - 30°. Над планините ще преобладава слънчево време. След обяд ще се развива купесто-дъждовна облачност и на места, главно в масивите от Западна и Централна България ще превали краткотраен дъжд с гръмотевици. Ще духа слаб до умерен източен вятър, по билата от запад-северозапад. Максималната температура на височина 1200 метра ще е около 21°, на 2000 метра – около 15°.Над Черноморието ще преобладава слънчево време с временни увеличения на облачността. Ще духа слаб до умерен вятър от изток-североизток, който след обяд ще се ориентира от югоизток. Максимални температури на въздуха: 22-24°. Температурата на морската вода е 21-22°. Вълнението на морето ще е 1-2 бала.", "date": "2018.06.02", "title": "Днес ще преобладава слънчево време"}
{"url": "https://www.novinite.bg/articles/160494/Premierite-na-Rusiya-i-Turciya-obsadiha-izgrajdaneto-na-AEC-Akkuyu-i-Turski-potok", "text": "Руският премиер Дмитрий Медведев и министър-председателя на Турция Бинали Йълдъръм обсъдиха в телефонен разговор изграждането на атомната електроцентрала \"Аккую\" и газопровода \"Турски поток\", съобщи пресслужбата на руското правителство, цитирана от БГНЕС.\"По време на разговора са били засегнати актуални въпроси от руско-турските търговско-икономически отношения и придвижването на мащабни съвместни енергийни проекти, включително изграждането в Турция на АЕЦ \"Аккую\" и строителството на газопровода \"Турски поток\", се казва в изявлението.Страните отбелязаха колко е важно засилването на сътрудничеството между Русия и Турция, за да се създадат благоприятни условия за разширяване на двустранното сътрудничество в широк спектър от области.В допълнение турският премиер поздрави Дмитрий Медведев за назначаването му на поста министър-председател и приветства страната с настъпващия Ден на Русия.", "date": "2018.06.02", "title": "Премиерите на Русия и Турция обсъдиха изграждането на АЕЦ \"Аккую\" и \"Турски поток\""}
{"url": "https://www.novinite.bg/articles/160478/Valeri-Simeonov-pak-zapochna-proverkite-na-diskotekite-v-Slanchev-bryag", "text": "Вицепремиерът Валери Симеонов отново започна с проверките на дискотеките в курорта \"Слънчев бряг\".Снощи Симеонов направи изненадващи проверки в няколко дискотеки в курорта за това дали се спазват разпоредбите след 23 ч. заведенията да не надвишават допустимите децибели или да озвучават с музика на открито. Проверяващите са открили нарушения в пет дискотеки - в \"Ла кубанита\", Coccoon, \"Арена\", \"Графити\" и бившият \"Оксижен\", сега \"Рейнбоу\" музиката е била по-силна от допустимото, а заведенията не били и шумоизолирани.Акцията е била с превантивен характер и собствениците на заведенията са се разминали само с предупреждение.В социалните мрежи се появиха и видеоклипове от акцията.\"Това е първата проверка за този сезон, такива ще има през цялото лято. Законът е един за всички и той трябва да се спазва, няма да има компромис за никого\", казва Валери Симеонов по време на акцията.", "date": "2018.06.02", "title": "Валери Симеонов пак започна проверките на дискотеките в Слънчев бряг"}
{"url": "https://www.novinite.bg/articles/160464/Komisiya-shte-pravi-pregled-na-uchebnite-programi", "text": "В подготовката на теста за матурите по български език от догодина ще участват и специалисти от БАН. Още този месец комисия ще направи цялостен преглед на учебните програми. Това стана ясно вчера от думите на министъра на образованието Красимир Вълчев пред журналисти в парламента, цитирани от БТА.За грешката тази година в матурата по български той смята, че трябва да бъде потърсена отговорност от съответните длъжностни лица. Мога да потърся такава само от служителите на МОН, външните експерти носят отговорност с имената си, подчерта Вълчев, като отбеляза, че грешката в теста е била дискусионна. И въпреки че нямаше формална грешка, този въпрос не трябваше да бъде в банката въпроси, той не е за ученици и не отговаря на целите за външно оценяване, коментира образователният министър. Още този месец, вероятно до няколко дни, ще бъде сформирана комисия, която да направи цялостен преглед на учебното съдържание, стана ясно още от думите му. Така Красимир Вълчев отговори на искането на \"Обединени патриоти\". Комисията ще направи преглед на всички дискусионни теми в учебните програми, надявам се да отстраним всички грешки, има множество текстове, които могат да бъдат подобрени, разясни той. Министърът уточни, че няма конкретен срок, кога да приключи работата й, надява се да е до няколко месеца. Така или иначе учебниците за следващата учебна година вече са отпечатани или ще бъдат, добави Вълчев.Ще бъдат предложени и промени на правилата за прием в училищата на първолаци, но те няма да бъдат в концепцията, в нея критерият за близост до местоживеенето ще остане основен. Когато повече деца, отколкото са местата, отговарят на критериите и имат равен брой точки, жребият е единственият справедлив подход, подчерта министърът. Но отбеляза, че на ниво Столична община и в други големи градове няма общ недостиг, а само за определени училища, които са най-търсени.", "date": "2018.06.02", "title": "Комисия ще прави преглед на учебните програми"}
{"url": "https://www.novinite.bg/articles/160463/Otdavame-pochit-na-Botev-i-na-zaginalite-za-svobodata-na-Balgariya", "text": "Днес отдаваме почит пред подвига на поета революционер Христо Ботев и загиналите за свободата и независимостта на България.На 20 май (началото на юни по нов стил) 1876 година е последната битка на Ботев и четниците му близо до връх Околчица.Денят на Ботев и загиналите за свободата на България се чества за първи път през 1884 година във Враца и Пловдив. От 1901 г. това става с поклонение на лобното място на Ботев във Врачанския Балкан.Днес ще се състои всенародното поклонение край паметника на връх Околчица, издигнат като признателност към Ботев преди 80 години. В 12.00 часа в продължение на 2 минути сирените в цялата страна с прекъснат вой ще оповестят отдаването на всенародна почит към паметта на поета революционер и на загиналите за свободата на България. На 2 юни 1948 г. точно в 12.00 часа за първи път е даден сигнал за едноминутно мълчание в памет на загиналите за свободата на България в цялата страна. 1166 души се включиха в 72-рия поход „По пътя на Ботевата чета – Козлодуй-Околчица\" тази година. По 120-километровия Ботев път на свободата от Козлодуй до жертвения връх вървяха ученици и учители от общините Враца, Козлодуй, Борован, Бяла Слатина, Роман, Гоце Делчев, Петрич, Сандански, Айтос, Велико Търново, Видин, Габрово, Кърджали, Кюстендил, Ловеч, Плевен, Пловдив, София, Стара Загора и Ямбол и други хора от цяла България.От 1953 г. до 1988 г. 2 юни се чества като Ден на Ботев и на загиналите в борбата против турското робство, капитализма и фашизма и в Отечествената война, от 1988 г. до 1990 г. като Ден на Ботев и на загиналите за национално и социално освобождение на България, от 1991 г. до 1993 г. като Ден на Ботев и на загиналите за свободата на България.2 юни е обявен за Ден на Ботев и на загиналите за свободата и независимостта на България е обявен с решение на Министерския съвет от 31 май 1993 г.", "date": "2018.06.02", "title": "Отдаваме почит на Ботев и на загиналите за свободата на България"}
{"url": "https://www.novinite.bg/articles/160488/Ninova-Botev-e-vdahnovenie-za-smelite-draznali-da-se-opalchat-na-vsyako-potisnichestvo", "text": "\"Човек, който е поставил пред себе си само един избор - свобода или смърт, остава завинаги в историята като безгранично смел, достоен и велик българин. Признателни, днес се прекланяме пред Христо Ботев, за когото всичко в живота му стои \"после Отечеството\".Това заяви председателят на БСП Корнелия Нинова по повод Деня на Ботев и загиналите за свободата и независимостта на България, цитирана от пресцентъра на партията.Лидерът на левицата добави, че такъв великан не може да остане в миналото.\"Ботев е днешното. Днешната гузна съвест на предателите. Днешното вдъхновение за смелите, дръзнали да се опълчат на всяко потисничество, страх и примирение\", каза още Нинова.Тя бе категорична, че най-голямото признание за неговата саможертва би било да опровергаем думите му, че свестните у нас считат за луди, и да постигнем мечтата му за свободен, смел и независим народ.", "date": "2018.06.02", "title": "Нинова: Ботев е вдъхновение за смелите, дръзнали да се опълчат на всяко потисничество"}
{"url": "https://www.novinite.bg/articles/160466/Remont-zatrudnyava-dvijenieto-na-granicata-s-Garciya", "text": "Пътуващите за Гърция трябва да имат предвид, че при Кулата-Промахон се очаква затруднено придвижване. Причината за това са ремонтни работи в района на пункта от гръцка страна. За временна организация са поставени пътни знаци и конуси. Според гръцката полиция ремонтът ще продължи около месец. От българската Гранична полиция призоваха шофьорите да използват и другите пунктове в района, където трудности в преминаването няма. Повече за ситуацията на границата вижте във видеото.", "date": "2018.06.02", "title": "Ремонт затруднява движението на границата с Гърция"}
{"url": "https://www.novinite.bg/articles/160474/Rokeri-ot-Ruse-otbelyazvat-Denya-na-Botev", "text": "\r\nПо нестандартен начин рокери от Русе отбелязаха Деня на Христо Ботев. Те организираха мото поход \"Ботевият устрем\".\r\n ", "date": "2018.06.02", "title": "Рокери от Русе отбелязват Деня на Ботев"}
{"url": "https://www.novinite.bg/articles/160479/Izdirvaha-izbyagaliya-zatvornik-Vladimir-Pelov-v-Botevgrad", "text": "В търсене на избягалия затворник Владимир Пелов. Рано тази сутрин в Ботевград е проведена полицейска акция.По информация на NOVA, служителите на реда са проверявали сигнал, свързан с Пелов. Той обаче не е открит.", "date": "2018.06.02", "title": "Издирваха избягалия затворник Владимир Пелов в Ботевград"}
{"url": "https://www.novinite.bg/articles/160480/Granichari-otkriha-330-000-kasa-kontrabandni-cigari-na-GKPP-Kulata", "text": "Граничари откриха 330 000 къса контрабандни цигари на ГКПП \"Кулата\". Цигарите са открити при проверка на камион с българска регистрация вчера рано сутринта. В превозното средство граничните полицаи открили 33 мастърбокса (330 000 къса) акцизни стоки - цигари без акцизен бандерол, превозвани сред официалния по документи товар – огледала, предназначени за доставка в страната.По случая в ГПУ – Петрич е образувано досъдебно производство.Работата продължава с извършването на процесуално-следствени действия от служители на ГПУ Петрич при РД „Гранична полиция” – Смолян и ГПУ Благоевград при РДГП – Кюстендил под ръководството на Окръжна прокуратура - Благоевград.Водачът на автомобила – 49-годишен български гражданин, е привлечен като обвиняем и задържан с мярка за неотклонение „задържане за 72 часа”.", "date": "2018.06.02", "title": "Граничари откриха 330 000 къса контрабандни цигари на ГКПП 'Кулата'"}
{"url": "https://www.novinite.bg/articles/160471/Katastrofa-s-TIR-zatvori-magistrala-Trakiya", "text": "Катастрофа с ТИР затвори магистрала „Тракия” на 10-ти км в посока Пловдив, предаде БГНЕС. Движението се отбива на разклона за Нови хан. Платното в посока Пловдив е изцяло затворено. Движението е натоварено, има голямо задръстване.", "date": "2018.06.02", "title": "Катастрофа с ТИР затвори магистрала „Тракия”"}
{"url": "https://www.novinite.bg/articles/160476/Chetvarta-kompaniya-ima-interes-da-stroi-AEC-Belene", "text": "Четвърта компания е заявила писмен интерес да строи АЕЦ \"Белене\". Това заяви вицепремиерът Томислав Дончев пред bTV. Той посочи, че сега не може да се каже дали ще строим централата, защото това може да се каже след процедура, която да покаже дали има инвеститор. \r\nТой коментира и срещата в Москва между премиера Бойко Борисов и руския президент Владимир Путин. Дончев беше част от официалната делегация.\r\nСпоред Дончев визитата на Борисов в Русия няма връзка с посещението на президента Румен Радев дни преди това. \r\n„Дори от чисто човешките отношения пътят за намаляване на напрежение са разговорите. Една емоционална реплика по време на пресконференцията не е есенцията на разговорите”, посочи Дончев.\r\nТой обясни, че има принципна политическа договореност „Турски поток” да премине през България, но няма крайна договорка, тъй като това са разговори, които текат с месеци. \r\n\"Европа не печели от това, че руският газ минава през още една държава – това означава по-високи цени. Големият проблем е, че трябва да се намери безконфликтен сценарий и за Русия, и за Европа\", коментира Дончев.\r\nПо повод упреците на Румен Радев към Борисов той отговори, че не може да се говори за автократично управление в България.\r\n„Има двустранно напрежение между институциите, това е факт. Когато се разменят остри реплики, диалогът е труден”, подчерта Дончев.\r\n", "date": "2018.06.02", "title": "Четвърта компания има интерес да строи АЕЦ Белене"}
{"url": "https://www.novinite.bg/articles/160472/Predstavitelyat-na-Phenyan-zanese-na-Tramp-mnogo-golyamo-pismo-ot-Kim-Chen-un", "text": "Високопоставеният представител на севернокорейския режим Ким Йон-чхол пристигна в Белия дом вчера за среща с американския президент Доналд Тръмп.След срещата на двамата Тръмп обяви, че планираната за 12 юни в Сингапур историческа среща с Ким Чен-ун все пак ще се състои, въпреки че по-рано именно той я отмени, недоволен от изказвания на севернокорейския лидер. Ким Йон-чхол занесе на Тръмп писмо от Ким Чен-ун. Предаването на писмото беше очаквано, но това, което изненада, беше размерът на писмото. Доста голямото писмо веднага доведе до редица шеги в социалните мрежи и дори се появиха снимки, на които с Фотошоп беше поставено огромно писмо, почти закриващо двамата. Още по-голям интерес обаче предизвиква съдържанието на голямото писмо. Пред журналисти Доналд Тръмп коментира въпроса. \"Искате да видите какво има вътре? Колко го искате?\", попита той.\"Това беше много хубаво писмо. Беше много интересно писмо\", каза Тръмп. После обаче той призна, че всъщност все още не го е отворил. \"Попитах го дали иска да прочета веднага писмото. Той каза, че мога да го отворя по-късно\", допълни американският президент. \"Може би ме очаква голяма изненада\", каза Тръмп пред журналисти. От Белия дом след това потвърдиха, че Тръмп все пак е прочел писмото от Ким Чен-ун, но не уточниха какво е съдържанието му.", "date": "2018.06.02", "title": "Представителят на Пхенян занесе на Тръмп много голямо писмо от Ким Чен-ун"}
{"url": "https://www.novinite.bg/articles/160473/Ochakvaniya-ot-istoricheskata-sreshta-mejdu-Tramp-i-Kim-Chen-un-na-12-yuni", "text": "Президентът на САЩ Доналд Тръмп няма да обсъди със севернокорейския лидер Ким Чен-ун на планираната им на 12 юни среща в Сингапур въпроса за американското военно присъствие в Южна Корея. Това заяви министърът на отбраната на САЩ Джеймс Матис, цитиран от Асошиейтед прес. Шефът на Пентагона даде да се разбере, че този въпрос изобщо няма да бъде поставен за обсъждане. Той е отделен и различен от този за севернокорейската ядрена програма, която ще бъде предмет на разговорите между Тръмп и Ким, отбеляза той в реч на международната конференция за сигурността Диалог \"Шангри Ла\" в Сингапур. В същото време Матис предположи, че ако дипломацията проработи със Северна Корея, то тогава числеността на американското военно присъствие в Южна Корея и други подобни теми може да излязат на дневен ред. Те обаче ще бъдат обсъдени само между САЩ и Южна Корея, уточни той. Шефът на Пентагона отбеляза, че \"надеждите на света са в разговорите\" между Тръмп и Ким. САЩ са за дипломатическо уреждане на ситуацията на Корейския полуостров и не разглеждат възможността за военно решение, обяви Матис, цитиран от ТАСС. В същото време той подчерта, че \"Съединените щати имат за цел пълна и подлежаща на проверка денуклеаризация на Корейския полуостров\". Вчера, след като прие в Белия дом във Вашингтон втория човек в режима в Пхенян, Ким Йон-чхол, Тръмп обяви, че ще се срещне с Ким Чен-ун на 12 юни в Сингапур. Той изрази оптимизъм, че Съединените щати и Северна Корея ще установят отношения, като обеща да не налага нови санкции на изолираната комунистическа страна по време на този процесМиналия месец Тръмп обяви, че ще се срещне с Ким на 12 юни в Сингапур. След това обаче той отмени срещата, преди отново да даде вчера съгласието си за нейното провеждане. Междувременно Южна Корея приветства решението на президента на САЩ Доналд Тръмп да се срещне на 12 юни със севернокорейския лидер Ким Чен-ун, за да обсъдят ядрената програма на Северна Корея, предаде Асошиейтед прес. Сеул очаква \"историческата среща в Сингапур с вълнение, но и с търпение\", каза говорител на южнокорейското президентство. Южнокорейският президент Мун Дже-ин, който се срещна два пъти с Ким през последните седмици, лобираше усърдно за среща между президента на САЩ и севернокорейския лидер, отбелязва АП.", "date": "2018.06.02", "title": "Очаквания от историческата среща между Тръмп и Ким Чен-ун на 12 юни"}
{"url": "https://www.novinite.bg/articles/160465/Roditeli-na-protest-Ne-iskat-zadaljitelni-vaksini", "text": "Протест срещу задължителния статут на ваксините се очаква да се проведе днес в няколко областни града в страната. Основното искане е ваксините в България да станат по избор, като за целта да бъде променен Законът за здравето в чл. 58. Така според протестиращите ще може да се приложи законово принципът на информираното съгласие, без да има санкции и ограничения за отказалите ваксинация, посочват от vaksinite.com. Събитието се осъществява като част от международен протест, който ще се състои по същото време в различни страни по света, както и по случай Международния ден на пострадалите от ваксини – 3 юни. Протестите в страната са насрочени за 15 ч. в София на площад „Народно събрание“, в Русе в Младежкия парк и във Варна на входа на Морската градина, Колонадата; в Пловдив от 11:00 ч. пред Общината и в Бургас от 16:00 ч. при Пантеона.", "date": "2018.06.02", "title": "Родители на протест: Не искат задължителни ваксини"}
{"url": "https://www.novinite.bg/articles/160481/Otkriha-nov-metod-za-udaljavane-na-jivota", "text": "Учени от университета Макгил в Канада установиха, че симбиотиците - смеси от пробиотици и богати на полифеноли растения, могат да увеличат продължителността на живота и да намалят риска от заболявания в напреднала възраст, съобщи Лента. Експериментите били извършени с плодови мушици Drosophila melanogaster, които, според учените, имат 70-процентно сходство с бозайниците, що се отнася до метаболизма. Мушиците били хранени със симбиотици и се оказало, че продължителността на живота им е 66 дни, т.е. с 26 дни по-голяма в сравнение с посестримите им в контролната група, които били на обичайния си хранителен режим. Хранените със симбиотици насекоми освен това били засегнати в по-малка степен от резистентност към инсулина, възпаления и окислителен стрес. Симбиотиците били създадени от пробиотици Lactobacillus plantarum, Lactobacillus fermentum и Bifidobacteria longum с добавки TFLA - смеси от сухи съставки на растенията Emblica officinalis, Terminalia bellirica и Terminalia chebula. Полученият резултат може да се обясни с наличие на оста черва-мозък - състоянието на микробиота в стомашно-чревния тракт може да е определящо за това на нервната система и дори да повлияе върху депресията и развитието на невродегенеративни заболявания в напреднала възрастУчените все пак предупреждават, че е възможно симбиотиците да нямат толкова силен ефект върху човека, колкото върху насекомите. Резултатите от изследването са публикувани в Scientific Reports.", "date": "2018.06.02", "title": "Откриха нов метод за удължаване на живота"}
{"url": "https://www.novinite.bg/articles/160485/Avstriya-i-Germaniya-zasilvat-obshtiya-granichen-kontrol", "text": "\r\nС общ контрол службите в Австрия и Германия взимат засилени мерки срещу криминалната престъпност и нелегалните имигранти. От вчера австрийската и германската федерални полиции и баварската провинциална полиция охраняват общата граница в тройни екипи. Особено внимание е отделено на железопътния транспорт.\r\nТиролският проход Бренер в Алпите, който осигурява пряк път на транспортните потоци между Германия и Италия през Австрия, ще бъде контролиран от полицаи на двете държави. След три месеца ще бъде преценена ефикасността на нововъведената мярка.\r\nКакто заяви говорителят на Федералната полиция в Мюнхен Томас Боровик, в граничните райони общите действия са особено важни. Специално внимание служителите ще отделят на товарните влакове. През 2017 г. са заловени близо 1000 бежанци, пътували нелегално в товарните автомобилни ремаркета, прекарвани през прохода Бренер по железен път.\r\nПо австрийско-германската граница се наблюдава отлив на нелегално преминаващите. Досега през настоящата година броят им е около 14 600 души, като близо 7200 от тях са екстрадирани обратно. В първите четири месеца на тази година нелегалните са били близо 3 800, от които екстрадирани са 2100 души.\r\n  ", "date": "2018.06.02", "title": "Австрия и Германия засилват общия граничен контрол"}
{"url": "https://www.novinite.bg/articles/160486/Jan-Klod-Yunker-prizova-da-se-uvajava-Italiya", "text": "\r\nПредседателят на Европейската комисия Жан-Клод Юнкер призова днес в интервю за редица германски вестници да \"се уважава Италия\" и нейното коалиционно правителство, в което влизат популисти и крайната десница. Той призова \"да не се поучава\" Рим, предаде Франс прес.\r\n\"Трябва да покажем, че уважаваме Италия\", каза Юнкер пред изданията от пресгрупата Функе. Запитан за огромния дълг на Италия, Юнкер каза, че \"изобщо не е привърженик да се поучава Рим\". Той припомни, че това е било правено с Гърция, по-специално от страни като Германия в момента на гръцката криза.\r\nЮнкер призова да не се повтарят грешките, допуснати с Атина, по-специално когато гръцкият премиер Алексис Ципрас, лидер на радикалната левица Сириза, дойде на власт в началото на 2015 г. \"Достойнството на гръцкия народ бе потъпкано. Това не трябва да се повтаря сега с Италия\", каза Юнкер. Той допълни, че не иска изобщо да се намесва в италианските вътрешнополитически въпроси.\r\n\"Ценя много италианския президент Матарела. В този контекст на криза, не говорих с него. Поздравявам се, че не се намесих, въпреки че изкушението беше голямо\", допълва Юнкер. \"Италианците имат усет за това, което ще е добро за страната им. Те ще се справят\", казва председателят на ЕК.\r\nТой допълва, че няма риск от нова дългова криза в еврозоната въпреки идването на власт на антисистемна коалиция в Италия, предаде Ройтерс. \"Реакциите на финансовите пазари са ирационални. Хората не трябва да извличат политически заключения от всяко колебание на борсите. Инвеститорите са грешили по толкова поводи преди това\", казва Юнкер.\r\n  ", "date": "2018.06.02", "title": "Жан-Клод Юнкер призова да се уважава Италия"}
{"url": "https://www.novinite.bg/articles/160483/Izdirvat-kola-s-balgarska-registraciya-sled-zrelishten-obir-v-Rim", "text": "В Рим е в ход полицейска акция, заради зрелищен обир тази сутрин. Бандити с българска кола нападнаха фургон с печалбата на супермаркет и задигнаха милион и половина евро. В 7 часа сутринта от кола \"Фиат Добло\" с български номер са излезли четирима маскирани лица с полицейски жилетки и въоръжени с автомати и въздушни пушки. Единият от тях дори заплашил и с бомба.Нападателите обезоръжили тримата охранители на блиндирания фургон за превоз на пари и стойностни предмети. Фургонът паркирал, за да прибере седмичната печалба на супермаркет на оживената римска пътна артерия \"Аурелия\". Ударът е осъществен пред очите на десетки шофьори на други автомобили и хора наоколо. Те успели да успели да избяват с парите в посока центъра на града без да изстрелят и един път. Полицията е по следите на престъплението и все още не се знае каква е националността на нападателите.Според свидетели нападателите говорели с неаполитански акцент. В търсенето са включени и хеликоптери.", "date": "2018.06.02", "title": "Издирват кола с българска регистрация след зрелищен  обир в Рим"}
{"url": "https://www.novinite.bg/articles/160470/Oficialna-versiya-kak-e-planirano-i-inscenirano-ubijstvoto-na-Babchenko", "text": "Руският опозиционен журналист Аркадий Бабченко, за чиято смърт съобщиха украинските власти, се оказа жив ден след появяването на информацията за смъртта му. Украинските служби пък обявиха, че убийството е инсценирано, за да бъде предотвратено истинско покушение, което според Киев е поръчано от Русия.  Като организатор на нападението беше задържан Борис Герман. Четвъртък вечерта съд реши, че той ще остане в ареста за два месеца. Герман признава, че е поръчал убийството, на бившия участник в бойните действия в Донбас Алексей Цимбалюк, но поръчката не била действителна, а той действал под контрола на друга, неназована засега украинска служба. Официална версияСпоред официалната версия за инсценировката на убийството \"неустановено за момента лице\" не по-късно от 5 април е предложило на Борис Герман след парично възнаграждение да организира убийството на \"редица руски граждани, в частност обществени активисти, бивши сътрудници на руските спецслужби, които са били принудени да заминат за Украйна\", съобщава руската служба на Би Би Си. ", "date": "2018.06.02", "title": "Официална версия: как е планирано и инсценирано убийството на Бабченко"}
{"url": "https://www.novinite.bg/articles/160497/Pravitelstvoto-nyamalo-namerenie-da-vdiga-danaka-za-stari-koli", "text": "Правителството нямало намерения към момента да вдига данъка за старите автомобили. Това стана ясно от думите на министъра на околната среда и водите Нено Димов.Не се обсъжда увеличаване на данъка за автомобили, по-стари от 15 години, на 1000 лева, заяви той в Созопол, цитиран от БНР. Министърът е в курортния град, където се проведе изнесено заседание на парламентарна комисия по околна среда и води.Димов поясни, че не става въпрос за данъците, а за екотаксите. Той допълни, че определянето на данъците е в правомощията на Министерството на финансите.„Към днешна дата изобщо не се коментират данъци. Става дума за екотаксите, които се плащат еднократно при регистрация.“Той допълни, че проблемът с вноса на старите автомобили се засилва заради рестрикциите, които се правят в някои градове от Западна Европа.„Като забраниш в определен град да влиза някакъв вид кола, нейната цена естествено пада, защото тя става половин използваема. Очаква се този наплив на коли да залее Източна Европа. Ние ще искаме на ниво Европейски съюз такава корекция в законодателството, че който създава подобен проблем, т.е. подобни ограничения, да носи отговорността и за решаването им\", обясни Димов.По данни на министерството за последните 7 години се отбелязва устойчива тенденция за намаляване на замърсяването на въздуха. С промените в закона за чистотата на атмосферния въздух се предвижда въвеждането на нови изисквания за качеството на твърдите горива дърва и въглища за битово отопление, като целта е на пазара да не бъдат допускани такива с високо съдържание на сяра и пепел. Друга предвидена мярка е въвеждане на изискванията на регламента на ЕС за екодизайн на уредите за отопление, като намерението е той да влезе в сила предсрочно, от началото на 2020 г. Предстои дискусия с производителите на такива уреди, за да се установи тяхната готовност.По отношение на замърсяването от автомобилния транспорт се предвижда засилване на контрола за вредни емисии при първа регистрация на автомобилите, както и при годишните технически прегледи. Те ще бъдат регламентирани с промени в Закона за движение по пътищата. Ще се търси възможност за закупуване на газанализатори за контрол на пътя със средства по Оперативна програма „Околна среда“ (ОПОС). Приета е и нова наредба с изисквания при изкупуване на катализатори да се изисква декларация за произход. Променят се и екотаксите за автомобилите, като се въвеждат такива и за товарните автомобили, уточнява \"Фокус\".", "date": "2018.06.02", "title": "Правителството нямало намерение да вдига данъка за стари коли"}
{"url": "https://www.novinite.bg/articles/160487/SASht-shte-plashta-po-6-hilyadi-na-vecher-za-hotel-na-Kim", "text": "Американската делегация, която подготвя срещата на Доналд Тръмп и Ким Чен Ун, насрочена за 12 юни, търси начин да плати престоя на севернокорейския лидер в сингапурски хотел по време на срещата на високо равнище, написа вестник \"Вашингтон поуст“, цитиран от БГНЕС. Представители на КНДР поискали от Сингапур като домакин на срещата да плати настаняването на делегацията на КНДР в хотел „Фулъртън“, където президентският апартамент е повече от 6 000 долара на вечер.САЩ са готови да платят сметката за хотела, опасявайки се, че Пхенян може да приеме липсата на такъв жест като обида, посочват източници на вестника. Ето защо американските преговарящи обмислят възможността да поискат от властите в Сингапур да им бъде позволено да поемат тези разходи.Също така се обмисля опция да се предостави на севернокорейската страна самолет, тъй като техният правителствен самолет е твърде стар за дълъг полет до Сингапур, пише вестникът.Американският президент Доналд Тръмп потвърди, че срещата му с лидера на КНДР Ким Чен Ун ще се проведе на 12 юни в Сингапур. В същото време Тръмп отбеляза, че Вашингтон няма намерение да подписва каквито и да било документи с Пхенян по време на срещата на високо равнище. Според президента на САЩ, той не желае да спряга с действията си терминът \"максимален натиск\" срещу КНДР на фона на перспективите за нормализиране на диалога. ", "date": "2018.06.02", "title": "САЩ ще плаща по 6 хиляди на вечер за хотел на Ким"}
{"url": "https://www.novinite.bg/articles/160489/Pedro-Sanches-poloji-kletva-kato-premier-na-Ispaniya", "text": "Лидерът на испанските социалисти Педро Санчес положи клетва като нов испански премиер, предадоха световните агенции, цитирани от БТА. Церемонията се състоя в двореца Сарсуела. Санчес положи клетвата пред крал Фелипе Шести.Вчера испанският парламент гласува вот на недоверие на премиера на Народната партия Мариано Рахой. Вотът бе внесен именно от социалистите на Санчес. Той бе подкрепен и от редица регионални партии.Така вотът на недоверие срещу Рахой де факто бе вот на доверие за Санчес.До вота на недоверие се стигна след голямо корупционно дело, опетнило репутацията на консерваторите от Народната партия.На днешното полагане на клетва присъства и самият Рахой.Педро Санчес е седмият премиер на Испания от края на диктатурата на Франко през 1975 г.", "date": "2018.06.02", "title": "Педро Санчес положи клетва като премиер на Испания"}
{"url": "https://www.novinite.bg/articles/160477/Atrakcionen-vlak-potegli-ot-Centralna-gara-Sofiya-za-Bankya", "text": "\r\nОт Централна гара София за Банкя потегли атракционен влак, с който БДЖ подарява безплатно пътуване на деца в неравностойно положение. Събитието се организира за шеста поредна година.\r\nЛокомотивът, който тегли вагонната композиция с децата е произведен през 1935 година от Швейцарско дружество. Събитието е подпомогнато от Община Банкя. От БДЖ са подготвили и подаръци за малките пътници, както и обяд.Когато пристигнат в Банкя за децата се организира представление пред Общината. През днешния ден са организирани два любителски курса за граждани и деца по същия маршрут София - Банкя - София. Билетите за тях вече са разпродадени.", "date": "2018.06.02", "title": "Атракционен влак потегли от Централна гара София за Банкя"}
{"url": "https://www.novinite.bg/articles/160493/Prodaljavat-da-valyat-obvineniya-sreshtu-Harvi-Uajnstijn", "text": "Още три жени заведоха заедно съдебно дело срещу Харви Уайнстийн заради сексуални посегателства и сексуално насилие, предаде Франс прес. В новия иск, заведен също срещу компаниите \"Мирамакс\", \"Уайнстийн\" и ръководителите им, продуцентът е обвинен, че през 2011 г. изнасилил жена, която се срещнала с него в Ню Йорк с надеждата да му продаде маркетингов инструмент.Адвокатите на Уайнстийн впоследствие накарали жената, идентифицирана като Мелиса Томпсън, да повярва, че защитават интересите на неговите жертви. Това им позволило да убедят Томпсън да им предостави визуални доказателства за насилието.Друга жена, актрисата Кейтлин Дюлейни, обвинява Уайнстийн, че през 1995 г. я заплашил, нахвърлил се върху нея и я задържал против волята й в апартамента си на фестивала в Кан. По-рано актрисата Азия Ардженто го обвини, че я изнасилил в Кан през 1997 г. Сега актрисата Лариса Гомес също го обвинява, че се нахвърлил върху нея в хотелска стая в Торонто през 2000 г.", "date": "2018.06.02", "title": "Продължават да валят обвинения срещу Харви Уайнстийн"}
{"url": "https://www.novinite.bg/articles/160490/Nevrobiolojka-Tryabva-da-uchim-decata-si-da-psuvat", "text": "Британска невробиоложка препоръчва да учим учениците да псуват, защото това би помогнало за социалното им развитие, съобщи в. \"Индипендънт\".\"Опитваме се да държим децата настрани от грубия език, докато могат да преценят как да го използват - каза Ема Бърн. - Убедена съм, че трябва да променим това свое отношение\".Ако децата бъдат учени да псуват, ще разбират по-добре езика, изтъква Ема Бърн.\"Ако обсъждаме с тях честно защо хората псуват, тези думи не само ще бъдат демистифицирани, но и ще обясним емоциите на хората, които ги използват, каза Ема Бърн. Така ще помогнем на децата да си изградят толкова важната теория за съзнанието. Те трябва да научат как псуването се отразява на другите\".Известно е, че хората от всички култури псуват. Предишно изследване установи, че грубият език успокоява мозъка и дори облекчава болката. В едно от изследванията по темата Ричард Стивънс от университета в Кийл накара доброволци да потапят ръцете си в ледена вода и установи, че ако псуват, издържат така с 50 процента по-дълго.", "date": "2018.06.02", "title": "Невробиоложка: Трябва да учим децата си да псуват"}
{"url": "https://www.novinite.bg/articles/160496/Katastrofa-zatrudnyava-dvijenieto-po-patya-Sofiya-Botevgrad-kraj-Vitinya", "text": "Движението по пътя София - Ботевград, при 208-мия километър, след спускането на Витиня, е в една лента заради катастрофа, съобщават от Агенция \"Пътна инфраструктура\" /АПИ/.Шофьорите да се движат с повишено внимание и съобразена скорост, съветват от пътната агенция. ", "date": "2018.06.02", "title": "Катастрофа затруднява движението по пътя София-Ботевград край Витиня"}
{"url": "https://www.novinite.bg/articles/160467/Radev-Ne-kurshum-a-bezrazlichieto-i-strahat-ubiha-Botev", "text": "Вярвам, че няма българска зла участ, няма българска предопределеност, а има българска воля, българска дързост, българска воля - Ботев е тяхното въплъщение, а всеки един от нас, днешните българи, носи част от тях в себе си. Това заяви президентът Румен Радев във Враца на тържествения митинг-проверка, посветен на 2 юни - Деня на Ботев и в памет на загиналите за свободата и независимостта на България.Пред множеството граждани и гости на централния площад в града Радев отбеляза, че всяка година идваме във Враца, за да се преклоним пред великия син на България, но го правим и с известно неудобство.\"Велик дух, шепа сподвижници и трагична гибел - това е историята на Ботев и неговите другари\", каза президентът, цитиран от БТА.По думите му това е честа участ в българската история.\"Не куршум, а безразличието, страхът, малодушието убиха Ботев\", допълни той и отбеляза, че затова българският пантеон е пълен с герои загинали в самота, бедност, неразбиране и забрава.И колкото сме безразлични и безучастни към техните борби приживе, толкова по-патетично ги славим след смъртта им, каза държавният глава и посочи, че днешният ден не време за патос, а за смирение и размисъл.\"Още ли у нас свестните считат за луди, още ли глупецът вредом всеки почита, още ли народът смучат наши и чужди гости, още ли българи в тежка чужбина скитат клети, немили-недраги\", запита Румен Радев с Ботевите слова и допълни, че отворите са ясни. Той подчерта, че вярва в българската воля и дух, въплъщението на които е поета революционер.Да почетат паметта на Ботев и загиналите герои във Враца бяха председателите на БСП Корнелия Нинова и на ДПС Мустафа Карадайъ, председателят на парламентарната група на ГЕРБ Цветан Цветанов, народни представители, представители на изпълнителната власт, Врачанският митрополит Григорий, областният управител на Враца Малина Николова, областни управители на съседни области, кметове на общини. Сред гостите бяха и делегации на побратимените с Враца градове и области от Сърбия, Украйна, Словакия и Румъния.След тържествената проверка, в която прозвучаха имената на загиналите преди 141 години поборници в Априлското въстание и на падналите по бойните полета за свободата и независимостта на България, множеството на площада във Враца запази \"минута мълчание\" в знак на почит пред паметта на героите. След военния ритуал пред гражданите и гостите на Враца бе показан музикално-светлинен спектакъл.", "date": "2018.06.02", "title": "Радев: Не куршум, а безразличието и страхът убиха Ботев"}
{"url": "https://www.novinite.bg/articles/160482/Protest-v-Makedoniya-VMRO-DPMNE-sreshtu-smyanata-na-imeto", "text": "Протест срещу промяната на името на Македония е насрочен за днес, пред сградата на правителството в Скопие. Той се организира от основната опозиционна сила ВМРО-ДПМНЕ.Междувременно, гръцки официален представител заяви, че шансовете за бързо постигане на споразумение по спора за името на съседна Македония намаляват. Властите в Скопие изглежда не са готови да отговорят на всичко, което беше договорено между външните министри на двете страни в Брюксел, заявил гръцкият правителствен източник.", "date": "2018.06.02", "title": "Протест в Македония: ВМРО-ДПМНЕ срещу смяната на името"}
{"url": "https://www.novinite.bg/articles/160491/Nad-20-nelegalni-migranti-sa-otkriti-v-kamion-na-granicata-s-Garciya", "text": "Повече от 20 нелегални мигранти са открити в товарен камион на граничен пункт Капитан Петко войвода на българо- гръцката граница, сообщава БНР.В момента се установява самоличноста им. Малко по-късно се очаква повече информация по случая.Очаквайте подробности!", "date": "2018.06.02", "title": "Над 20 нелегални мигранти са открити в камион на границата с Гърция"}
{"url": "https://www.novinite.bg/articles/160495/MVR-e-parvenec-po-iskaniya-za-podslushvane", "text": "МВР е първенец в исканията за прилагане на специални разузнавателни средства (СРС), въпреки че общият дял на исканията от службите бележи спад за поредна година. Това показват констатациите в годишния доклад за дейността на Националното бяро за контрол на СРС (НБКСРС). Относителният дял на исканията, внесени от МВР за 2017 г., е 56.5 процента от общия брой искания (17 714 бр.), което е увеличение, макар и с малко, в сравнение с 2016 г. Тогава исканията на МВР са представлявали 56.22 процента, а за 2015 г. този дял е бил 50.29 %. Ръст бележат и исканията за прилагане на специални способи, като проследяване и подслушване например, внесени от прокуратурата. За 2017 г. те са били 36.94 процента от общия брой искания за СРС, срещу 33.39 % за 2016 г. и 30.05 % за 2015 г.При ДАНС се наблядава намаление: 6.41 % от общия брой искания за 2017 г., срещу 10.08 % за 2016 г. и 19.16 % за 2015 г.Най-много СРС-та МВР е искало за установяване самоличносттана лица - 72.4 процента. Както OFFNews вече писа, ведомството е на път да заобиколи тази процедура чрез закупуването на техника за лицево разпознаване.  В същото време най-много откази за прилагане на СРС съдът е издал на МВР, ДАНС и прокуратурата:Като дял при прилаганите специални способи е подслушването. За 2017 г. подслушванията са били 4470 бр., което е спад в сравнение с 2016 г. (4717), но нивото остава високо в сравнение с 2015 г. (3848 бр.). На второ място службите предпочитат проследяването - в 1673 бр. от случаите, което отново остава по-високо в сравнение с 2015 г., а на трето място е наблюдението. В 12 от случаите са използвани сужители под прикритие.Очаквано в доклада на Бюрото за контрол на СРС е отразен конфликтът му с ДАНС и прокуратурата, който се пренесе и в полето на парламента. В него се посочва, че ДАНС е попречил на три проверки на Бюрото:В него се посочва, че по този начин гражданите са лишени от правото си на защита от неправомерно ограничаване на свободите им чрез прилагането на СРС.От Бюрото уточняват, че за периода 2014 - 2017 година са констатирани случаи, при които 9 души са били подслушвани чрез неправомерно удължаване на законовия срок на СРС. До момента по тези сигнали обаче било образувано едно единствено дело - това срещу бившия председател на СГС Владимира Яневапо т. нар. афера \"Червей\".Въпреки спадът на СРС в сравнение с предходни години, в Бюрото са образувани рекорден брой преписки по сигнали за незаконни СРС. Броят на преписките по тези сигнали 146 срещу 88 за 2016 г., 123 през 2015 г. и 29 през 2014 г. 124 от преписките са образувани по сигнали на граждани, включително от двама депутати, 8 магистрати, 4 членове на ВСС и 12 адвокати. Бюрото се е самосезирало при 13 случая, а останалите сигнали са дошли от президентството, МВР, Министерството на отбраната, парламентът, Софийският градски съд, Софийската градска прокуратура, Районната прокуратура в София и ДАТО.В периода от 2014 до 2017 г. са предявени общо 9 иска срещу държавата за неправомерно прилагане на СРС, които са на обща стойност 450 хил. лв., като по някои от цитираните случаи вече има и осъдителни присъди на последна инстанция.Същевременно общият брой на лицата, които са били на контрол със СРС е бил три пъти по-малък в сравнение с 2011 година. През 2017 г. \"на слушалка\" са били 2748 души при 8184 през 2011 г., когато е бил пикът.", "date": "2018.06.02", "title": "МВР е първенец по искания за подслушване"}
{"url": "https://www.novinite.bg/articles/160475/Mareshki-Karakachanov-e-koalicionen-partnor-na-Barekov-i-s-pari-ot-KTB-plashtashe-da-mu-vdigat-rejtinga", "text": "Лидерът на \"Воля\" и зам.-председател на Народното събрание Веселин Марешки отговори на вицепремиера и министър на отбраната Красимир Каракачанов с обвинения, в които включи и плащания с пари от КТБ. Каракачанов препоръча на Марешки да си пие хапчетата преди дни, след като лидерът на \"Воля\" поиска налагане на мораторим върху проектите „Придобиване на основна бойна техника за изграждане на батальонни бойни групи от състава на механизирана бригада“ и „Придобиване на нов тип боен самолет“. Марешки подчерта, че модернизацията на армията трябва да бъде спряна, докато \"не се оправят всички проблеми в държавата\".\r\nПред БНТ Марешки каза, че Каракачанов трябва да напусне правителството възможно най-бързо, като призова коалиционните му партньори Валери Симеонов и Волен Сидеров да се разграничат от него.\r\n\"Не аз, а той трябва да пие хапчета. Да не забравяме, че Каракачанов е коалиционен партньор и на Николай Бареков и с пари от КТБ е плащано на рейтингови агенции да му вдигат рейтинга\", посочи Марешки. На изборите за европарламент през 2014 г. ВМРО, лидер на която е Каракачанов, беше в коалиция с партията на Бареков \"България без цензура\".\r\nМарешки каза, че няма проблем с останалите партии от \"Обединени патриоти\", но настоя ВМРО и Каракачанов да напуснат властта и призова вицепремиерът да се яви самостоятелно на избори, за да може да го победи.\r\n\"Той обаче няма да го направи, защото е или на гърба на Костов, или на гърба на Бареков, а сега на гърба на Сидеров и Симеонов\", добави Марешки.\r\nТой коментира и посещението на премиера Бойко Борисов в Москва, като заяви, че е направил така, че сле него в Русия да отиде президентът Румен Радев, а след това и Борисов. \r\nТой припомни, че беше на Червения площад в Москва на 9 май за Деня на победата.\r\nРадев посети Русия за 24 май, а дни по-късно в Москва беше и Борисов. \r\n\"Аз знаех, че ще поканят Румен Радев. Когато бях в Москва се говореше затова\", добави Марешки.\r\n", "date": "2018.06.02", "title": "Марешки: Каракачанов е коалиционен партньор на Бареков и с пари от КТБ плащаше да му вдигат рейтинга"}
{"url": "https://www.novinite.bg/articles/160492/Novoto-katalunsko-pravitelstvo-poloji-kletva", "text": "\r\nНационалистите отново поеха контрола върху каталунското регионална правителство, като новият кабинет положи днес клетва в Барселона и така автоматично се прекратява 7-месечното пряко управление на испанското централно правителство. Кабинетът, ръководен от Ким Тора, близък съратник на бившия каталунски лидер Карлес Пучдемон, е съставен от 13 членове.\r\nНовият премиер на Каталуния каза, след като правителството му встъпи в длъжност, че ще продължи усилията за независимост на областта. \"Това правителство е ангажирано да се движи напред към независима държава под формата на република\", заяви Тора. Той каза, че иска да започне преговори с новия испански министър-председател Педро Санчес за уреждане на конфликта между Барселона и Мадрид.\r\n\"Педро Санчес, нека да разговаряме, да поемем рискове, двамата с теб, нека да седнем на маса и да разговаряме, правителство с правителство\", заяви Тора. Социалистът Санчес, който днес положи клетва като премиер на Испания, е за разговори с Каталуния, но е против референдум за независимост. Предшественикът му - консерваторът Мариано Рахой - наложи прякото управление върху Каталуния в края на октомври, след като националистите начело с Пучдемон проведоха референдум за независимост, обявен за незаконен от испански съдилища.\r\nСпоред извънредните правомощия, дадени на испанското централно правителство от Сената, значителна част от автономното управление на областта ще ѝ бъде върнато веднага щом сформира правителство след нови избори. Сепаратистите спечелиха през декември изборите и избраха за регионален лидер Ким Тора.Членовете на предишното каталунско правителство ще бъдат съдени по обвинения, сред които и за бунт. Няколко от тях са в предварителния арест, а други избягаха в чужбина.\r\n  ", "date": "2018.06.02", "title": "Новото каталунско правителство положи клетва"}
