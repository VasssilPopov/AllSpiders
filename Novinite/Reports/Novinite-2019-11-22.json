{"url": "https://www.novinite.bg/articles/182766/120-000-vazrastni-shte-badat-bezplatno-vaksinirani-sreshtu-grip", "text": "120 000 възрастни ще бъдат безплатно ваксинирани срещу грип в рамките на Националната програма, която се изпълнява повече от 10 години у нас. Това съобщи главният държавен здравен инспектор доц. Ангел Кунчев, цитиран от БГНЕС. От тази възможност ще могат да се възползват хората, които са над 65 години и са заявили желанието си пред своя общопрактикуващ лекар. „Тази година в България ще вдигнем двойно броя на ваксинираните. У нас са внесени общо 280 000 дози като голяма част от тях вече са използвани“, заяви той. Стана ясно, че от тези 280 000 – 160 000 са били пуснати за свободна продажба в аптечната мрежа, но те вече са изчерпани и днес не може да се закупи противогрипна ваксина.", "date": "2019.11.22", "title": "120 000 възрастни ще бъдат безплатно ваксинирани срещу грип"}
{"url": "https://www.novinite.bg/articles/182738/Dneven-horoskop-za-petak", "text": "Днес се чувствате повече като лидер, което от една страна е добре. Ако и вашите приятели са в такова настроение, имате реален шанс да постигнете страхотни неща, така че давайте, без да се замисляте.Не сте особено последователни напоследък, особено в дни като днешния. Днес сте толкова разхайтени, заради близките си- те ви влияят по този начин. Ако усетите, че е дошъл моментът да станете по-сериозни- направете го.Подхождайте към различните си занимания с еднаква мания днес. В противен случай нищо хубаво няма да се случи. Не можете да си позволите да бъдете разсеяни по никакъв повод.", "date": "2019.11.22", "title": "Дневен хороскоп за петък"}
{"url": "https://www.novinite.bg/articles/182782/Kiro-Skalata-prevrashta-konkursa-Mis-Tarnovgrad-v-sabitieto-na-godinata-VIDEOSNIMKI", "text": "Тв и фитнес легендата Кирил Вълчев-Скалата се зае с поредния си проект. Този път продуцентът е решил да превърне конкурса \"Мис Търновград 2019 \" в едно от светските събития на годината, научи Novinite.bg, които ще бъдат медиен партньор.На пръв поглед стандартен като всеки конкурс - този ивент ще бъде една иновационна идея без аналози у нас. С плам Вълчев разказа своите планове за нашия сайт: \"Повече от 20 години продуцирам, спонсорирам и журирам на конкурси за красота. През годините видях, че съвременната рамка дресира младите да бъдат празни от съдържание лъскави кутийки, подчинени на потребителската матрица, в която раболепно превиват врат. Ето защо считам за свой обществен дълг да създавам развлекателни продукти, възпитаващи в индивидуалност, достойнство, артистичност и стремеж за всестранно усъвършенстване. За целта в този конкурс са предвидени нови етапи, чрез които да стимулираме, провокираме и развием участничките. В кулинарната вечер под ръководството на представителя на българската асоциация на професионалните готвачи Шеф Машков и Фит Шеф Трухчев (финалист в Hell Kitchen), нашите красавици ще придобият умения, чрез които ще разкрият усета си в готвенето. Вечерта на талантите е ивентът на изящните изкуства.  В него момичетата ще пеят, танцуват, рисуват, рецитират и играят абзаци от пиеси под ръководството на мениджърката на проекта - Никол Стоянова - известна и като НИККА заради певческите си изяви. Ше помага и Яница Русева - преподавател и певица по поп и джаз пеене. Промотираната над 20 г. от мен фитнес култура има своето място в тур от финала с атлетик пъформенс и участието на многократния шампион по културизъм - Орлин Стоянов.\" Очаквайте информация за официалния кастинг и точната програма .Финалът е на 6 декември (Никулден) в ресторант Park Hotel Raya Garden, Велико Търново. ", "date": "2019.11.22", "title": "Киро Скалата превръща конкурса \"Мис Търновград\" в събитието на годината ВИДЕО+СНИМКИ"}
{"url": "https://www.novinite.bg/articles/182776/Bojigol-Iskam-da-sam-lider-i-kapitan-na-nacionalniya-otbor", "text": "Головата машина Валери Божинов изрази мнение, че Ивелин Попов “трябва” да се завърне и да играе в баражите за класиране на Европейското първенство през 2020 година. Както е известно, “лъвовете” извадиха голям късмет на тегления днес жребий в Нион - домакинство на Унгария и след това евентуален сблъсък с победителя измежду Исландия и Румъния - пак в София. “Не мога да си представя, че Ивелин ще си тръгне по този начин. Аз съм почти сигурен, направо съм сигурен, че той няма да остави националния отбор. Некоректно би било, нереално ми се струва. Той трябва да се върне и да изиграе тези два мача и да помогне да се класираме на Европейското първенство.\"\"Имаме нужда от публиката и от това всички да се обединят около подкрепата за националния отбор. Хората трябва да бъдат 12-ия ни играч. Не мога да кажа кой трябва да носи капитанската лента (ако Ивелин Попов не се завърне), но капитанът трябва да има лидерски качества, да може да разговаря с всеки, да окуражава всеки, да поведе момчетата\".\"Аз бих бил такъв лидер, но не съм аз човекът, който определя тези неща - има си треньори, играчи. Не знам дали сега ще е по-лесно да се класираме на Европейско първенство в сравнение с нашия състав през 2004-а. Според мен всичко е съдба. Но искам да призова всички хора да се обединят в подкрепата си на националния отбор, да сме единни по пътя към класирането”, каза Божинов за Sportal TV.", "date": "2019.11.22", "title": "Божигол: Искам да съм лидер и капитан на националния отбор"}
{"url": "https://www.novinite.bg/articles/182760/Super-jrebij-Balgariya-domakin-na-Ungariya-v-bitka-za-Evro-2020", "text": "Фортуна бе благосклонна към България, която най-сетне има реален шанс да иде отново на голям футболен форум - Евро 2020. Жребият отреди страната ни да се изправи срещу Унгария в полуфинал от поток \"А\" на Лига на Нациите. Двубоят на Националния стадион \"Васил Левски\" ще бъде на 26 март. Ако възпитаниците на Георги Дерменджиев се справят с маджарите, то те ще се изправят срещу победителя от двойката между Исландия и Румъния. Двубоят отново ще бъде в София на 31 март. Освен гостуване, избегнахме и фаворитите Сърбия и Норвегия в жребия.Иначе казано - с два мача на Националния стадион в София България може да прекъсне серията от 16 години липса от футболни елит. За последно играхме през 2004-а на Европейското в Португалия.", "date": "2019.11.22", "title": "Супер жребий! България домакин на Унгария в битка за Евро 2020"}
{"url": "https://www.novinite.bg/articles/182780/Antonio-Konte-savetva-futbolistite-na-Inter-s-kogo-kak-i-kolko-vreme-da-pravyat-seks", "text": "Треньорът на Интер - Антонио Конте, разкри, че за да се подобри представянето на играчите му по време на мачовете, той им казва как да процедират в кревата със своите половинки.“Състезанията за мен са битки на живот и смърт. Много съм фокусиран върху факта, че накрая трябва да има само един победител и затова правя всичко възможно това да е моят отбор. Това е начинът ми на живот, така че той ще доведе до ранен край на моята кариера, тъй като се вживявам прекалено много в работата си. Често се питам дали е редно да прекарвам толкова много време без семейството си.Съветвам играчите си по време на сезона да не правят дълъг секс, както и да полагат минимални усилия в него. Също така, да застават в позиции, в които да са под своите партньори. За предпочитание е да го правят със съпругите си, защото ако става въпрос за други хора, това изисква допълнителни действия”, сподели Конте пред “Екип”.", "date": "2019.11.22", "title": "Антонио Конте съветва футболистите на Интер с кого, как и колко време да правят секс"}
{"url": "https://www.novinite.bg/articles/182747/Unikalno-Urugvajski-klub-okaza-golyama-chest-na-Balgariya", "text": "Не е тайна, че уругвайският клуб Данубио е пряко свързан с България. Тимът е създаден от Хуан, Михаил и Аспотол Лазарови, а стадионът на клуба носи името на майка им - Мария - \"Хиподрум градина Мария Минчева де Лазаров\". Българката е кръстница на основания през 1932 г. клуб. В началото пловдивчанката искала името на отбора да бъде \"Марица\", но децата от квартала смятали, че това звучи твърде женствено и последвало предложение за друга река - Дунав, на испански Данубио.Сега, тимът отново показа огромното си уважение към страната ни. На сайта си Данубио показа третия си екип. Той изцяло е посветен на България. Дори на фланелката е изписан текст от \"Мила Родино\":Данубио дори дебютира с тези екипи, но загуби гостуването си Монтевидео Уондърърс тази нощ с 1:2 в 13-я кръг от уругвайската Клаусура.", "date": "2019.11.22", "title": "Уникално! Уругвайски клуб оказа голяма чест на България"}
{"url": "https://www.novinite.bg/articles/182740/Spor-na-patya-zavarshi-s-nahapan-nos", "text": "Отново агресия на пътя. Доставчик на храна е пребит жестоко след скандал с пешеходец. Случаят е от столичният квартал „Люлин”. Пострадалият е с няколко шева на носа, а нападателят все още се издирва.„Докато пътувах, чух много силен удар по колата. Отбих, за да видя какво се случва. Оказа се, че по автомобила е хвърлена кора с яйца. Видях един господин, който ми се пъчеше. Попитах го каква е причината да направи това. Тогава започна да ръкомаха и ми посегна. Отвърнах му, стана бой и накрая ме захапа за носа”, разказа пострадалият Андрей Куртев.„Видимо не беше пиян или дрогиран. С тези негови действия обаче мисля, че не беше нормално мислещ човек. Не зная защо този мъж реагира така. Възможно е да има някаква причина. След свадата изкоментира нещо за пешеходна пътека. Може би не съм му направил път, не знам. За мен в 21 век права не се заявяват така”, допълни Куртев.", "date": "2019.11.22", "title": "Спор на пътя завърши с нахапан нос"}
{"url": "https://www.novinite.bg/articles/182771/Plasheshta-statistika-Nad-80-ot-podrastvashtite-v-sveta-stradat-ot-obezdvijvane", "text": "Над 80% от подрастващите в света не са достатъчно физически активни, най-вече момичетата, според доклад на Световната здравна организация /СЗО/, цитиран от Франс прес и ТАСС. Здравните експерти препоръчват най-малко един час физическа активност дневно, за да се подобри здравето на тийнейджърите и за да се предотвратят най-различни заболявания. Специалистите от СЗО са изследвали физическата активност на 11-17-годишните в 146 страни за периода 2001-2016 г. В проучването са анализирани данните за 1.5 милиона ученици. В глобален мащаб през 2016 г. 81% от подрастващите, посещаващи училище, не са спазвали препоръките на СЗО за физическа активност. През 2001 г. този процент е бил 82.5 на сто. Една от главните причини за обездвижването на юношите е \"електронната революция\", която е променила поведенческите навици на младите хора. Те все повече се застояват пред екраните на компютрите и на мобилните устройства, които ги лишават от движение за дълго време. На първо място по показатели за физическа активност изследването поставя тийнейджърите от Бангладеш - 34% от тях изпълняват препоръките на СЗО за едночасово движение всеки ден. На последно място в класацията фигурират подрастващите от Република Корея, където физически активни са едва 6%. Сред \"отличниците\" в класацията по физическа активност, редом с тийнейджърите от Бангладеш, фигурират и тези от Словакия, Ирландия, САЩ и България. В глобален мащаб физическата активност при момчетата расте, като от 2001 г. до 2016 г. тя е се е променила от 20% на 22%. При момичетата числата не търпят промяна и за споменатия период остава фиксирана на 15 на сто.", "date": "2019.11.22", "title": "Плашеща статистика: Над 80% от подрастващите в света страдат от обездвижване"}
{"url": "https://www.novinite.bg/articles/182748/79-migranti-bedstvaha-6-dni-v-moreto-no-gi-spasiha", "text": "Крайбрежната охрана на Испания спаси 79 мигранти, включително 9 деца и 3 жени, в морето край бреговете на Канарските острови. Мигрантите са прекарали шест дни във водата преди да бъдат намерени на 60 мили от остров Гран Канария. Те получиха медицинска помощ от \"Червения кръст\". Канарските острови са една от основните европейски дестинации за мигранти, които се опитват да направят опасното пътуване от Северна Африка.Преди две седмици 9 мигранти загинаха, след като лодката им се обърна близо до брега на Лансароте. Броят на хората, влизащи незаконно в Испания, обаче е намалял в сравнение с миналата година. Испанското министерство на вътрешните работи твърди, че 27 208 мигранти са влезли незаконно в страната по море и суша, в сравнение с 53 382 за миналата година, което представлява спад от 49%.", "date": "2019.11.22", "title": "79 мигранти бедстваха 6 дни в морето, но ги спасиха"}
{"url": "https://www.novinite.bg/articles/182770/Maj-vilnya-v-klasna-staya-v-plevensko-uchilishte", "text": "Мъж е вилнял в класна стая в плевенско училище, съобщиха от полицията. На 21 ноември в полицията е получен сигнал, че около 12 часа в сградата на училище в областния град 47-годишен мъж е крещял, вдигнал и хвърлил стол в класна стая, пълна с ученици и преподаватели. Става въпрос за ОУ „Никола Й. Вапцаров“ в Плевен, няма пострадали при инцидента. По случая е уведомен прокурор от районната прокуратура в Плевен. Образувано е досъдебно производство за престъпление по чл. 325 ал.1 от НК. Регионално управление на образованието – Плевен започва проверка по случая.", "date": "2019.11.22", "title": "Мъж вилня в класна стая в плевенско училище"}
{"url": "https://www.novinite.bg/articles/182754/Kobrata-Vlizam-v-rolyata-na-trenor-na-Tervel", "text": "Родната боксова звезда Кубрат Пулев ще бъде в ъгъла на Тервел по време на галавечерта в Пловдив на 14 декември срещу коравия американец Дешон Уебстър. Кобрата обясни своята рола в щаба на по-малкия си брат преди дългоочакваната негова битка за междуконтиненталната титла на Световната боксова асоциация. \"Надявам се и брат ми да направи такава голяма победа. Неслучайно избрахме Пловдив, защото сме наполовина пловдивчани, тъй като баща ни е оттам. Там са ни корените и затова избрахме този град. Радвам се, че в България пак се осъществява такава гала и този път брат ми ще играе и ще опита да зарадва феновете в Пловдив. Там са много боксови хора, \"Странджа\" се провеждаше там, хората там имат най-много отношение в бокса. Ще има много международни участия, моят бивш противник е тук - Богдан Дину\", каза Кобрата. Според него е важно да стане хубаво боксово шоу в Пловдив, но още по-важно е брат му да победи. \"Не ми пречи организацията, защото вече имам опит, а и голям екип. На някого може да му отнема повече усилия, но на мен лично - не. Трябва да се постараем да защитим фамилията Пулев и да направим едно хубаво боксово шоу, в което Тервел да победи. Вживявам се в ролята на треньор, защото знам какво е, но когато се качи на ринга, той се оправя. Преди мача е изключително важно всичко около него да е наред и да мисли само за двубоя. Най-важното е екипът около боксьора да го подкрепя. От личен опит знам, че ако някой не може да направи нещо, е много изнервящо точно преди битката.  Малките детайли трябва да са наред, той трябва да е спокоен и концентриран. Трябва да е в перфектна форма, да е отпочинал и да се представи добре. До няколко месеца ще има мач за титлата, няма вратички за измъкване. Ще участвам в мач за световната титла, моментът дойде\", обясни Кобрата.", "date": "2019.11.22", "title": "Кобрата: Влизам в ролята на треньор на Тервел"}
{"url": "https://www.novinite.bg/articles/182737/Oblachno-i-dajdovno-shte-e-vremeto-dnes", "text": "Днес времето ще е облачно, на много места с валежи от дъжд, значителни в западната половина от страната. Почти без валежи ще остане в източните райони. С умерен, по поречието на Дунав и в източните райони и временно силен вятър от изток-североизток ще продължи да прониква студен въздух. В Северна България температурите ще се понижават, в останалите райони ще са почти без дневен ход. Към 14 ч. температурите ще са предимно между 6° и 11°, в София - около 8°.Над планините ще е облачно с валежи от дъжд, на места със значителни количества. Над около 1700 метра дъждът ще преминава в сняг, в Стара планина и на по-малка височина. Ще духа умерен и временно силен югоизточен вятър. Максимална температура на 1200 метра – около 4°, на 2000 метра – около 1°.Над Черноморието ще е облачно с превалявания от дъжд. Ще духа умерен и временно силен вятър от изток-североизток. Застудяването ще продължи. Максималните температури ще са между 10° и 12°. Температурата на морската вода е 17°. Вълнението на морето ще е 3-4 бала.", "date": "2019.11.22", "title": "Облачно и дъждовно ще е времето днес"}
{"url": "https://www.novinite.bg/articles/182742/Obshtina-Plovdiv-stroi-socialni-jilishta", "text": "Община Пловдив ще кандидатства за финансиране по програма \"Региони в растеж\" за строителството на социални жилища. Става дума за жилища, различни от общинските, в които се настаняват  социално слаби наематели след включването им в съответните списъци.Жилищата, които ще бъдат изградени с европейски пари, ще са за бездомници или хора, които живеят в много лоши битови условия; за непълнолетни родители, многодетни семейства или хора с деца с влошено здраве и увреждания, както и за лица, чийто среден доход на член от семейството за предходните 12 календарни месеца от всички източници е по-нисък от законоустановения месечен размер на гарантирания минимален доход за страната, определен с акт на Министерския съвет, за същия период от време. \"Жилищата ще бъдат 74, а за строителството им ще са нужни между 3 и 4 млн. лв.\", съобщи зам.-кметът по социалните дейности Георги Титюков.Част от условията за кандидатстване по \"Региони в растеж\" е приемането на наредба, която да регламентира настаняването в социалните жилища. Проектът на  Наредба за реда и условията за ползване на социалната услуга “социални жилища” при Община Пловдив е готов и вече е публикуван за обществено обсъждане, след което трябва да се гласува от Общинския съвет.", "date": "2019.11.22", "title": "Община Пловдив строи социални жилища"}
{"url": "https://www.novinite.bg/articles/182756/Snyag-zavalya-na-Pamporovo-VIDEO", "text": "Сняг заваля на Пампорово и по високите места в Родопите. Всички  служби са в готовност.Алтернативният път за Смолян през Кричим и Девин е затворен заради ремонт. Областната управа в Смолян следи състоянието на реките и язовирите в региона.Видео: .", "date": "2019.11.22", "title": "Сняг заваля на Пампорово (ВИДЕО)"}
{"url": "https://www.novinite.bg/articles/182763/Izpluvaha-potresavashti-razkritiya-okolo-smartta-na-bogatashka-shterka-sled-sado-mazo-seks", "text": "Появи се нова информация за зловещия случай, при който милионерската щерка Грейс Милейн бе убита, а килърът й отишъл на среща, докато тялото на жертвата му било в куфар в стаята му. Днес в съда в Окланд стана ясно, че 27-годишният обвиняем \"търси пълно господство и има някаква странна тръпка над жени, които са били негови сексуални партньори“.Убиецът дори направил \"трофейни снимки“ поради \"болезнен интерес към гениталиите на мъртвата жена“. Оказва се, че 22-годишната Грейс била убита, след като се съгласила да бъде душена по време на секс, който се случил след среща, инициирана чрез Tinder. Според експертите е имало продължителен натиск между пет и десет минути, преди завършилото университета в Есекс момиче да умре.  Става ясно още, че извергът търсил място и начин за изхвърляне на тялото на Грейс, след което направил седем интимни фотографии с нея, преди да гледа хардкор порно. Вместо да се обади на службите за спешна помощ, мъжът си купил почистващи препарати и си уредил друга среща в Tinder за същия следобед, пише в.\"Мирър\", цитиран от блиц.За капак подсъдимият тотално не се вълнувал от случилото се и отишъл да си купи втори куфар, за да замени този, в който погребал тялото на Грейс в гората. Припомняме, че случая станал миналия декември. Видеозапис от злополучната вечер показвал Милейн и младежа в приятна обстановка, комфортни един с друг и целуващи се.", "date": "2019.11.22", "title": "Изплуваха потресаващи разкрития около смъртта на богаташка щерка след садо-мазо секс"}
{"url": "https://www.novinite.bg/articles/182768/Sbivane-v-klas-donese-uslovna-prisada-na-uchenik", "text": "Една година условно с две години изпитателен срок получи ученик от Районния съд в Пловдив. Присъдата е за причинена тежка телесна повреда след сбиване, съобщава DarikNews.bg. Действието се развива на 20 април 2017 година, когато в класната стая двете момчета – пострадалият и виновникът, се сбиват. След удар в ребрата пострадалият е транспортиран до болнично заведение, където е отстранен далакът му. Виновникът освен условна присъда се сдоби и с пробационна мярка за овладяване на гнева, която трябва да се посещава 2 години. Присъдата може да се обжалва в 15-дневен срок пред Окръжния съд на Пловдив.", "date": "2019.11.22", "title": "Сбиване в клас донесе условна присъда на ученик"}
{"url": "https://www.novinite.bg/articles/182774/Merkel-Nikoga-ne-sam-si-predstavyala-che-tolkova-dalgo-shte-bada-vav-vlastta", "text": "Никога не съм си представяла, че толкова дълго ще бъда във властта, но има още работа за вършене, заяви германският канцлер Ангела Меркел от трибуната на конгреса на Християндемократическия съюз(ХДС) в Лайпциг, предаде Асошиейтед прес.Меркел каза това точно 14 години след като стана канцлер. Тя напомни на делегатите на конгреса, че от 2005 г. германските консерватори са намалили безработицата до рекордно ниски нива и са се справили с последиците от световната финансова криза.Канцлерът изтъкна обаче, че при новите предизвикателства като борбата с климатичните изменения и дигитализацията, партията трябва да гледа към бъдещето и да се справя с напрежението, провокирано от руската агресия и търговските спорове със САЩ.Трябва да намерим решения за утрешния свят, подчерта Меркел, според която ХДС е партията на силния политически център на Германия. \"Искам да продължа да работя за това като канцлер\", изтъкна тя.Сочената за приемник на Меркел на канцлерския пост и лидер на ХДС Анегрет Крамп-Каренбауер заяви, че злословенето по отношение на ръководеното от ХДС правителство може да се отрази негативно на изборните резултати на партията, предаде ДПА.Това не е успешна стратегия за предизборна кампания, каза Крамп-Каренбауер на конгреса в Лайпциг. Тя изрази уважението си към Меркел, изтъквайки, че 14-те години на нейното управление са 14 добри години за Германия.", "date": "2019.11.22", "title": "Меркел: Никога не съм си представяла, че толкова дълго ще бъда във властта"}
{"url": "https://www.novinite.bg/articles/182743/Speshna-sreshta-mejdu-Cacarov-zamestnika-mu-i-kmeta-na-Pernik", "text": "Спешна среща между главния прокурор Сотир Цацаров, заместника му Иван Гешев и кмета на Перник - Станислав Владимиров. Поводът е водният режим и сигнал на кмета до Окръжната прокуратура за нарушения в местното ВиК. Очаква се срещата да започне в 09:30 ч.", "date": "2019.11.22", "title": "Спешна среща между Цацаров, заместника му  и кмета на Перник"}
{"url": "https://www.novinite.bg/articles/182750/Majki-na-deca-s-uvrejdaniya-na-protest-pred-parlamenta-zaradi-Simeonov", "text": "Майките на деца с увреждания от инициативата „Системата ни убива” ще протестират днес пред парламента. Поводът е избирането на Валери Симеонов за заместник-председател на НС.Недоволството е под мотото „Оставка за всички”. Според организаторите изборът на Симеонов е „нелеп”. Те припомням, че именно по тяхно настояване и след скандал,  Валери Симеонов подаде оставка като вицепремиер.Недоволството ще продължи и в понеделник  с авто-шествие и блокиране на движението.Самият Валери Симеонов определи обявените протести като намеса в реда в парламента„В случая това, че някой протестира, то си е негово право, но това е намеса в правилата и в реда в парламента”, коментира Симеонов, цитиран от БТА.„Правото на група „Обединени патриоти\" да има заместник-председател е неоспоримо, то е съгласувано с всички останали групи. Така, както БСП и ГЕРБ имат заместник-председатели, така е редно и „Обединени патриоти\" да имат”, посочи Симеонов. „За нас и лично за мен това не е било самоцел, виждате, че този пост четири месеца стои незает”, коментира той.Валери Симеонов отбеляза, че е определен да заеме този пост с решение на групата.„Нямам нито избор, нито съм човек, който бяга от отговорност, нито пък от друга страна съм човек, който има нужда от повишаване на рейтинг\", заяви той. По думите му има вариант абсолютно всеки депутат от „Обединени патриоти\" да заеме този пост, но това е решението на групата. „Решението на групата е единодушно и не съм си издигнал аз кандидатурата сам”, каза още новият заместник-председател на Народното събрание.", "date": "2019.11.22", "title": "Майки на деца с увреждания на протест пред парламента, заради Симеонов"}
{"url": "https://www.novinite.bg/articles/182764/NAP-nahluva-vav-Fejsbuk-shte-zatyaga-targoviyata", "text": "Националната агенция за приходите (НАП) засилва контрола върху търговията през социалните мрежи като Фейсбук и сайтовете за пазаруване. Над 300 млн. лв. са установените укрити приходи от този вид търговия, заяви на семинар във Велико Търново за промените в Наредба Н-18 за касовите апарати шефът на дирекция \"Комуникации\" в Националната агенция за приходи Росен Бъчваров.Във Фейсбук има специална секция озаглавена \"Маркетплейс\", в която има хиляди обяви за продажба на дрехи, обувки, дори и на автомобили и апартаменти. Освен това има обособени специални групи за продажби, които имат само тази цел – да продават стоки, но повечето търговци там нямат фирми, а продават като физически лица. Именно към този проблем са се насочили данъчните – да съберат приходи в хазната от търговията в социалните мрежи.\"Фискалният проблем на електронния бизнес, на онлайн търговията се измерва с огромни годишни загуби. Трябва да се изгради софтуерна система, която отговаря на изискванията на данъчното законодателство. Онези, които не приемат кешови плащания и използват пощенски парични преводи като възможност, могат да продължат да отчитат оборотите си, както до сега\", заяви Росен Бъчваров.Според Бъчваров счетоводителите и търговците все още имат неясноти, които са свързани основно с електронната търговия. Някои изразиха мнение, че \"ще бъдат върнати в XIX век\", ако не могат да пиша фактури по електронен път, а трябва да правят това на ръка.\"Имаме такава дейност с онлайн платформа и с разносна търговия, не знаем точно какъв трябва да е софтуерът ни\", споделят търговците пред агенцията по приходите. Някои търговци все още не знаят как се третират продажбите през Фейсбук. На семинара те попитаха НАП: \"Това електронна търговия ли е, трябва ли да се издава касов бон?\".", "date": "2019.11.22", "title": "НАП нахлува във Фейсбук, ще затяга търговията"}
{"url": "https://www.novinite.bg/articles/182746/Pravitelstvoto-shte-otpusne-27-miliona-leva-na-Obshtina-Pernik", "text": "Министерският съвет ще отпусне 2,7 милиона лева на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села. Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков.Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града. Финансовата подкрепа ще даде възможност на кмета на Перник в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията. Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.", "date": "2019.11.22", "title": "Правителството ще отпусне 2,7 милиона лева на Община Перник"}
{"url": "https://www.novinite.bg/articles/182775/Kmetat-na-Lozenec-Premahvaneto-na-Zlaten-vek-ne-narushava-zakona", "text": "Новоизбраният кмет на „Лозенец“ Константин Павлов е открил действия в разрез със закона, които, според него, му дават основание за премахване на сградата „Златен век“ на фирма „АРТЕКС“. “От “АРТЕКС” твърдят, че са открили в искането ми към ДНСК намерения в разрез със закона, а пък аз твърдя, че съм открил действия в разрез със закона”, каза Павлов, след като от „АРТЕКС“ оспориха искането му Дирекцията за национален строителен контрол (ДНСК) да обяви строежа на “Златен век” за незаконен. Районният кмет на „Лозенец“: ДНСК да спре строежа на „Златен век“ Кметът на „Лозенец“ заявява, че съдът не е сезиран с въпрос за законността на сградата и съответно не се е произнасял, съобщава БГНЕС. „Висящият пред него спор е за спиране на строителството. С какъвто и резултат да приключи този спор, това не е препятствие за установяване и премахване на незаконно строителство на обект „Златен век“, добавя Павлов. В искането му е посочено, че извършеното строителство след изтичане на срока на презаверката на разрешението за строеж на 19.11.2017 г. е незаконно и подлежи на премахване. „Върховният административен съд няма практика по прилагането на чл. 153 от ЗУТ след измененията му от началото на 2017 г., противно на твърденията от фирма „Артекс“. Считаме, че ДНСК дължи произнасяне. Изясняването на въпроса за законността на започнатия строеж е в интерес и на бизнеса, и на жителите на столицата“, смята кметът.", "date": "2019.11.22", "title": "Кметът на Лозенец: Премахването на „Златен век“ не нарушава закона"}
{"url": "https://www.novinite.bg/articles/182745/Skandal-v-Sozozpol-Koncesioner-sasipa-Centralniya-plaj-s-ogromna-diga", "text": "Не ни трябва китайска стена срещу вълните. Това каза пред Нова телевизия една от протестиращите дами. Тя сподели, че е инициатор на подписката срещу изграждането на дига на централния плаж в Созопол. Протестиращите в морския град твърдят, че плажът е опропастен и че дори през зимните месеци те го използват за разходка, каза пък водещата на „Здравей, България“ Аделина Радева.Дигата е построена от концесионера с една единствена цел – да предпази плажа от високите вълни.„Не може в градът, който е архитектурен резерват от 1974 г. с решение на Министерския съвет, така грубо са се нарушават законите! Тази дига е излишна. Концесионерите казват, че предпазвала заведенията, но те са получили изключителна държавна собственост, а търговските обекти не са обявени за такива. Защо ги пазят?“, попита жената, инициирала подписката срещу разкопаването на плажа.„Като погледнах тези големи купове с пясък, първо реших, че трябва да се отбраняваме от някой. Всъщност кой пазим? Това, което морето дава, то си го взема. В момента дигите падат. Аз желая те да рухнат, защото пясъкът е взет от брега, но водата няма как да стигне до заведенията“, добавя друга от протестиращите дами.Кметът на Созопол Тихомир Янакиев, който също бе сред протестиращите, каза, че не е бил информиран от концесионера за изкопните работи на морската ивица. „Граждани подадоха сигнала. Концесионерът на плажа впоследствие поиска среща, за да обясни какво прави. Община Созопол сезира Басейнова дирекция и РИОСВ – Бургас“, добави градоначалникът. Плажът е изключително държавна собственост, отдава се на концесия от държавата и трябва да се контролира от нея, коментира той.„За първи път се изгражда дига и хората са притеснени. Пясъкът ще си остане тук. Никой няма да го изнесе. Прави се, за да предпазва от по-големи вълни“, каза пък Илиян Иванов -  представител на концесионера. „Тук няма големи вълни. Това не е Слънчев бряг. Заливът ни е малък“, прекъсна го дамата, инициирала подписката. С нищо не се нарушава екоравновесието, уверява Илиян Иванов. „Утре ще пекне слънце. Къде ще се разхождате с децата си, с кучетата си, с внучетата си? Цяло лято коментирахме как влизат АТВ-та на плажове. Погледнете какво е тук!“, каза друга от протестиращите жени. Събина Русева от Басейнова дирекция пък заяви, че проверката продължава. „Констатирахме изградена пясъчна дига по протежение на цялата плажна ивица. Заснехме няколко координатни точки. В най-южния край, където бе багера, една от тях попада във водата. Концесионерът ще бъде наказан. При установяване на нерегламентирани действия във водния обект ще издадем предписания за преустановяването им и ще бъдат предприети наказателни мерки“, добави тя.„Багерът не е бил във водата. Може докато е загребвал, да се е намокрила кофата, но никой няма да си вкара техниката в морето“, възрази Иванов. Кметът на Созопол пък призова от Министерството на туризма да изпратят свой представител. „Някой трябва да каже дали това съоръжение е законно, за да се успокоят хората. Виждате какво е напрежението тук“, добави Янакиев. „Този град е на 2600 години. Не може в сърцето на стария град да се строи кебапчийница, да одимява целия Созопол и да не е решен проблема. Прехвърля се от институция на институция и няма адекватни решения. Гражданите искат държавата да се намеси“, каза друг от протестиращите. ", "date": "2019.11.22", "title": "Скандал в Созозпол! Концесионер съсипа Централния плаж с огромна дига"}
{"url": "https://www.novinite.bg/articles/182759/SEM-naloji-solena-globa-na-televiziyata-na-Slavi", "text": "Евгени Димитров-Маестрото, който е реалният собственик на телевизията на Слави Трифонов, ще отнесе огромна глоба заради нарушаване на куп разпоредби от Закона за радиото и телевизията. Пилотните хумористични предавания на Дългия при премиерата на канала в час, в който децата са сред зрителите му, бяха изпълнени с цинизми. Вулгаризми, полуцензурирани псувни и всевъзможни нецензурни изрази се лееха между 20:30 и 22:00 часа, отчетоха от СЕМ. ,,Експертите със сигурност следят вече и тази телевизия и ще следват санкции, ако има нарушения'', заяви бившият шеф на СЕМ доц. Георги Лозанов, цитиран от в-к ''България днес''.", "date": "2019.11.22", "title": "СЕМ наложи солена глоба на телевизията на Слави"}
{"url": "https://www.novinite.bg/articles/182777/Kola-se-udari-posledovatelno-v-dva-TIRA-shoforat-e-zaginal", "text": "Лек автомобил се удари последователно в два тира на първокласния път София-Варна в района на угърчинското село Голец, съобщиха от полицията в Ловеч.Шофьорът на колата е починал на място. Сигналът за тежката катастрофа е получен около 14:45 часа. Към мястото на инцидента незабавно били насочени екипи на полицията, пожарната и спешна помощ.Движението в участъка е временно ограничено, като е въведен обходен маршрут за пътуващите и в двете посоки през село ГолецОт пътна полиция призовават водачите на моторни превозни средства да шофират внимателно и със скорост, съобразена с атмосферните условия. В Ловешка област дъжд вали от сутринта без прекъсване.", "date": "2019.11.22", "title": "Кола се удари последователно в два ТИРА, шофьорът е загинал"}
{"url": "https://www.novinite.bg/articles/182779/Sluchaj-na-lajmska-bolest-e-registriran-v-Plovdiv", "text": "Случай на лаймска болест е регистриран в Пловдив през последната седмица. Това сочи справка в сайта на Регионалната здравна инспекция. Данните сочат още, че намалява броят на болните от чревни инфекции в областта. През последния отчетен период регистрираните случай са 13 срещу 32 в средата на месец ноември. Леко увеличение се отчита при засегнатите от вирусен хепатит – 3 случая през последния отчетен период срещу един през миналия, и при засегнатите от варицела – 22 случая срещу 19. Два са случаите на скарлатина през последната седмица.", "date": "2019.11.22", "title": "Случай на лаймска болест е регистриран в Пловдив"}
{"url": "https://www.novinite.bg/articles/182781/ViK-Pernik-skandalno-e-izpompvalo-po-golyam-obem-ot-yazovir-Studena", "text": "Комисията за енергийно и водно регулиране (КЕВР) излезе с официално писмо по повод изпратени от омбудсмана Диана Ковачева въпроси за водния режим в Перник, предаде БГНЕС.Регулаторът е изискал от местното ВиК информация по случая. В писмото се казва, че за периода януари-октомври 2019 година притокът в язовира е 11 908 млн. куб. метра, а разходът за питейно-битово водоснабдяване 16 577 млн. куб. м вода. Разрешеното от МОСВ количество за този период е 15 500 млн. куб м вода, или дружеството е използвало 1 млн, куб м. повече.За периода юли-октомври се наблюдава трайна тенденция за намаляване на наличния обем на язовира като към края на октомври достига 6 408 млн. м3 – съответно 15 590 млн. през 2018 и 12 751 млн. през 2017 г.Според справката в началото на годината наличният обем е бил по-голям спрямо предходните две години, се казва още в писмото на ВиК до регулатора. ", "date": "2019.11.22", "title": "ВиК-Перник скандално е изпомпвало по-голям обем от язовир \"Студена\""}
{"url": "https://www.novinite.bg/articles/182769/Remont-blokira-Asparuhoviya-most", "text": "Предстоящ ремонт на участък от 30 метра на Аспарухов мост блокира движението в района. Участъкът е обозначен със знаци, движението ще се извършва в едната лента, съобщават от КАТ за БНР. Ремонтните дейности не са започнали към момента, а движението в делничен ден е изключително затруднено, оплакват се шофьори.По думите им задръстването по моста е от 7:00 часа тази сутрин. Снощи също е имало задръстване и поради поставянето на обозначителните знаци за ремонт. От Областното пътно управление във Варна съобщават, че най-вероятно ремонтът на участъка от Аспаруховия мост, отцепен заради компрометирана фуга, от която стърчат предпазните ламарини, ще се извърши през уикенда. Дотогава движението в дясната лента от Аспарухово в посока Варна ще остане с известни ограничения. Ремонтът се налага, след като заради изронено асфалтово покритие, гумите на няколко коли бяха нарязани от ламарината.", "date": "2019.11.22", "title": "Ремонт блокира Аспаруховия мост"}
{"url": "https://www.novinite.bg/articles/182751/Trend-sled-vota-GERB-s-5-pred-BSP-Slavi-veche-e-chetvarti", "text": "Всеки втори българин не смята, че има нужда от предсрочни парламентарни избори, сочи ново проучване на изследователски център \"Тренд\" по поръчка на \"24 часа\". Наситените политически месеци на са довели до някаква коренна промяна в оценката за работата на основните институции. 24% от анкетираните оценяват положително работата на парламента срещу 63%, които дават отрицателна оценка.Правителството задържа малко по-високи нива, като една трета (33%) остават с положителна оценка, докато малко над половината (53%) - с отрицателна. Президентската институция остава лидер - 52% дават положителна оценка за нейната работа, а 30% отрицателна. \"Тренд\" следи всеки месец индикатори за очакванията на хората относно стабилността на кабинета още от началото на този мандат. През ноември отчитаме видимо по-сериозен дял - 60% смятат, че правителството ще изкара пълен мандат, а само 16% смятат, че мандатът ще свърши предсрочно. 52% от интервюираните пък са на мнение, че не са необходими предсрочни парламентарни избори. Динамиката в данните през ноември в сравнение с предишните месеци се дължи на резултатите от изминалите местни избори и утвърждаването на лидерската позиция от страна на ГЕРБ. ГЕРБ продължава да държи лидерството с 23,8%, увеличавайки дистанцията с основния си опонент - БСП (18,4%). ДПС запазва третата позиция с 6,9%. Новият политически проект на Слави Трифонов \"Няма такава държава\" се нарежда на четвърто място с 5,1%. ВМРО и \"Демократична България\" също биха прескочили парламентарната бариера, тъй като събират подкрепа съответно 3,4% и 3,1% сред всички интервюирани, което при преизчисление само сред гласуващите би било над 4%.", "date": "2019.11.22", "title": "\"Тренд\" след вота: ГЕРБ с 5% пред БСП, Слави вече е четвърти"}
{"url": "https://www.novinite.bg/articles/182752/BSP-prizovava-KEVR-za-proverka-na-ViK-Pernik", "text": "Във връзка с въведения воден режим в община Перник, депутати от коалиция “БСП за България” изпратиха писмо до председателя на КЕВР Иван Иванов, в което настояват комисията да извърши проверка на качеството на предоставените услуги от ВиК - Перник. От левицата смятат, че обект на проверката трябва да бъде и изпълнението на заложения бизнес план на дружеството. Социалистите искат резултатите от проверката да бъдат предоставени и на Постоянно действащата подкомисия за наблюдение на дейността на КЕВР къч Комисията по енергетика на НС.", "date": "2019.11.22", "title": "БСП призовава КЕВР за проверка на ВиК-Перник"}
{"url": "https://www.novinite.bg/articles/182753/Ivan-Totev-projektira-film-za-dvata-si-mandata-i-zaklyuchi-Da-si-kmet-na-Plovdiv-e-svrah-emociya", "text": "Новата глаерия в Пловдив - \"Галерия „2019\" събра късно снощи над  150 души, дошли на филма-отчет за работата през изминалите два мандата на бившия кмет на втория по големина град - Иван Тотев.“Да си кмет на Пловдив е нещо свръх емоционално и лично\", започна развълнувано той пред екрана с надпис „Видими резултати”. Вълнението си пролича през цялото обръщение към присъстващите.„Много малко хора в цялата история могат да почувстват и разберат какво е това да си кмет на Пловдив! И да, много е важно как влизаш в  Общината – с какви очаквания, но по-важно е как излизаш от това място и това е най-важният момент – как излизаш от вратата и какво оставяш зад себе си…Този филм, който сме направили, е филм за тези два мандата, което означава, че може би малко ще се похвалим някъде. Ще бъде малко по-позитивен. Излъскано. Разбира се през моя, нашият поглед – на екипа, с който работех през тези години”, предупреди с усмивка публиката Тотев.Точно срещу него на първи ред седяха трима кметове на  Пловдив – новият и двама бивши – Здравко Димитров, д-р Иван Чомаков и Тодор Петков.„Важно е присъствието тук и на кметовете, което ясно показва, че Пловдив е нещо твърде голямо, за да може изобщо да се опише от един човек или един човек да смята, че е по-голям от града. Това са думи на г-н Димитров от предизборната кампания. Това е така!Ние заварихме 2011-а година един град, поработихме, раздвижихме каквото можем, направихме проекти и оставихме на следващите. От тук нататък със сигурност ще се надгражда и градът ще става още по-хубав и още по-голям. Ето, д-р Чомаков е тук и всички трябва да знаете, че това което ние направихме по Главната улица бе по проект на д-р Чомаков.Ето един хубав пример за приемственост. Да се знае, че всичко в Пловдив, за да се случи, то е започнало преди нас, трябва да има приемственост!Благодаря ви че сте тук с мен в този момент!“, заключи Иван Тотев и пожела приятно гледане.След края на 42-минутното видео Тотев коментира, че това са най-важните 8 години от живота му.", "date": "2019.11.22", "title": "Иван Тотев прожектира филм за двата си мандата и заключи: Да си кмет на Пловдив е свръх емоция"}
{"url": "https://www.novinite.bg/articles/182755/VOLYa-kam-Borisov-Pravitelstvoto-da-otpusne-po-40-leva-za-Koleda-i-na-decata", "text": "По 40 лева за Коледа да получи всяко българско дете, поискаха депутатите от ВОЛЯ. От името на парламентарната група Елена Пешева призова от трибуната министър-председателя Бойко Борисов да разпореди паричната помощ. Елена Пешева припомни, че от два месеца ВОЛЯ работи по пакета законопроекти „Майка и дете“. Той е в подкрепа на родителството, семейството и децата. „Българският избирател в този мандат не ни постави в ролята на управляващи, а на опозиция, но въпреки това не можем да стоим безучастни като гледаме как се топи нацията. За съжаление, Вашият ресорен вицепремиер от НФСБ, вече трета година не предприема никакви мерки в тази посока.Затова ние подехме и инициативата „Пътна карта на детското щастие“, чрез която ще предложим модерни управленски политики за защита и благоденствие на нашите деца. Както разбирате, тази тема за нас е приоритет“, заяви депутатката Елена Пешева. Тя увери, че ВОЛЯ работи с огромно желание по тези проекти, не само защото дамите в групата са майки, но и отговорни политици и най-вече родолюбци. Пешева уточни още, че днес взима думата по конкретен повод, отново свързан с положението на децата. Той е провокиран от съобщението на Борисов, че правителството отпуска по 40 лева коледна надбавка на всички български пенсионери. „Въпреки че това са крайно недостатъчни пари за нашите бащи и майки, ние Ви подкрепяме в тази стъпка, но от името на парламентарната група на ВОЛЯ Ви призовавам да направите същото и за всички български деца.Така ще покажете, че Коледата е празник, на който държавата трябва да се погрижи и за най-малките си граждани. Ние сме сигурни, че дамите в правителството, както и жени ГЕРБ ще ни подкрепят“, каза още Елена Пешева. Тя припомни твърдението на Борисов, че държавата е в отлично финансово състояние. „Щом е така, предполагаме, че няма да има проблем да се разпоредите в полза на децата“, заяви Елена Пешева.", "date": "2019.11.22", "title": "ВОЛЯ към Борисов: Правителството да отпусне по 40 лева за Коледа и на децата"}
{"url": "https://www.novinite.bg/articles/182765/Na-24-noemvri-se-proshtavame-s-Vasil-Dimitrov", "text": "На 24 ноември, в 12.30 часа в църквата „Свети Седмочисленици“ ще се състои поклонението пред Васил Димитров, колега, приятел, преподавател и почетен професор на Нов български университет.Големият актьор, режисьор и театрален педагог почина на 21.11.2019 г. на 85-годишна възраст.Роден в София през 1934 г, той. завършва ВИТИЗ \"Кръстьо Сарафов\" през 1958 г.. През годините след това е част от трупата на Драматичния театър \"Адриана Будевска\" - Бургас (1958-1961), Младежкия театър (1961-1966), Нов драматичен театър \"Сълза и смях\" (от 1966-) и \"Театър 199\".Освен на театралната сцена се изявява и на малки и големия екран в заглавия като \"Бартер\", \"Пансион за кучета\", \"Войната на таралежите\" и сериала \"Дунав мост\". Носител е на множество награди, сред които и на орден \"Кирил и Методий\".На 20 ноември 2000 г. е удостоен със званието \"Почетен професор на Нов български университет\" за цялостен принос към Нов български университет и специални заслуги в направление \"Психологически театър\" в програмите на департамент “Театър”.  От 2001 г. преподава в програма „Актьорско майсторство за психологически театър“ на НБУ. ", "date": "2019.11.22", "title": "На 24 ноември се прощаваме с Васил Димитров"}
{"url": "https://www.novinite.bg/articles/182757/Karakachanov-za-shpionskata-afera-v-Sarbiya-Nyama-takova-neshto", "text": "Военният министър и вицепремиер Красимир Каракачонв отрече твърдения, че има българска следа в шпионския скандал в Сърбия. Обвинението бе отправено от председателя на парламентарната комисия за Косово Милован Дрецун.\"Тези неща не отговарят на истината, четох материала, четох обвиненията. То едва ли не е някакъв заговор. Това, че Сърбия има проблеми, те са видни, не означава, че България трябва да бъде изкупителна жертва и да бъде патица за отвличане на вниманието от вътрешните проблеми в Сърбия. Такива неща, за които говори сръбския депутат - няма\", отсече Каракачанов.Той добави, че всеки депутат в сръбския парламент може да си говори каквото си иска и даде пример, че това е практика и в нашето Народно събрание.\"В българското Народно събрание депутатите говорят и неща, които нямат нищо общо с истината\", посочи той.", "date": "2019.11.22", "title": "Каракачанов за шпионската афера в Сърбия: Няма такова нещо!"}
{"url": "https://www.novinite.bg/articles/182758/Ninova-10-godini-tango-na-premiera-10-godini-razpad-na-sistemite-v-darjavata", "text": "През последните седмици ни заливат няколко скандала и тревоги. Скандал с начина на провеждане на изборите, с водния режим в редица градове, проблеми в здравната система, напрежение около решението за болничните листове, корупционните скандали не спират. От 288 къщи за гости само 23 се оказват изрядни. Ще се окаже и, че тези, които са се осигурявали за две пенсии, ще получат по-малко от една. Всичко това буди тревоги и поставя въпроси. Първият – за управлението на държавата. Една криза се потушава с друга, прехвърля се отговорността на слънцето, на дъжда, на другите, на лошите от опозицията, които „искат да счупят държавата”. Кризите не се решават, а се замитат и това ги задълбочава.Искам да говоря за всяка една от тях с факти, най-вече заради Вас, господин премиер. Вчера министри от кабинета ни съобщиха, че близо 320 000 българи бедстват във воден режим, но по-странно е поведението им, което говори много за Вашето управление. Вчера министър каза, ще цитирам, за да не се налага после да се обясняваме, кой трябва да си „купи слушалки за уши”. Това беше негова арогантна реплика, затова цитирам: „Ще дам обобщена информация по отношение на водната криза в община Перник, а вчера разбрах от медиите не само в община Перник, но и в други региони в страната, където в момента имаме нарушен режим на водоподаване”. Г-н премиер, ваши министри разбират от медиите, че 320 000 българи бедстват. Решихте да уволнявате шефа на ВиК в Перник – добре, това е Ваше решение, но министрите ни информираха, че лица, осъществяващи техническа експлоатация на язовирите и съоръженията „ежедневно по десетдневки и месечно са информирали министерствата, давали са справки и баланси за съответното количество вода в язовира. Освен това са предупредили писмено през април, същото са направили и през месец август”. За Вашите министри правителството очевидно е бездействало през това време и не е обърнало внимание на тези факти. Още по-лошо е, че вчера министър от ГЕРБ произнесе следното изречение за областен управител от ГЕРБ: „Аз леко се изненадах, че вчера областният управител не знаеше, че предоставените права за управление на язовира са в нейния патримониум, но това е друга тема”.Не, това не е друга тема. Това е темата за управлението на държавата. Темата за калинките, за това къде са парите на хората от увеличената цена на водата. Министърът на регионалното развитие, който отговаря за това, е в отпуск и не намира за необходимо да го прекъсне, въпреки тези 320 000 бедстващи. Областният управител не знаел, че той отговаря за това. Ще ви припомня, че когато стана течът на данни от НАП, тогава директорът каза, че е взела най-трудното решение - да не си прекрати отпуската, въпреки кризата. Г-н премиер, Вие министър-председател на държавата ли сте или управител на летен лагер за отпуски на калинки в администрацията. Втора криза – в здравеопазването. Случаите по последните седмици показаха още веднъж, че здравната система е в колапс. Колкото и пари да наливате там, докато не променим модела на здравеопазване, резултатът ще е този. Самият вие го казахте вчера: „постоянно даваме пари, а резултатът е почернени хора и родители”. Некомпетентността и нежеланието да промените системата води до този резултат.Въпросът пак е същия: Къде са парите на хората от здравните осигуровки? Може ли цял живот да се осигуряваш и когато ти се наложи да се лекуваш, да умираш по пътищата на България. Неспособността да се справите със злоупотребите и с фалшивите болнични листове доведе до това да посегнете на основни трудови права на хора, които също цял живот са си плащали осигуровките и сега, когато се разболеят, не могат да си получат обезщетението. Друг въпрос е къде са парите на хората, които са си внасяли обезщетенията. Ще се окаже, че осигуряващите се за две пенсии, ще получат по-малко, отколкото една. Но по-лошо - няма ги парите в Сребърния фонд. Трябваше 2019 г. да са 10 млрд. лв., но са 3 млрд. лв. Къде са парите на хората за Сребърния фонд? Всички тези пари изтекоха в нечии джобове.Ето и пример от последната седмица – от 288 къщи за гости, по ваша проверка, не на опозицията, само 23 са изрядни. Другите – кражби и корупция по време на управлението на ГЕРБ. БФС с 2 млн. лв. от държавния бюджет си поръчали униформи във фирма фантом в Афганистан. Цели системи се разпадат, защото сте некомпетентни да управлявате, некомпетентни да контролирате процесите, а корупцията е ваш проблем. Бих искала да кажа и няколко думи към премиера. Вече 10 години играете танго – две напред, една назад. Така беше с болничните миналата седмица – ту ще ги махате, после видяхте напрежение и решихте, че няма да ги махате. Така беше с тежките случаи в здравеопазването. Отстраняване временно на директори, все едно това ще реши проблема. След две – три седмици ще ги върнете тихомълком, когато отмине напрежението. Сутрин едно, вечер е друго. Така не се управлява държава – напред, назад. Уволнявате светкавично, за да потушите напрежението, но проблемите остават и се задълбочават. Следващата калинка продължава по старому до водната криза и пак оставка, и пак същото. Даже повече от същото. 10 години танго на премиера, 10 години разпад на системите в дължавата. Не можете да избягате от личната си отговорност и да я прехвърлите на слънцето, лошата опозиция и други причини, защото управлявате вече 10 години. Имахте време да коригирате всички грешки на предишните. Самозабравянето, чувството за безнаказаност, което демонстрирате вчера, бе описано в Европа.„България, заедно с Румъния и Хърватия, е сред бедните страни членки на ЕС. Австрия пък е сред по-богатите страни. Затова е интересно да се сравнят две фотографии, които показват пълното разминаване в харченето на държавни пари, когато става дума за политици - австриец и българин, дошли за конгреса на Европейската народна партия в Загреб”, пише хърватският всекидневник Jutarnji list. Първата снимка показва младият Себастиян Курц, пътуващ в икономична класа, на втората - „ имаме възможността да видим и пристигането на българския премиер Бойко Борисов, който реши да дойде в Загреб с държавната \"птица\", способна да превози повече от 150 пасажери. Това е самолет, носещ националните символи на Република България”, пишат хърватските медии.Държавната машина, с държавните символи, пътува на партийно мероприятие на ЕНП. Изводите оставям на българския народ. Хвалите се, че увеличавате минималната пенсия на 250 лв. при праг на бедност 360 лв. Казвате на тези хора, че няма да могат да живеят и си го приписвате като голям актив. Хвалите се, че ще давате по 40 лв. на пенсионерите за Коледа. Колко добавки за пенсионери струва този полет на държавни разноски за партийно мероприятие? Чухте ли, че социалните работници се вдигат на протест, защото нямат течаща вода в помещенията, защото заплатата им е 500 лв., защото си купуват сами билета за градския транспорт, за да стигнат до своите клиенти? На фона на всичко това, тази бодряшка реакция тук е абсолютно неадекватна на реалния живот в страната. Реалната картина за нас е - разпад на здравна, социална и пенсионна системи, 10 години некомпетентност, безсилие да се решат въпроси, продължаващи кражби, самозабравяне и арогантност на властта. Г-н премиер, никакви оставки надолу по веригата не могат да променят тези факти и да отменят отговорността от първия. Вие обичате народния език, а той казва, че „рибата се вмирисва откъм главата”. Отговорността на първия се носи с оставка.", "date": "2019.11.22", "title": "Нинова: 10 години танго на премиера, 10 години разпад на системите в държавата"}
{"url": "https://www.novinite.bg/articles/182762/BSP-Simeonov-da-si-hodi-Izvinyavame-se-na-majkite", "text": "\r\nПГ на „БСП за България“ държи да се спазват правилата и демократичните принципи. ПГ „Обединени патриоти“, които са получили подкрепа от част от българските граждани, имат право да излъчат свой зам.-председател на Народното събрание по силата на неговия правилник. Това се казва в позиция на ПГ на „БСП за България“.\r\n\r\n\r\n\r\n\r\n\r\n\r\n", "date": "2019.11.22", "title": "БСП: Симеонов да си ходи! Извиняваме се на майките"}
{"url": "https://www.novinite.bg/articles/182767/Rumen-Radev-prie-poslanika-na-Velikobritaniya-Ema-Hopkins", "text": "Държавният глава Румен Радев прие днес на „Дондуков“ 2 посланика на Великобритания у нас Ема Хопкинс. В срещата участва и Мартин Харис, директор за Източна Европа и Централна Азия към Министерството на външните работи на Обединеното кралство. Провеждането на предстоящата среща на върха на НАТО в Лондон, сътрудничеството в областта на отбраната и сигурността, както и теми от дневния ред на двустранните отношения, бяха сред акцентите на разговора. Държавният глава подчерта необходимостта страната ни да изгражда съвременни отбранителни способности, да преодолее изоставането в редица области, както и да бъде повишена ефективността при вземането на решения в рамките на Алианса. Гарантирането на правата на сънародниците ни във Великобритания след Брекзит, както и на британците в България, също беше сред темите на срещата.", "date": "2019.11.22", "title": "Румен Радев прие посланика на Великобритания Ема Хопкинс"}
{"url": "https://www.novinite.bg/articles/182744/Simeonov-ne-smyata-da-se-otteglya-ot-noviya-si-post", "text": "Валери Симеонов не смята да се оттегля от поста заместник-председател на Народното събрание заради протестите, които се очакват и днес срещу него. Симеонов смята, че с исканията за оставка има намеса в парламентарната демокрация. Той посочи, че Патриотите имат право да предложат свой зам.-председател и че не е издигнал сам кандидатурата си. Каза също, че няма нужда от повишаване на рейтинга си, както и че този пост 4 месеца е стоял свободен.", "date": "2019.11.22", "title": "Симеонов не смята да се оттегля от новия си пост"}
{"url": "https://www.novinite.bg/articles/182772/Karakachanov-Nyama-da-sme-patica-za-otvlichane-na-vnimanieto-ot-srabskite-problemi", "text": "Това, че Сърбия има проблеми не означава, че България трябва да бъде изкупителна жертва, \"патица за отвличане на вниманието\" от вътрешните й проблеми. Така вицепремиерът и министър на отбраната Красимир Каракачанов коментира в кулоарите на парламента шпионския скандал, в който името на страната ни е замесено от сръбски депутат.Председателят на сръбската парламентарна комисия за Косово и Метохия Милован Дречун заяви, че българските служби стоят зад записа, на който се вижда как руски агнет дава пари на високопоставен сръбски държавен служител, като целта била да се създаде напрежение между Белград и Москва.\"Такива неща, за които говори сръбският депутат, няма. Българските народни представители също не винаги говорят неща, имащи общо с истината. Така че в сръбския парламент всеки депутат може да си говори каквото си иска\", добави вицепремиерът.Като член на делегацията, която ще пътува с премиера Бойко Борисов в САЩ, министърът ще участва в разговори, свързани със задълбочаване на сътрудничеството в отбраната. \"Споразумението за стратегическо партньорство трябва да бъде актуализирано, то е остаряло. В практически аспект някои американски компании проявяваха интерес и към другите проекти - инвестиции в производството на въоръжение, неща, свързани с отбраната\", обясни Каракачанов. Единият от протестите срещу Валери Симеонов, заради избора му за заместник-председател на НС, бил организиран от бившите им колеги от \"Атака\", потвърди Каракачанов тезата на Симеонов.За недоволството на майките попита - \"Колко пъти искат да му отрежат главата. Или искаме да отнемем правото на някого да говори свободно, и, когато греши и си понесе отговорността за това, да продължим цял живот да го гоним, малко болшевишко е, смята Красимир Каракачанов.", "date": "2019.11.22", "title": "Каракачанов: Няма да сме патица за отвличане на вниманието от сръбските проблеми"}
{"url": "https://www.novinite.bg/articles/182739/Tri-balgarki-ucheni-s-nagrada-ot-5000-evro-za-proekti-s-izklyuchitelno-regionalno-znachenie", "text": "Д-р Евгения Сарафова, д-р Мария Джумалиева-Стоева и д-р Юлия Романова са тазгодишните носителки на националната стипендия „За жените в науката“ за България. Престижното отличие им бе присъдено за техните смели научни проекти на официална церемония в Софийски университет „Св. Климент Охридски“ на 19 ноември със специалното участие на г-жа Илияна Йотова, вицепрезидент на Република България. Това е третата поред година, в която г-жа Йотова подкрепя с присъствието си каузата на L'Oréal и ЮНЕСКО за повече жени в науката.Стипендиите „За жените в науката“ са едни от най-очакваните научни награди в България, които се отпускат всяка година от L'Oréal и ЮНЕСКО на млади жени учени. Отличията имат за цел да подкрепят тяхната научноизследователска кариера, както и да ги мотивират да разгърнат пълния си потенциал за научни открития. Трите тазгодишни победителки бяха отличени за своите иновативни научни проекти с награда от по 5000 евро всяка, като всеки един от проектите е впечатляващ със своя висок потенциал за приложимост. Проектът, с който д-р Евгения Сарафова впечатли журито на „За жените в науката” за 2019 г., е фокусиран върху изследването на качеството на въздуха в 4-те най-големи български града. В основата на изследването e комбинирането на данни от сателити на Европейската космическа агенция и наземни данни. Чистота на въздуха е особено наболял проблем у нас, като към момента София е на 6-о място в света по мръсен въздух.Това прави проекта на д-р Сарафова не само интересен, но и изключително актуален и с голямо локалнo значение. В момента д-р Сарафова е главен асистент в Геолого-географския факултет на СУ „Св. Климент Охридски, съорганизатор на Българския географски фестивал и е сред основателите на образователния уебсайт Географ БГ. През 2015 г. тя е и сред номинираните за „Жена на годината“.Втората стипендиантка за 2019 г. д-р Мария Джумалиева-Стоева, е първата победителка в историята на конкурса, която е възпитаничка на Великотърновския университет „Св. Св. Кирил и Методи“. В момента тя е постдокторант в Института по математика и информатика при БАН и главен асистент във Факултета по математика и информатика на Великотърновския университет. Интересът на д-р Джумалиева-Стоева към науката датира от гимназията, но едва в университетските си години тя се влюбва необратимо в математиката и алгоритмичното програмиране. Проектът, с който печели стипендията „За жените в науката“, е фокусиран върху теория на кодирането и цели конструирането на нови видове нелинейни кодове, които имат пряко приложение при защита на информацията.Д-р Юлия Романова е името на третата стипендиантка по програмата „За жените в науката“ тази година. Тя е амбициозен млад химик и в момента е главен асистент във Факултета по химия и фармация на СУ „Св. Климент Охридски“. В периода 2012-2017 г. придобива международен научен опит, работейки като постдокторант в Университета на Намюр и Университета на Съри. Носителка е на националната награда на фондация „Еврика“ за 2011 г. за изключителни постижения в науката. Проектът, с който д-р Романова печели стипендията „За жените в науката“ за 2019 г., е фокусиран върху създаването на нови органични материали, които ще бъдат използвани в соларните клетки с цел повишаване на техния капацитет.Тази година стипендиантската програма „За жените в науката“ се провежда в България за 9-и пореден път в партньорство между L'Oréal България, СУ „Св. Климент Охридски“ и Националната комисия за ЮНЕСКО – България. От създаването си през 1998 г. и до днес „За жените в науката“ продължава да е единствената по рода си глобална програма, която се бори за равенство между половете в науката (жените все още представляват едва 29%* от изследователите в световен мащаб). През последните 21 години „За жените в науката“ е подкрепила и отличила над 3100 жени учени в 117 държави.„Заедно с ЮНЕСКО ние стартирахме инициативата „За жените в науката“ преди 21 години, за да постигнем равенство между половете в науката и да осигурим на жените изследователи признанието, което заслужават. Ние сме оптимисти, че със силни местни партньори като Националната комисия за ЮНЕСКО-България и Софийския университет, както и обществената подкрепа на всички вас, ще успеем в нашата мисия! Бих искала също искрено да поздравя тазгодишните стипендиантки и всички български жени учени за смелостта да изберат кариера в науката и да им благодаря за тяхната непоколебима енергия и мотивация! Продължавайте да бъдете такива вдъхновяващи модели за подражание!“ – каза Бриджит Стрелър, генерален мениджър на L'Oréal България, по време на церемонията по награждаването на тазгодишните стипендиантки. Събитието бе уважено от редица официални лица и висши представители на научната общност, сред които Дончо Барбалов – заместник-кмет на Столична община, направление „Финанси и стопанска дейност“, Н. Пр. Флоранс Робин – Посланик на Франция в България, Мария Спасова – заместник-председател на Национална комисия за ЮНЕСКО – България, проф. Николай Витанов – заместник-ректор на СУ „Св. Климент Охридски“.Тази година програмата получи и силна медийна подкрепа от страна на: сп. Наука, БНР, Dnevnik.bg, Капитал, агенция „Фокус“, радио N-JOY, сп. ELLЕ, Rozali.com, MomichetataOtGrada.com, сп. Story, Glamour, сп. EVA, Missbloom.bg, сп. Grazia, сп. Икономист, Woman.bg, Novinite.com, Jenite.bg, ClubZ.bg, Kafene.bg. Новото десето издание на „За жените в науката“ предстои да започне след няколко седмици с отваряне на приема на кандидатури за 2020 г. в търсене на най-талантливите българки учени.", "date": "2019.11.22", "title": "Tри българки учени с награда от 5000 евро за проекти с изключително регионално значение"}
{"url": "https://www.novinite.bg/articles/182741/Zaharieva-Sofiya-shte-privika-srabskiya-poslanik-za-obyasnenie", "text": "Сръбският посланик в България най-вероятно ще бъде извикан в Министерството на външните работи, за да даде обяснение за изказването на близък до президента Александър Вучич депутат, който отправи обвинения срещу страната ни. Това заяви външният министър Екатерина Захариева. „Чух се с посланика ни в Белград Радко Влайков. Постоянно получаваме информация от там. Най-вероятно ще извикаме сръбския посланик на ниво директор“, каза Захариева. Тя се надява, че казаното от Милован Дрецун, че България има мощно разузнавателно присъствие в Сърбия, е лична позиция на сръбския депутат, а не официална.„Надявам се, че това е лично мнение на депутата, а не официална позиция. Тези нелепи обвинения по никакъв начин не отговарят на добрия дух, който съществува в отношенията между двете държави“, каза Захариева и напомни на Белград, че София е един от най-големите поддръжници на сръбската евроинтеграция. Председателят на парламентарната комисия за Косово Милован Дрецун отправи вчера тежки обвинения срещу България по националната телевизия. \"Искам да Ви припомня, че неотдавна аз лично съобщих публично , че в Скопие е сформиран и замаскиран разузнавателен център, където има шпиони от съседните държава като България, Хърватия, Северна Македония.... В Сърбия България има изключително мощно разузнавателно присъствие\", подчерта още Милован Дрецун, който се счита за един от най-близките сътрудници на президента Вучич.В продължение на 12 минути той непрекъснато внушаваше, че България стои зад последния скандал, в който руски шпионин дава пари на висш сръбски чиновник. По този повод Захариева коментира, че: „На разпространеното видео не виждам български разузнавач да вербува сръбски, това го прави друга страна“. Шпионският скандал в Сърбия доведе до извънредно заседание на Съвета за национална сигурност към президента Александър Вучич, което се проведе късно снощи. След края му той заяви, че Белград няма да промени политиката си спрямо Русия.", "date": "2019.11.22", "title": "Захариева: София ще привика сръбския посланик за обяснение"}
{"url": "https://www.novinite.bg/articles/182773/V-Parlamenta-Zapechataha-Kapsula-na-hilyadoletieto-s-poslaniya-kam-decata-prez-2030-a-godina", "text": "Председателят на народното събрание Цвета Караянчева и председателят на Комисията по въпросите на децата, младежта и спорта Славчо Атанасов запечатаха метална Капсула на хилядолетието, в която бяха поставени послания към децата на България.  Инициативата е по повод 30-ата годишнина от приемането на Конвенцията на ООН за правата на детето и се осъществява от Държавната агенция за закрила на детето. В месинговата капсула беше поставен четириметров свитък с послания от народните представители, всички министерства и кметове на различни общини. Председателката на Държавната агенция за закрила на децата Елеонора Лилова постави вътре 3D принтирани мечета – играчки, а българският еврокомисар Мария Габриел - играчка робот с пожеланието скоро у нас отново да се появи фигура като Джон Атанасов.Идеята на капсулата е да покаже, че всяко дете трябва да бъде обичано и да живее в мир и добро. Посланията показват също единението на всички политици за доброто бъдеще на българските деца. Те са нашето богатство, нашето бъдеще и в тях гори пламъкът на държавността. Длъжни сме да направим най-доброто за децата на България, заяви председателят на комисията за децата, младежта и спорта Славчо Атанасов. Той припомни безсмъртната фраза на Иван Вазов: „Не се гаси туй, що не гасне“ и допълни, че всички институции трябва да работят усилено и в синхрон за по-доброто бъдеще на българските деца.Председателят на парламента Цвета Караянчева също заяви, че всички парламентарни групи единно казват „да“ и ще работят усилено за гарантиране на доброто развитие и спазване на правата на българските малчугани.Децата са ангелчетата на Бог на земята и нашите ангечета и ние, възрастните, трябва да се учим от тях на доброта и любов, защото всичко на този свят става с доброта и любов, допълни още Славчо Атанасов. Капсулата на доброто ще бъде отворена през 2030 година.", "date": "2019.11.22", "title": "В Парламента: Запечатаха Капсула на хилядолетието с послания към децата през 2030-а година"}
{"url": "https://www.novinite.bg/articles/182761/Premierat-Shtyahme-da-se-prebiem-s-Falkona", "text": "„Себастиан Курц в момента не е никакъв, той не е канцлер на Австрия. Канцлерът на Германия беше с правителствен самолет, премиерът на Гърция беше с правителствен самолет, а ние щяхме да се пребием с този „Фалкон” и беше свободен само „Еърбъс””. Така премиерът Бойко Борисов отговори на обвиненията на Корнелия Нинова, че за срещата на ЕНП в Хърватия, Себастиан Курц е пътувал в икономическа класа, а нашият премиер - с правителствения самолет, предаде агенция „Фокус”.По думите на Борисов „този абсолютно ненужен самолет” е платен от правителство на БСП.„С мъки върнахме единия, този остана. А колко струва президентът Радев да отиде до Китай с него? Нали затова са купували от вашата партия тези самолети. Всички държави в Европа го правят. То пести време, пътуват делегации, върши се работа. Да ви покажа колко сте дребнава. Моите хора могат да излязат и да направят декларация и за заменките по ваше време\", посочи Борисов.На 15 ноември технически проблем наложи аварийно приземяване на правителствения „Фалкон” в София. На борда беше премиерът Бойко Борисов. При връщане от Солун навигационната система на машината отказала в небето над столицата. Наложило се пилотите да кацнат ръчно. Нямаше пострадали, а самолетът няма да лети, докато не бъде извършена пълна проверка и отстраняване на повредите. Разследването беше поето от звеното за авиационни инциденти към транспортното министерство. Този четвъртък пък хърватски вестник излезе със заглавие, че Себастиан Курц е пътувал до Загреб с икономична класа, а българският премиер – с „Еърбъс”.В парламента днес лидерът на опозицията Корнелия Нинова прочете декларация и поиска оставката на правителството. „Разбира се, че имате възможност и право да ми искате оставката, аз за разлика от вас два пъти съм си я давал и съм напускал управлението, а вие излъгахте тоя 1 млн., че ще си дадете оставката и след една седмица казахте няма да си я дам”, отговори Борисов. „Така че има една хубава поговорка, че в къщата на обесения въжето не трябва много да се размахва и думата оставка от ваша страна, когато употребявате, винаги трябва да се сещате за това, което направихте вие”, каза Борисов", "date": "2019.11.22", "title": "Премиерът: Щяхме да се пребием с „Фалкона”"}
{"url": "https://www.novinite.bg/articles/182749/Hero-Mustafa-SASht-shte-pomogne-na-Balgariya-s-energijni-eksperti", "text": "САЩ ще изпратят екип от енергийни експерти, които да помогнат за развитието на България като енергиен център на Балканите, съобщи посланикът на САЩ у нас Херо Мустафа, предаде БГНЕС. Експертите ще посетят АЕЦ “Козлодуй” и “Белене”, както и хранилищата за газ в страната.“Прекрасно е, че България има възможности за доставка на газ от други източници, освен Русия, и така е възможна диверсификацията, тоест – да не зависите само от една държава”, допълни Мустафа.", "date": "2019.11.22", "title": "Херо Мустафа: САЩ ще помогне на България с енергийни експерти"}
