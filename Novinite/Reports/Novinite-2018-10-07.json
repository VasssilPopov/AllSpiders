{"url": "https://www.novinite.bg/articles/165576/Noviyat-zakon-za-ipotechnite-krediti-dava-poveche-garancii", "text": "Действащият от две години Закон за кредитите за недвижими имоти на потребители дойде, за да систематизира разпокъсаната дотогава нормативна уредба в тази сфера и да гарантира на хората, че има ясни задължения към предоставящите такъв тип заеми финансови институции. „Новият закон урежда хипотезите, в които след тегленето на ипотечен кредит нещо се обърква – дали поради причина, че потребителят е бил в затруднение да си погасява вноските, дали поради това, че кредиторът е бил неизряден спрямо клиента си, когато му е предоставял определени условия. Там се въвеждат и механизмите за контрол“, каза председателят на Комисията за защита на потребителите (КЗП) Димитър Маргаритов, цитиран от BulgariaOn Air.Кредитодателите са длъжни непрекъснато и безплатно да информират за своите условия. При напредването на преговорите, още преди сключването на договора за кредит, те следва да изготвят т. нар. Стандартен европейски формуляр. В него са описани кратко и ясно за конкретния кредит, който ще бъде отпуснат на конкретния потребител, каква ще бъде главницата, какви ще са разходите за проучването на кредитоспособността на потребителя, което е изключително важно при такъв тип заеми, разясни още Маргаритов.Новият закон за ипотечните кредити въвежда за първи път т.нар. „кредитни съветници“. „Даваме си Стандартния европейски формуляр. Макар в него сравнително ясно да е разписана информацията, поради специфичната материя не всички хора могат да я разберат. Кредитните съветници са лица, които нарочно, по занятие се занимават с това, регистрирани са в БНБ и дават съвети на потребителите, без това да представлява по никакъв начин оферта дали конкретният кредит да бъде взет или – не“, поясни той. По думите му това са гаранции, които би трябвало да препятстват възможността потребителят да бъде заблуден и принуден да плаща по-големи от договорените лихви или други такси, за които не е знаел при подписването на договора.Законът дава срок от 14 дни след представянето на обвързващата оферта от страна на кредитодателя, в който потребителят следва да вземе окончателното си решение. Този период му осигурява допълнително време, в което може да прочете отново договора, да се консултира при необходимост, да сравни и други предложения и да се увери, че в крайна сметка прави информиран избор, каза още Маргаритов. Той препоръча хората да съпоставят повече оферти и да не се впускат в първото попаднало им предложение. Според него културата на потребителите се повишава и те са все по-склонни да взимат решения след информиран избор.", "date": "2018.10.07", "title": "Новият закон за ипотечните кредити дава повече гаранции"}
{"url": "https://www.novinite.bg/articles/165594/Tv-vodeshtata-ot-Ruse-ubita-chrez-zadushavane", "text": "„Все още не е установен извършителят на убийството на 30-годишната жена от Русе”, каза говорителят на главния прокурор Румяна Арнаудова.Тялото на 30-годишната телевизионна водеща Виктория Маринова беше открито вчера през деня на кея в Русе. Тя е била убита по особено жесток начин, като преди това е била изнасилена.Жената е майка на първокласничка.„Смъртта е причинена от удари в главата и задушаване”, коментира окръжният прокурор на Русе Георги Георгиев на извънреден брифинг.Тялото на Маринова е открито в обрасла с растителност зона. На няколко метра от него са открити и вещи на жертвата. Липсвали са мобилният ѝ телефон, ключовете от автомобила ѝ, очилата ѝ, както и част от дрехите.При огледа е намерен и автомобилът ѝ. Колата не била в близост до мястото, където е открито тялото, но било установено, че е оставена там от Маринова.Назначени са множество експертизи по случая.", "date": "2018.10.07", "title": "Тв водещата от Русе убита чрез задушаване"}
{"url": "https://www.novinite.bg/articles/165569/Interpol-oficialno-poiska-ot-Kitaj-informaciya-za-Man-Hunvej", "text": "\"Интерпол\" официално поиска от китайските власти информация за президента на организацията Мън Хунвей, предадоха ДПА и \"Асошиейтед прес\".Семейството на Мън загуби връзка с него, след като преди седмица той отпътувал от Франция, където е централата на \"Интерпол\", за Китай. Френската прокуратура обяви вчера, че е започнала разследване. Китай не е направил официално изявление за местонахождението на Мън.64-годишният Мън, който е заместник-министър на обществената сигурност в Китай, беше избран за президент на \"Интерпол\" през 2016 година.", "date": "2018.10.07", "title": "\"Интерпол\" официално поиска от Китай информация за Мън Хунвей"}
{"url": "https://www.novinite.bg/articles/165584/Parkiran-avtomobil-potegli-sam-i-rani-dve-deca-v-Petrich", "text": "Паркиран автомобил е потеглел на самоход и е ранил две деца в Петрич. Това потвърди пред \"Фокус\" Йорданка Шаркова, говорител в ОД МВР-Благоевград. Сигнал за инцидента е подаден вчера в 18.30 ч. Автомобилът е бил паркиран на наклон и е потеглил, като най-вероятно не е била дръпната ръчната спирачка. Пострадалите са две момичета на около 15 години, но нямат сериозни наранявания. Настанени са в лечебно заведение. Инцидентът се изяснява от служителите на полицията в Петрич", "date": "2018.10.07", "title": "Паркиран автомобил потегли сам и рани две деца в Петрич"}
{"url": "https://www.novinite.bg/articles/165582/Okolo-60-ot-palnoletnite-balgari-propuskat-zadaljitelniya-godishen-profilaktichen-pregled", "text": "Около 60% от пълнолетните българи пропускат задължителния годишен профилактичен преглед, сочат данните на здравната каса.Въпреки че в Закона за здравето са предвидени глоби - на профилактичен преглед ходят предимно хора с хронични заболявания, съобщава БНТ.Над 4 милиона и 700 хиляди пълнолетни българи подлежат на задължителен годишен профилактичен преглед. Към края на септември с тази цел в лекарските кабинети са отишли 37% от тях.Прегледът е безплатен. Част от изследванията, които включва, са електрокардиограма изследвания на урина, кръвна захар, зрителна острота. На база резултатите се изчислява рискът от развитие на сърдечни, злокачествени заболявания и диабет. Рисковите групи имат право и на безплатен вторичен профилактичен преглед.В зависимост от възрастта мъжете и жените имат право на урологични и гинекологични изследвания, включени в профилактичния преглед.В Закона за здравето са предвидени глоби от 50 до 200 лева за пропуснат профилактичен преглед.Контролът за това до колко здравноосигуреното лице се е погрижило за своето здраве или е пренебрегнало това своето право и задължение, и санкцията не е в правомощията на НЗОК, обясни д-р Галя Йорданова - директор \"Извънболнична медицинска и дентална помощ\", НЗОК.Право да глобяват имат Регионалните здравни инспекцкии, допълни тя.Има ли санкционирани - от здравното министерство не дадоха отговор.", "date": "2018.10.07", "title": "Около 60% от пълнолетните българи пропускат задължителния годишен профилактичен преглед"}
{"url": "https://www.novinite.bg/articles/165579/Jestoko-ubijstvo-v-Ruse", "text": "Полицията в Русе разследва брутално убийство на 30-годишна бизнес дама. Убитата е Виктория Маринова – административен директор на местна телевизия.По първоначална информация престъплението е извършено вчера през деня на кея в Русе. Сигналът е подаден около 14:20 часа. Преди да бъде убита, жената е била изнасилена. В 13:00 часа окръжният прокурор Георги Георгиев и зам.-директорът на полицията Илиян Енчев ще дадат подробности по случая.", "date": "2018.10.07", "title": "Жестоко убийство в Русе"}
{"url": "https://www.novinite.bg/articles/165573/Policai-zasyakoha-sastezatel-karal-s-pochti-150-km-ch-na-mejduselska-otsechka", "text": "Полицаи в Разградско засякоха шофьор, движещ се със скорост 148 км/ч. Автомобилът „Опел Зафира” с варненска регистрация бил спипан по пътя Русе - Варна, в участъка Разград - Ушинци, където разрешената скорост е 90 км/ч. За превишението от 58 км на водача е била наложена глоба от 650 лв.В края на септември шефът на „Пътна полиция”-Разград Диян Симеонов отчете \"състезателите на пътя\", които полицията е спряла и санкционирала.По-висока през последните месеци е глобата на водач на разградско „Ауди А8”, засечено в населено място с превишение на скоростта от 59  км. На 5 август в 15.35 ч. колата преминавала през Голям Поровец със скорост 109 км/ч при разрешени 50 км/ч глобата му е 750 лева. Също 750 лв. бе и глобата на предишния „първенец” по скорост - „Ауди А6”, минало край сградата на Пътна полиция със 124 км/ч.Топ три за отминалия месец се допълва от софийска „Дачия”, засечена на 20 септември по пътя Русе - Варна в границите на село Ушинци, със скорост 99 км/ч. Заради превишението с 49 км/ч на разрешението 50 км/ч наложената глоба е 600 лв.", "date": "2018.10.07", "title": "Полицаи засякоха „състезател“, карал с почти 150 км/ч на междуселска отсечка"}
{"url": "https://www.novinite.bg/articles/165574/Den-bez-avtomobili-v-chetiri-kvartala-na-Parij", "text": "От днес четири квартала на френската столица Париж, част от центъра, ще бъдат затворени за автомобили по една неделя всеки месец. Целта на мярката, приета от общинските власти, е да се намали замърсяването на въздуха. Преминаването ще бъде възможно само по големите пътни артерии, които ги пресичат.", "date": "2018.10.07", "title": "Ден без автомобили в четири квартала на Париж"}
{"url": "https://www.novinite.bg/articles/165572/Makedonskata-carkva-ne-iska-smyana-na-imeto", "text": "Македонската православна църква – Охридска архиепископия на редовното ежегодно заседание на Архиепископския църковно-народен събор потвърди позицията си за непроменяемостта на името на МПЦ и държавата, предава македонската агенция „Макфакс“, цитирана от \"Фокус\".„Македонската православна църква е историческа и правна наследница на Охридската архиепископия на Юстиниана прима, има достойнство на архиепископия и се казва Македонска православна църква – Охридска архиепископия, а в комуникацията е Македонска православна църква“, заяви митрополит Тимотей.Той добави, че членовете на събора единогласно изпращат апел за национално единство. „Изпращаме искрен молитвен повик до всички политически субекти в страната за отговорно поведение в този изключително сложен и пълен с предизвикателства период за нашата татковина с препоръка да използват всичките си сили за запазване на националната и духовната идентичност на македонския народ и всичко, което е македонско“, уточни владиката.", "date": "2018.10.07", "title": "Македонската църква не иска смяна на името"}
{"url": "https://www.novinite.bg/articles/165577/Roj-Hil-Politikata-na-Tereza-Mej-e-nekoordinirana-kato-tancite-j", "text": "Преди да се постигне някакво категорично решение за Brexit, не може да се каже какво ще е бъдещето за чужденците във Великобритания\". Това коментира за \"Събуди се\" журналистът и медиен експерт Рой Хил. \"Ако аз сега исках да заминавам за Великобритания, щях да замина преди 2020-а, за да си осигуря все пак някаква възможност за издаване на разрешение за пребиваване\", подчерта журналистът Теодора Бързакова, която е живяла на Острова. \"Начинът, по който Тереза Мей танцува, е огледало на това как управлява - некоординирано и без никаква идея какво се случва\", коментира Хил по повод особения танц, който изпълни британският премиер на годишната конференция на Консервативната партия. Според него Мей опитва със своето разчупване да спечели симпатиите на публиката.  В събота добра новина дойде от Брюксел, където председателят на Европейската комисия Жан-Клод Юнкер заяви, че Европейският съюз ще постигне сделка с Великобритания през ноември, а това можело да стане дори и още този месец. Оптимизмът му обаче – поне засега - не изглежда никак заразителен, защото разногласията между двете страни изглеждат прекалено много. Затова и днес противници на Brexit излизат на протест със своите кучета пред британския парламент, за да се обявят отново против излизането на Великобритания от общността.", "date": "2018.10.07", "title": "Рой Хил: Политиката на Тереза Мей е некоординирана като танците й"}
{"url": "https://www.novinite.bg/articles/165587/Raboti-se-po-vsichki-versii-za-ubijstvoto-na-jenata-v-Ruse", "text": "\r\nРаботи се по всички версии за убийството на 30-годишната жена в Русе - включително и такива, свързани с професионалната й реализация и с личния й живот. Това заяви на извънреден брифинг окръжният прокурор на Русе Георги Георгиев.\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2018.10.07", "title": "Работи се по всички версии за убийството на жената в Русе"}
{"url": "https://www.novinite.bg/articles/165589/Razsledvashtite-s-parvi-podrobnosti-za-zverski-ubitata-Viktoriya-Marinova", "text": "Полиция и прокуратура работят вече 24 часа непрекъснато по случая с убийстото на бизнес дамата от Руса. Това стана ясно по време на брифинг в сградата на ОД на МВР с участието на окръжния прокурор Георги Георгиев, зам.-директорът комисар Илиян Енчев и шефът на криминалистите в Русе комисар Кожухаров.Все още не е установен извършителят на убийството на 30-годишната жена от Русе. Това каза говорителят на главния прокурор Румяна Арнаудова. Тя обясни, че окръжният прокурор е посетил местопроизшествието веднага след подаването на сигнала. „Окръжните прокурори са работили през цялата вечер съвместно с МВР. Полагат се максимални усилия за установяване на извършителя. Знаем коя е жената и с какво се е занимавала. Но засега нищо не трябва да се съобщава, за да не попречим на разследването“, поясни каза Арнаудова.Убийството е станало вчера през деня на кея. Тялото на жената е открито в труднодостъпен район, в храсти, близо до Дунав. Тя е станала жертва на изнасилване и тежък побой, вследствие на който е обезобразена и задушена, съобщава Русе Медиа.Сред липсващите вещи при извършеният първоначален и допълнителен оглед е установено, че няма ключът на личния и автомобил, който е бил в близост до престъплението, очила, мобилният телефон и част от дрехите. Разпознаването на жертвата е станало малко по-късно, тъй като у нея не са били намерени лични документи и мобилният и телефон.В 14.24 часа вчера е подаден сигнал на тел. 112, че в района на тенис кортовете е намерен труп. Първоначално са забелязани следи от кръв, след това безжични слушалки, розова маратонка и в храстите е забелязан труп на жена. Според експертизата до момента смъртта е настъпила вследствие от удари по главата и задушаване.В разследването са включени екип от Главна дирекция Национална полиция, а вещи на жертвата са изпратени за анализ в Националния институт по криминалистика. Работи се по всички възможни версии убийството да е извършено случайно, планирано, включително и заради работата й, което обаче с счита за по-малко вероятно.Според близки на жертвата, Виктория е тренирала и е смятала да участва в маратона днес при Сребърна. Затова е тренирала и подготвяла участието си. Преди да отиде да бяга, тя е била на кафе с приятели в заведение в района на Парка на младежта. ", "date": "2018.10.07", "title": "Разследващите с първи подробности за зверски убитата Виктория Маринова"}
{"url": "https://www.novinite.bg/articles/165585/Spasitelnite-operacii-v-Indoneziya-shte-priklyuchat-na-11-oktomvri", "text": "Индонезийските власти в четвъртък (11 октомври) ще спрат да търсят жертви на земетресението и последвалото цунами на остров Сулавеси.Според последните данни броят на жертвите от земетресението с магнитуд 7,5 и цунамито на остров Сулавеси се е увеличил до 1 763  души, съобщава ТАСС.Броят на пострадалите в резултат на бедствията в Индонезия възлиза на над 2 500 души, много от които са изпратени в болници. ", "date": "2018.10.07", "title": "Спасителните операции в Индонезия ще приключат на 11 октомври"}
{"url": "https://www.novinite.bg/articles/165566/Iskat-vrashtane-na-poligonite-za-mladi-shofori-eksperti-v-avtoshkolite-protiv", "text": "\r\nНяма достатъчно полигони в България, които да отговорят на нуждите за подготовката на бъдещите водачи. Такова мнение споделиха на експерти и преподаватели в автошколи, след като тази седмица от транспортното министерство обявиха, че предвиждат връщането на полигона. И в сега действащата учебна методика е записано, че първите няколко урока по кормуване трябва да се провеждат на площадка. Поради липсата на достатъчно полигони, голяма част от тези занимания се правят на частни паркинги.\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2018.10.07", "title": "Искат връщане на полигоните за млади шофьори, експерти в автошколите против"}
{"url": "https://www.novinite.bg/articles/165568/Atrakcionno-patuvane-s-vlak-po-marshrut-Sofiya-Septemvri-Plovdiv-Karlovo-Sofiya-shte-se-sastoi-dnes", "text": "\"БДЖ-Пътнически превози\" ЕООД организира днес атракционно пътуване по маршрут София-Септември-Пловдив-Карлово-София за любителите на железопътния транспорт и ретро подвижния състав, съобщиха от превозвача.Пътуването е част от инициативите на националния железопътен превозвач по повод отбелязването на 130 години от създаването на Българските държавни железници - \"130 години пътуваме заедно\".Атракционният влак ще бъде теглен от парен локомотив номер 05.01, а в състава му ще бъдат включени личният вагон-салон на царица Йоанна от \"Корона експрес\" и вагон-ресторантът от \"Витоша експрес\". Вагонът на царица Йоанна е наскоро ремонтиран и се завръща на релси след повече от десет годишно прекъсване. Ретро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях. Цените на билетите са 18.00 лева от София до Септември или от Септември до Пловдив, от Пловдив до Карлово или от Карлово до София, 27.00 лева - от София до Пловдив или от Пловдив до София, и 45.00 лева за билети по маршрута София-Пловдив-Карлово-София. Билетите са с включени запазени места. Купилите билети могат да започнат своето пътуване от всяка една гара по маршрута на влака, на които ще спира.За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място.Билети могат да бъдат купени от билетните каси и бюрата във всички гари в страната.", "date": "2018.10.07", "title": "Атракционно пътуване с влак по маршрут София-Септември-Пловдив-Карлово-София ще се състои днес"}
{"url": "https://www.novinite.bg/articles/165575/Kakva-e-poziciyata-na-obshtinata-za-remonta-na-ulica-Graf-Ignatiev", "text": "Ремонтите на ул. \"Граф Игнатиев\" и градинката пред църквата \"Св. Седмочисленици\" в столицата предизвикаха разгорещен обществен дебат. Последваха спорове, протести, подигравки и дори искания за кметска оставка. Според критиците на ремонтите те са извършени некачествено и без зачитане на околната среда. \"Това е втората най-натоварена пешеходна улица в София. Важно е да има обществено мнение, защото то държи под напрежение всички участници в процеса. Това напрежение трябва да доведе до един качествен краен резултат и една променена градска среда, каквато не е имало в този район от 40 години\", заяви за \"Събуди се\" общинският съветник от ГЕРБ Николай Стойнев.Заместник-председателят на Столичния общински съвет Милка Христова от БСП беше категорична, че това, което се получава като визуален ефект в момента, не й харесва. По нейни думи концепцията на автора не се вписва в средата. \"Стигнахме до тук поради липсата на достатъчно прозрачност\", категорична беше Христова.\"Към момента е трудно да се направи оценка на ремонта по \"Граф Игнатиев\" и да се каже, че има дефекти\", заяви Стойнев.", "date": "2018.10.07", "title": "Каква е позицията на общината за ремонта на улица \"Граф Игнатиев\"?"}
{"url": "https://www.novinite.bg/articles/165588/Ogromen-pojar-v-nacionalen-park-v-Portugaliya", "text": "\r\nНад 700 пожарникари и полицаи бяха мобилизирани в битката с огромен горски пожар, пламнал в планински регион в непосредствена близост до столицата Лисабон, съобщава АФП.\r\n\r\n\r\n\r\n\r\n\r\n\r\n", "date": "2018.10.07", "title": "Огромен пожар в национален парк в Португалия"}
{"url": "https://www.novinite.bg/articles/165590/Turskite-sili-za-sigurnost-zadarjaha-tozi-uikend-226-nelegalni-migranti", "text": "Турските сили за сигурност задържаха този уикенд 226 нелегални мигранти в различни части на страната, съобщиха източници от силите за сигурност, цитирани от БНР.Екипи на жандармерията са задържали вчера 48 мигранти в окръг Къркларели, близо до границата с България. Мигрантите, сред които граждани на Пакистан и Афганистан, възнамерявали да преминат нелегално в България.Турската полиция задържа вчера други 14 мигранти в съседния окръг Одрин, които се подготвят да преминат в Гърция. Силите на реда са задържали един заподозрян за трафик на хора.В събота екипи на бреговата охрана заловиха 46 мигранти, които искали да стигнат с лодка от егейския град Измир до гръцкия о-в Лесбос. Силите за сигурност в източния окръг Ван заловиха 118 мигранти, сред които граждани на Пакистан и Афганистан, които са преминали в Турция нелегално.", "date": "2018.10.07", "title": "Турските сили за сигурност задържаха този уикенд 226 нелегални мигранти"}
{"url": "https://www.novinite.bg/articles/165578/Remontirat-patishta-v-oblast-Pazardjik", "text": "Ремонтни дейности се извършват по четири пътни отсечки в област Пазарждик, съобщи Агенция „Фокус“.Движението по пътя от село Панагюрски колони до Панагюрище от км 79 до км 81 се осъществява в една лента, чрез поетапно затваряне на лява и дясна ленти за движение поради почистване на настилки, банкети и окопи.Движението по пътя Пещера – Батак от км 150 до км 160 се извършва в една лента, чрез поетапно затваряне на лява и дясна ленти за движение поради частични ремонтни дейности на асфалтовата настилка.Движението по пътя Сърница – с. Крушата от км 47 до км 49 се осъществява в една лента чрез поетапно затваряне на лява и дясна ленти за движение поради почистване на настилки, банкети и окопи. Въведено е и ограничение на моста в село Бошуля, който е част от републиканската пътна мрежа. Там е забранено движението на товарни автомобили с тегло над 10 тона.Определеният обходен маршрут е през село Звъничево – Септемврийски ханчета – град Септември – село Бошуля.В Родопската част на областта има опасност от падащи камъни. Тя е най-голяма по направленията Пещера – Батак – Широка поляна, Варвара – Гара Костадиново и Белово – Юндола.", "date": "2018.10.07", "title": "Ремонтират пътища в област Пазарджик"}
{"url": "https://www.novinite.bg/articles/165567/Jandarmeriyata-poluchava-341-novi-koli", "text": "Национално съвещание на ръководството на МВР ще се проведе в неделя. Очаква се на специална церемония старите коли на жандармерията да бъдат подменени с нови, като структурата ще получи 341 нови автомобила.Поканени са да присъстват премиерът Бойко Борисов, главният прокурор Сотир Цацаров, министърът на финансите Владислав Горанов и председателя на ДАНС Димитър Георгиев.", "date": "2018.10.07", "title": "Жандармерията получава 341 нови коли"}
{"url": "https://www.novinite.bg/articles/165581/Proekt-za-vazstanovyavane-na-stari-pejki-v-Sofiya-Plovdiv-i-Troyan", "text": "Учениците от националната гимназия за сценични кадри в Пловдив вдъхнаха нов живот на пейките около училището си. С таланта и творчеството си те се включиха в инициативата \"Сервиз за пейки\".Пейката е неизменна част от градската среда. Все повече обаче са местата, на които съоръженията за почивка са изпочупени, изгнили и дори опасни. Затова авторите на проекта „Мястото\" са се заели със задачата да възстановят 100 пейки в София, Пловдив и Троян.Биляна Милева, сдружение \"БГ Бъди активен\": Има една теория за счупените прозорци, че когато една сграда, едно място бъде оставено в такъв вид, това предпоставя хората все повече да го цапат или да го разрушават.Затова авторите на проекта приобщават към идеите си хора от всяко населено място, които сами дават идея кои пространства да бъдат обновени и как да изглеждат новите пейки. В Пловдив тази задача се падна на учениците от националната гимназия за сценични кадри.Емилия Голинова, ученичка в 11-и клас от Национална гимназия са сценични кадри - Пловдив: Сега ще правим едни много красиви цветя с преливащ се фон и т.н. И е много хубаво това, че можем да направим нещо подобно, нещо по-шарено към обществото.В ученическата бригада се включиха и тайнствените артисти от \"Дистръктив криейшън\", добили популярност покрай изрисуването на паметника на Съветската армия с американски комикс герои.След като успяха да обновят част от градинката край училището си младежите споделиха, че е лесно да поправим една пейка. По-трудното е да се научим да пазим и ценим красивото около нас.", "date": "2018.10.07", "title": "Проект за  възстановяване на стари пейки в София, Пловдив и Троян"}
{"url": "https://www.novinite.bg/articles/165586/Akciya-za-pochistvane-na-rajona-pri-Sedemte-rilski-ezera-na-dobrovolci-v-sabotniya-den", "text": "Поредната акция за почистване на района при Седемте рилски езера направиха доброволци в съботния ден. Този път организатор е фондация \"Нашият дом е България\", съобщи за БНР Пламен Мирянов, който е неин председател.Събраното ще бъде транспортирано до Сапарева баня, като разходите са за сметка на общината, уточни кметът на курорта Калин Гелев. От Национален парк \"Рила \" и от хижа \"Рилски езера\" предоставиха ръкавици, пликове, чували и метални шишове на участниците в почистването. Включиха се и планински спасители от отряда в Дупница, които поставиха паметна плоча на известен планинар и спасител, който е работил десетки години на близката хижа и е починал наскоро. По време на акцията са направени кадри за образователен филм за планина Рила.Районът на Седемте езера е чист - в края на август почистване правиха дъновистите, а сега правят и от \"Нашият дом е България\". Не е така обаче покрай пътя Сапарева баня-Паничище, до началната станция на лифта при хижа “Пионерска“. По трасето е правено почистване на 15 септември при кампанията \"Да почистим България заедно\", за не по-малко от месец са се натрупали много отпадъци, каза кметът на общината Калин Гелев.", "date": "2018.10.07", "title": "Акция за почистване на района при Седемте рилски езера на доброволци в съботния ден"}
{"url": "https://www.novinite.bg/articles/165565/Dnes-nad-po-golyamata-chast-ot-stranata-otnovo-shte-bade-slanchevo", "text": "Днес над по-голямата част от страната отново ще бъде слънчево. По-значителна ниска облачност ще има преди обяд над Източна България. Ще духа слаб вятър, предимно от изток. Максимални температури предимно между 20° и 25°, в София - около 22°. Над планините ще бъде слънчево със слаб предимно южен вятър. Максималната температура на височина 1200 метра ще е около 17°, на 2000 метра – около 11°.Над Черноморието ще преобладава слънчево време, преди обяд със значителна ниска облачност. Ще духа до умерен източен вятър. Максималните температури между 19° и 22°. Вълнението на морето ще бъде 3-4 бала. Температурата на морската вода е 19 – 21°.", "date": "2018.10.07", "title": "Днес над по-голямата част от страната отново ще бъде слънчево"}
{"url": "https://www.novinite.bg/articles/165592/Ribar-se-udavi-kraj-Balchik", "text": "Рибар от Балчик се удави в морето край местността \"Тузлата\" тази сутрин. За инцидента потвърдиха от Морския спасителен център във Варна. Висока вълна е обърнала лодката, в която 50-годишният мъж е бил заедно със сина си, разказаха от местната рибарска общност. Двамата мъже излезли в морето да извадят мрежите с улов, когато плавателният съд се обърнал. По-младият мъж е оцелял.", "date": "2018.10.07", "title": "Рибар се удави край Балчик"}
{"url": "https://www.novinite.bg/articles/165593/Verijna-katastrofa-zatrudni-trafika-po-patya-Veliko-Tarnovo-Sofiya", "text": "Верижна катастрофа станала на пътя Велико Търново - София, малко след Ново село, в недел следобед.Към мястото пътуват екипи на Спешна помощ и полицията.Движението в участъка се регулира от служители на Пътна полиция. Униформените апалират към водачите, пътуващи по това направление, да преминават оттам с повишено внимание.", "date": "2018.10.07", "title": "Верижна катастрофа затрудни трафика по пътя Велико Търново - София"}
{"url": "https://www.novinite.bg/articles/165580/Katastrofa-zatrudni-dvijenieto-kraj-Letishte-Sofiya", "text": "Катастрофа на кръстовището пред \"Терминал 1\" на Летище София затруднява движението.При удара няма сериозно пострадали хора. На мястото има екип на пътна полиция.Ако ще пътувате към \"Терминал 1\", предвидете поне 10 минути повече, за да стигнете навреме.", "date": "2018.10.07", "title": "Катастрофа затрудни движението край Летище София"}
{"url": "https://www.novinite.bg/articles/165583/Martvopiyan-se-zabi-v-darvo", "text": "29-годишен шофьор самокатастрофира с БМВ на пътя Баня-Банско. Инцидентът е станал малко преди 13,00 часа вчера. Младият мъж изпуснал управлението на колата, изхвърчал от пътя и се забил в дърво, съобщи struma.bg.Пострадалият е откаран в разложката болница с открита рана на ръката. Взетата на място проба за алкохол е положителна. 29-годишният водач от с. Бачево, общ. Разлог се е качил зад волана с 2,34 промила алкохол в кръвта.", "date": "2018.10.07", "title": "Мъртвопиян се заби в дърво"}
{"url": "https://www.novinite.bg/articles/165591/Panajotov-Pri-proverkite-na-Agenciya-Mitnici-nyama-nameren-nelegalno-proizveden-alkohol", "text": "Изпълнителният директор на винзавода в Поморие Йордан Панайотов заяви, че ако контролните кранове от дестилационните колони на завода останат запечатани повече от 2 седмици загубите ще бъдат за милиони. Той беше категоричен, че при проверките на Агенция \"Митници\" няма намерен нелегално произведен или продаден алкохол.16 контролни крана от дестилационни съоръжения са запечатани в завод \"Черноморско злато\". Общо блокираните кранове са 24, каза заместник-директор\"Производство\" в предприятието Христо Янков. \"Ние сме дали на чертежите схемичката на контролната баретка без подробности - термометър, спиртометър и пробно кранче не са отбелязани. Това е наш пропуск наистина\", уточни какво  нарушение са констатирали от Агенция \"Митници\" Янков. Съоръженията с запечатани кранове не произвеждат готова продукция, а дестилат, обяснява изпълнителния директор Йордан Панайотов: \" От едно кранче се взима да се пробра органолептично, за да може да се настоят колоните както трябва. В момента изваряваме около 100 тона виноматериал, който е на границата на разваляне и имаме около хиляда тона готов виноматериал за изваряване, който ако се забави във времето, то загубите ще са за милиони\".Показаните от Агенция \"Митници\" пластмасови туби пък съдържали промивна вода с остатъчен алкохол от измиване на съоръжения и инсталации. Некоректна е информацията представена от контролните органи, каза още Панайотов.", "date": "2018.10.07", "title": "Панайотов: При проверките на Агенция \"Митници\" няма намерен нелегално произведен алкохол"}
{"url": "https://www.novinite.bg/articles/165570/Dneven-horoskop-za-nedelya", "text": "Ще имате трудно начало на деня, но по-късно през деня ще имате прилив на енергия. Не бързайте да изразходвате тази енергия, защото по-късно може да ви е нужна.Изпълнени сте с положителна енергия и сте готови да поемете всичко, което ви предложи днешния ден. Живейте живота си с пълна сила, в противен случай ще ви стане скучно.Изкушавате се да избягате от проблемите, които имате, но това определено не е добро решение. Трябва да се изправите пред проблема, да измислите как да се справите с него и да действате.Вижте повече:  ", "date": "2018.10.07", "title": "Дневен хороскоп за неделя"}
