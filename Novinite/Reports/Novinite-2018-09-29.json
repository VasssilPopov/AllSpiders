{"url": "https://www.novinite.bg/articles/165250/Blizo-400-sa-veche-zaginalite-v-Indoneziya-pone-540-sa-raneni", "text": "Близо 400 души загинаха след мощното земетресение с магнитуд 7,5 по Рихтер и последвалото го близо двуметрово цунами в Индонезия, съобщава АФП, предаде БГНЕС. Най-малко 540 души са ранени.Според местната Агенция за борба с природните бедствия болниците на остров Сулавеси са буквално препълнени с ранени, а спасителните екипи не могат да достигнат до пострадалите в засегнатия от труса район. Най-тежко засегнат е град Палу, в Централен Сулавеси, който е с население от 350 хиляди души.Властите предупредиха, че броят на жертвите вероятно ще нарасне, тъй като няма връзка с няколко хиляди души, подготвящи се за традиционен плажен фестивал край Палу, когато удари труса. Щетите са огромни, като голяма част от сградите в града са или разрушени напълно или изцяло негодни за живеене. ", "date": "2018.09.29", "title": "Близо 400 са вече загиналите в Индонезия, поне 540 са ранени"}
{"url": "https://www.novinite.bg/articles/165248/Katalunski-separatisti-napadnaha-mestni-policai-po-vreme-na-shestvie", "text": "Сблъсъци между полицията и каталунски сепаратисти в Барселона, по време на протест срещу шествие на испанските униформени, настояващи за по-добро заплащане, съобщава Ройтерс, предаде бТВ.Демонстрантите са замеряли полицаите с боя и бомбички. Силите на реда са отвърнали на нападението и са използвали палки, за да отблъснат протестиращите.Шествието на полицаите е свързано с първата годишнина от референдума за независимост на Каталуния, състоял се на 1 октомври миналата година.Властите в Испания призоваха за спокойствие.", "date": "2018.09.29", "title": "Каталунски сепаратисти нападнаха местни полицаи по време на шествие"}
{"url": "https://www.novinite.bg/articles/165224/Zaoblachavane-dovechera-na-yug-i-iztok-sas-slabi-valeji", "text": "Днес над по-голямата част от страната облачността ще е значителна. До вечерта слаби валежи ще има на места в Южна и Източна България, а без валежи ще се задържи в Северозападна България и по поречието на Дунав, където ще има по-значителни разкъсвания на облачността. Постепенно през деня вятърът ще се ориентира от североизток и до вечерта ще се усили, особено в Източна България. Максималните температури ще бъдат между 19 и 24 градуса, за София – около 19.Атмосферното налягане през деня ще продължи да се понижава и ще бъде малко по-ниско от средното за септември, вечерта отново ще започне да се повишава.Над планините облачността ще е значителна и на места ще превалява слаб дъжд. Ще духа умерен и временно силен вятър от юг-югозапад, в ниските части – от североизток. Максималната температура на височина 1200 метра около 14 градуса, на 2000 метра – около 7.Над Черноморието ще преобладава облачно време и на места ще превали слаб дъжд. Вятърът ще се ориентира от североизток и до вечерта ще се усили. Максималните температури на въздуха и морската вода ще са 21-22 градуса. Вълнението на морето ще бъде 2-3 бала с тенденция на усилване след обяд и вечерта.  ", "date": "2018.09.29", "title": "Заоблачаване, довечера на юг и изток със слаби валежи"}
{"url": "https://www.novinite.bg/articles/165249/S-pochti-edna-treta-poveche-zavarshvashti-iskat-da-uchat-visshe-na-Ostrova", "text": "Ръст от 29% на ранните кандидатури за Великобритания отчита международният проект „Световно образование“, който се провежда този уикенд в столичния хотел „Маринела“, предаде БГНЕС. От началото на септември, когато се отваря приемът в централизираната система, за Обединеното кралство, са обработени близо 100 заявки. Засилен е интересът към университетите в Оксфорд, Кеймбридж, Глазгоу, Единбург, университета по изкуствата в Лондон.Бумът на кандидати за Великобритания още в първия месец на приема се дължи на факта, че британското правителство реши да запази кредитирането на образованието за студентите от ЕС и през първата 2019-2020 академична година след евентуалния Брекзит, коментира за БГНЕС Стефка Златева, която е един от координаторите на изложението.Едни от най-предпочитаните специалности остават в сферата на бизнеса, икономиката и психологията, инженерните специалности. Един от университетите, които участват на изложението, е University of London City. Според неговия представител е Ема Томас, не е отчетен драстичен спад на кандидатите, които да се отдръпнат заради Брекзит. Висшето учебно заведение е готово да приеме студенти от целия свят, независимо преговорите за излизане от ЕС.Спред Томас за следващата година таксите ще останат същите, но не могат да кажат за учениците, които ще завършат през 2020 година. „Университетът се опитва да повлияе на британското правителство, но засега нямаме никакви индикации, че се вслушват в препоръките ни“, отбелязва Ема Томас. С 20% ръст е отчетен на кандидатите за университети в Холандия през тази година.Сред най-предпочитаните специалности са бизнес, икономика, програмиране, арт и дизайн програми. С близо 30% повече кандидати спрямо миналата година има и за Германия и Австрия. Освен в София „Световно обрзование\" паралелно се провежда във Варна, Пловдив и Бургас. В столицата са изложил щандове над 80 учебни заведения, като предварителна регистрация са направили над 3000 души. Регистрацията продължава и във втория ден на двудневния форум.", "date": "2018.09.29", "title": "С почти една трета повече завършващи искат да учат висше на Острова"}
{"url": "https://www.novinite.bg/articles/165240/Grisho-izliza-sreshtu-svoj-partnor-na-dvojki-v-parviya-si-mach-v-Pekin", "text": "Първият съперник на най-добрия български тенисист Григор Димитров в турнира от категория ATP 500 в Пекин ще бъде американецът Раян Харисън, предаде Sporta.bg. Григор и Харисън са се срещали пет пъти, като Димитров води с 4-1 победи. Двамата са в отлични отношения и често играят двойки.Американецът не е побеждавал Григор от турнира в Акапулко преди три години. Димитров се класира за 1/2-финалите на надпреварата през 2017 г. и падна от Рафаел Надал, а през 2016 г. бе на финал и отстъпи от Анди Мъри. ", "date": "2018.09.29", "title": "Гришо излиза срещу свой партньор на двойки в първия си мач в Пекин"}
{"url": "https://www.novinite.bg/articles/165231/Dneven-horoskop-za-29-septemvri", "text": "Вашето вълнение ще бъде заразно днес, но ежедневието ви ще бъде прекалено интензивно за хората около вас. Опитайте леко да се изолирате, за да не затормозявате околните. Преценявайте добре ситуациите днес. Денят ще започне много тихо и спокойно за вас, но всъщност днес ще бъде повратен момент за вас. Всичко зависи от това какво ще има около вас. Бъдете оптимисти и вярвайте, че промяната е нещо хубаво. Ще получите информация, която не е предназначена за вас. Бъдете честни и върнете това, което не ви принадлежи. Честността е много важно качество и ако я притежавате ще имате много ценни неща в живота си. Представителите на останалите зодии могат да намерят дневния си хороскоп ", "date": "2018.09.29", "title": "Дневен хороскоп за 29 септември"}
{"url": "https://www.novinite.bg/articles/165241/Puskat-50-novi-kameri-po-patishtata", "text": " МВР ще купи над 50 нови камери за контрол на движението по пътищата. Това беше обявено в Габрово при откриването на националното състезание „Полицай на годината“, на което присъства вътрешният министър Младен Маринов, предаде БНР.Заради дефектиралите мобилни камери на триножници на КАТ не е ощетен нито един водач, подчерта главен инспектор Росен Рапчев, началник на сектор „Пътен контрол“. „Всичките технически средства са на въоръжение и са изправни и работят на територията на цялата страна, както на автомагистралите, така и на всички пътища, отворени за обществено ползване“, каза той.„Ефективността на техническите средства за контрол ще се повиши, когато заработи единният център за обработка на нарушенията“, поясни вътрешният министър Младен Маринов. ", "date": "2018.09.29", "title": "Пускат 50 нови камери по пътищата"}
{"url": "https://www.novinite.bg/articles/165237/Protestiposreshtnaha-Erdogan-v-Berlin-sledvat-i-v-Koln", "text": "На митинга в Берлин имаше искания президентът на Турция да не бъде посрещан с почести. Реджеп Ердоган беше наречен диктатор и сатрап, а германското правителство беше критикувано, че продължава да продава оръжия на Турция, предаде Нова ТВ.Протести се очакват и по-късно днес, когато Ердоган ще посети Кьолн. Той официално ще открие голяма джамия, което предизвика много дебати в Германия. Кметът на града демонстративно отказа да участва в откриването заради спорове около ислямската организация, която строи зад строежа. ", "date": "2018.09.29", "title": "Протести посрещнаха Ердоган в Берлин, следват и в Кьолн"}
{"url": "https://www.novinite.bg/articles/165230/Za-Zelen-Mladost-V-kvartala-niknat-300-novi-izbirateli-vseki-raboten-den", "text": "Мащабна фалшификация е възможно да е била извършвана на всички провеждани досега избори в България. Вторият вариант е броят на хората в избирателните списъци да е перманентно неточен заради софтуерна грешка. Това стана ясно по време на гледане на делото, с което ИК „За Зелен Младост” обжалва отказа на Столичен общински съвет (СОС) да признае, че в подписката срещу презастрояването са се подписали над 10% от постоянно живеещите в „Младост” и по този начин решението за провеждане на референдум да стане задължително.По време на заседанието в Административен съд София-град бяха разпитани вещите лица Даниела Събева и Борислав Радайски, изготвили съдебна експертиза, която имаше за цел да се провери точният брой жители на „Младост”, положили валиден подпис под искането за провеждане на референдум. Ключов момент за проверката е, че според протокола на Районната избирателна комисия от вота на 14 ноември 2016 г. 87 829 души са били с избирателни права и постоянен адрес в „Младост”. Според ГД „ГРАО” 28 дни по-късно е имало 94 176 човека с избирателни права и постоянен адрес в района. Това е датата, към която е приключило събирането на подписката. Съдът имаше за цел да установи дали са необходими 8 783 или над 9417 валидни подписа, за да бъде референдумът задължителен. Основен мотив на СОС да го отхвърли е позоваването на протокола от ГРАО, според който за по-малко от месец в района са се появили нови 6347 човека с постоянен адрес и избирателни права и признаването на по-малко от 9400 валидни подписа.„Абсолютно нереалистично е за 20 работни дни общинската администрация дневно да е обработвала средно по над 300 заявления за смяна на постоянен адрес. Всичко това се извършва на едно гише, но в същото време е свързано и със смяна на лични документи. Съвсем логично е, че едно от числата е невярно ”, категоричен е адв. Радан Кънев, който защитава правото на жителите на „Младост” да гласуват в референдума. На негов въпрос към експертите дали са успели да проверят какъв е бил броят на избирателите към 12 декември 2016 г. те отговориха, че им е било „обяснено, че според изискванията на закона цялата информация се изтрива след 6 месеца и нищо не се съхранява”.„По закон, който всъщност не съществува”, контрира адв. Кънев, напомняйки по този начин, че Законът за изменение и допълнение на Закона за защита на личните данни все още не е приет.„Има два варианта. Увеличението с над 6300 човека за 28 дни или е грешка на системата или фалшификация, но в никакъв случай достоверна информация. С нея се засяга истинността на много важни документи. Оказва се, че говорим и за данни, които не могат да се верифицират. Тук проблемът е много по-широк и засяга не само референдума в „Младост”, а всички избори в България, при които може да е извършвана фалшификация или да е допускана подобна софтуерна грешка”, продължи с пледоарията си адв. Кънев.От обяснението на вещите лица стана ясно, че са проверявани данните само на електронен носител, не и на хартиените подписки. Оказва се, че системата далеч не е съвършена и е автоматизирана само отчасти. Тя показва грешни записи, които след това трябва ръчно да се проверяват. Експертите признаха, че програмата е генерирала много по-голямо количество некоректни записи, част от които впоследствие се оказали верни.Адв. Радан Кънев поиска да се направят допълнителни доказателствени искания, за да се оспори твърдението, че няколкохилядното увеличение на жителите няма как да се провери за заден период, което обаче бе оспорено от представителят на Столичен общински съвет. В крайна сметка съдът отхвърли исканията за събиране на още доказателства и постанови 14-дневен срок за писмено представяне на заключенията от двете страни, след което ще излезе с окончателно решение. ", "date": "2018.09.29", "title": "“За Зелен Младост“: В квартала никнат 300 нови избиратели всеки работен ден"}
{"url": "https://www.novinite.bg/articles/165233/Parni-lokomotivi-shte-teglyat-atrakcionni-vlakove-po-povod-130-godini-BDJ", "text": "На 6-и и 7-ми октомври (събота и неделя) „БДЖ-Пътнически превози” ЕООД ще организира атракционни пътувания по различни маршрути в страната за любителите на железопътния транспорт и ретро подвижния състав. Пътуванията са част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”.Атракционните влакове ще бъдат теглени от парни локомотиви и ще представят голяма част от историческото наследство на БДЖ. В съставите им ще бъдат и вагони от царската композиция „Корона експрес” и правителствения влак от 80-те години „Витоша експрес”.Специалните композиции ще пътуват по следните маршрути:На 6-и октомври:-София - Мездра - Плевен - Мездра - София;-Горна Оряховица - Шумен - Варна.На 7-и октомври:-София - Септември - Пловдив - Карлово - София;-Варна - Карнобат - Стара Загора - Горна Оряховица.Влакът на 06.10.18 г. по маршрута София-Мездра-Плевен-Мездра-София, както и този на 07.10.18 г. по маршрут София-Септември-Пловдив-Карлово-София ще бъдат теглени от парен локомотив № 05.01, а в съставите им ще бъдат включени личният вагон-салон на царица Йоанна от „Корона експрес” и вагон-ресторантът от „Витоша експрес”.Атракционните композиции по маршрут Горна Оряховица-Шумен-Варна в съботния ден и Варна-Карнобат-Стара Загора-Горна Оряховица в неделния ще бъдат теглени от парен локомотив № 16.27, а в съставите им ще пътуват личният вагон-салон на цар Борис III от „Корона експрес” и най-големият салонен вагон от царския влак. Всеки от тези влакове ще бъде съставен и от пет вагона за настаняване на пътниците.Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях.Цените на билетите са 18.00 лв. за един участък, 27.00 лв. за два участъка и 45.00 лв. за повече от два участъка или за билети отиване и връщане по маршрутите София-Плевен- София и София-Карлово-София. Билетите са с включени запазени места. Закупилите билети могат да започнат своето пътуване от всяка една гара в участъците по маршрута на влаковете, на които те ще спират.За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място.Предварителната продажба на билети и резервацията на запазени места за пътуване с атракционните влакове стартира от днес 21-ви септември. Билети могат да бъдат закупени от билетните каси и бюрата във всички гари в страната.Подробно разписание на влаковете от атракционните пътувания е качено на: ", "date": "2018.09.29", "title": "Парни локомотиви ще теглят атракционни влакове по повод 130 години БДЖ"}
{"url": "https://www.novinite.bg/articles/165226/Otbelyazvame-Svetovniyat-den-na-sarceto", "text": "На 29 септември традиционно отбелязваме Световния ден на сърцето. Тазгодишният призив на Световната здравна организация е всеки да обещае на своето сърце, на сърцето на ближния си и на сърцата на всички останали да се храни по-здравословно, да спортува повече, да спре да пуши и да насърчи близките си да се откажат от вредния навик, както и да окуражи децата да бъдат по-активни физически, предаде БГНЕС.17 500 000 души умират всяка година в световен мащаб от сърдечносъдови заболявания, включително инсулт. Това превръща инсултът във водеща причина за смърт, инвалидизация, депресия, деменция и епилепсия. В България 1/5 от смъртността се дължи на инсулт, като по данни на Българската лига по хипертония, честотата на тази диагноза се е удвоила през последните десет години. Успоредно с това се повишава и честотата на предсърдното мъждене. Един на всеки 5 инсулта се дължи на него, като то е водещ рисков фактор и за развитие на исхемичен инсулт в 75% от случаите.Въпреки че сърдечносъдовите заболявания са сред водещите причини за смъртност в България, те много често нямат характерна клинична изява и остават неразпознати, неглижирани или нелекувани. Друг проблем се явява лошият контрол на вече диагностицирани сърдечносъдови заболявания, което води до рецидиви и възникване на предпоставки за инсулт. Ето защо този октомври Национална пациентска организация ще стартира информационна кампания, посветена на инсултите, която ще се разгърне в няколко направления. Ще се осигури актуална и изчерпателна информация по темата на достъпен език, която да е от полза за пациентите и техните близки. Специално внимание ще бъде обърнато на инструкциите какви са първите стъпки, които трябва да се предприемат, когато някой около нас получава инсулт и какво можем да направим, за да поддържаме живота му, докато му бъде оказана медицинска помощ. Ще бъдат произведени печатни информационни материали, които ще се разпространяват по време на кампанията.Всеки от предстоящите дни от световния календар, свързан със сърдечносъдовите заболявания – Световен ден на тромбозата (14 октомври), Световен ден за борба с инсулта (29 октомври) и Международната седмица на предсърдното мъждене (23-29 ноември) ще се отбележи с безплатни скринингови прегледи за пациенти: както за такива, живеещи в райони с ограничен достъп до специалисти кардиолози, така и в големи здравни заведения в столицата и страната. При тези акции ще бъдат обхванати хора със сърдечносъдови заболявания и хора в риск от инсулт, както и пациенти, вече претърпели съдов инцидент. През 2019 г. се планира проектът да продължи с активности, насочени към служители в големи фирми и учреждения, в които са ангажирани повече рискови групи на възраст 45+. ", "date": "2018.09.29", "title": "Отбелязваме Световният ден на сърцето"}
{"url": "https://www.novinite.bg/articles/165247/Parlamentarna-kriza-se-ochertava-v-Albaniya", "text": "Албанската опозиция отказа да се върне в парламента и обяви, че вероятно ще наложи цялостен бойкот на парламентарните заседания. Според заместник-председателя на Демократическата партия на Албания Еди Палока, действията на колегите му са продиктувани от отказа на управляващите да извършат проверка на произхода на имуществото и връзката на политиците с престъпни организации, предаде БГНЕС.„Ще реагираме по друг начин. Ще наложим абсолютен бойкот на парламента. В какъв парламент да ходим? В този парламент, в който са бандитите, и онези, които ги защитават ли? В този парламент ли да отидем?”, попита Палока. Той подчерта, че бойкотът на заседанията на парламента е само част от действията, които ще предприеме опозицията, и заяви, че вероятно ще бъдат организирани и протести.  ", "date": "2018.09.29", "title": "Парламентарна криза се очертава в Албания"}
{"url": "https://www.novinite.bg/articles/165225/Poveche-policiya-dnes-v-Sofiya-zaradi-Levski-CSKA", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящото дерби  на 29 септември /събота/ от 17:00 часа на Национален стадион ”Васил Левски”.Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет. Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/. Ангажимент по охраната на спортната среща имат  частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост.За да бъде избегнато струпване, приканваме зрителите да се възползват от по- ранното отваряне на входовете на стадиона. Вратите за посетители ще бъдат отворени в 15.00 часа. Напомняме, че на 7 август в Държавен вестник бр.65/2018  са обнародвани последните  промени в Закона за опазване на обществения ред при провеждане на спортни мероприятия.Във връзка с провежданото спортно мероприятие,  в следобедните часове  е възможно е да възникне временно затруднение в движението в централната градска част. ", "date": "2018.09.29", "title": "Повече полиция днес в София заради Левски-ЦСКА"}
{"url": "https://www.novinite.bg/articles/165232/Radev-s-obrashtenie-kam-naciyata-po-povod-100-godini-ot-Vojnishkoto-vastanie", "text": " Скъпи сънародници,На 29 септември 1918г. разбунтувалите се фронтоваци се сблъскват с проправителствените части край Владая и Княжево. Едните са отстоявали България по фронтовете на Първата световна война и са въстанали с искане за справедлива република. Другите влизат в бой с убеждението, че бранят българската държавност от войнишки метеж. И от двете страни вярват, че жертват живота си за Родината. Бунтът е удавен в кръв. Това е датата на големия български разкол, от който ни делят точно сто години. В разни епохи той ще противопоставя републиканци и монархисти, граждани и селяни, леви и десни. Ще отнеме живота на десетки хиляди българи. Ще съсипе много съдби. Общонародните цели на Възраждането ни донасят свобода, Съединение и възход. Разколът слага край на тази епоха и ще бъде белязан от братоубийства, терор и пилеене на национална енергия. Великите идеали ще бъдат погребани под безизходни спорове. Те определят и съвременния ни политически дебат, в който партийни, лобистки и индивидуални облаги закриват хоризонта на националния интерес.Група общественици се обърнаха към мен с инициатива за национално единение. Убеден съм, че милиони българи съзнават необходимостта от него. Съзнават, че историята не бива да слугува на политиката. Че наследените обществени разломи трябва да се преодоляват, а не да бъдат употребявани за злободневен политически бизнес. Че ожесточението от миналото, минира пътя към бъдещето.Наивно е да очакваме, че стогодишният разкол ще приключи днес или скоро. Че ще завърши с победа на някоя от страните на сто и първата или някоя от следващите години. Но моралното и интелектуалното надмогване на разкола е единственият път към успеха.България избра пътя на европейска демокрация и трябва да гради своето бъдеще около принципите на свободата, законността, справедливостта и уважението към човека. Единението не закрива политическия дебат, а бди той да се провежда в името на националния интерес, с уважение към чуждото мнение и свободата на словото. Единението не е индулгенция за престъпления, а борба за законност и правосъдие, на което обществото може да разчита. Единението не може да се случи под знамето на никоя идеология, а само и единствено под знака на културата и човеколюбието.Вярвам, че след години на разделение обществото ни все повече ще осъзнава нуждата от единение. Процесът ще е дълъг, ще срещне съпротивата на сили, които се хранят от разделението. Но, убеден съм: мъдростта ще победи ожесточението. ", "date": "2018.09.29", "title": "Радев с обръщение към нацията по повод 100 години от Войнишкото въстание"}
{"url": "https://www.novinite.bg/articles/165246/BSP-shte-vnasya-nov-vot-na-nedoverie", "text": "Националният съвет на БСП реши парламентарната група на партията да внесе вот на недоверие срещу правителството за здравеопазването. Това решение бе взето заради влошаващото се състояние на здравеопазването и намерението на управляващите да правят реформи, които ще натоварят допълнително финансово всеки български гражданин, а качеството на здравните услуги няма да се подобри.„Това не е здравна реформа, а здравен геноцид“, заяви лидерът на БСП Корнелия Нинова.  ", "date": "2018.09.29", "title": "БСП ще внася нов вот на недоверие"}
{"url": "https://www.novinite.bg/articles/165243/Porednikilometrichni-tapi-po-Trakiya-zaradi-remonti", "text": "Между км 14-ти и 20-ти километър на магистрала „Тракия” са се образували километрични задръствания заради ремонтни дейности, предаде бТВ, позовавайки се на „Фокус”. Близо 2 км е опашката от изчакващи автомобили при първия и около 1 км при втория ремонт на виадуктите на 17-ти и 18-ти илометър. От АПИ припомнят, че през празничните и почивни дни в района се въвежда реверсивно движение.За посока Бургас се обособяват две ленти на движение и една в посока София, докато през последния почивен – една лента за движение посока Бургас и две посока София. Движението по магистралата от 45-ти до 53-ти киломеър и в двете посоки се осъществява с повишено внимание поради констатирани неравности по пътната настилка. Скоростта на движение е ограничена до 90 км/ч.Движението при Ихтиман в посока Бургас също е ограничено поради ремонтновъзстановителни дейности на виадукти и осъществява двупосочно в платното посока София. ", "date": "2018.09.29", "title": "Поредни километрични тапи по „Тракия“ заради ремонти"}
{"url": "https://www.novinite.bg/articles/165235/Rusenec-na-85-zagina-pri-pojar-v-apartamenta-si", "text": "Възрастен мъж на 85 години загина при пожар в жилищен блок в Русе, съобщи бТВ. Заради инцидента се е наложила евакуация на целия вход, а много от възрастните хора потърсиха медицинска помощ заради преживения стрес.Пожарът е пламнал малко преди 8 часа в жилищен блок в квартал „Здравец“. Сигнал е подал съсед, който е отивал на работа. По време на пожара вътре са били възрастен мъж на 85 години и младо семейство с две малки деца. Едното е на 5-6 месеца, а другото на 2 години. Децата са изведени от апартамента.В гасенето на пожара са участвали три екипа огнеборци. По първоначална информация причината е късо съединение. Вероятно огънят е тръгнал от електрическо одеяло. Екипи на „Спешна помощ“ са изпратени допълнително, за да пригледат на място евакуираните хора. ", "date": "2018.09.29", "title": "Русенец на 85 загина при пожар в апартамента си"}
{"url": "https://www.novinite.bg/articles/165229/Borisov-obsadi-s-Pompeo-zakupuvaneto-na-nova-bojna-tehnika-za-armiyata-ni", "text": "Препотвърждаваме стратегическото партньорство между България и САЩ. Двете страни споделят общи ценности и интереси и имат ангажимент към опазването на мира и международния ред. Сътрудничеството със САЩ заема важно място във външната политика на страната ни както в двустранен, така и в многостранен план. Това заяви българският министър-председател Бойко Борисов по време на среща с държавния секретар на САЩ Майк Помпео в Ню Йорк.Премиерът Борисов подчерта, че САЩ и България имат установени отлични отношения в областта на сигурността и отбраната както в двустранен план, така и в рамките на НАТО. „България оценява постоянната подкрепа, която правителството на САЩ оказва за модернизирането на българските въоръжени сили и постигането на по-голяма оперативна съвместимост. Убеден съм, че засилените съвместни учения и тренировки, които се провеждат на територията на съвместните българо-американски съоръжения, допринасят изключително много за повишаване на оперативната съвместимост на българските въоръжени сили с тази на въоръжените сили на останалите страни-членки на НАТО“, каза още Бойко Борисов. В тази връзка българският премиер оцени високо решителните действия, предприети от страна на САЩ чрез Инициативата за гарантиране на сигурността на европейските съюзници (ERI) и операцията „Атлантическа решителност“.По време на разговора българският министър-председател посочи, че потвърждавайки поетите ангажименти в рамките на НАТО, в началото на година правителството одобри национален план за постепенно повишаване на разходите за отбрана до 2 % от БВП до 2024 г. „Подготвени са актуализирани проекти за инвестиционен разход за нови бойни бронирани машини за Сухопътни войски, нов тип боен самолет за Военновъздушните сили и два многофункционални модулни патрулни кораба за Военноморските сили“, допълни още премиерът Борисов.Министър-председателят Бойко Борисов и американският държавен секретар Майк Помпео бяха единодушни, че взаимодействието между българските и американските правоохранителни органи е последователно и практически ориентирано. В разговора беше отбелязано, че службите на двете страни си сътрудничат ефективно в борбата срещу организираната престъпност, тероризма, трафика на хора и наркотици, киберсигурността, корупцията и др.По време на срещата беше изтъкнато и задълбоченото двустранно търговско-икономическо сътрудничество. Министър-председателят Бойко Борисов отбеляза, че привличането на американски инвестиции е сред основните приоритети в усилията на българското правителство, като акцентира върху секторите информационни технологии, машиностроене, електротехника и електроника. В разговора българският премиер заяви, че поддържането на финансова дисциплина, благоприятен данъчен климат, квалифицираната работна ръка и прилагането на нужните законодателни мерки правят страната ни все по-желано място за бизнес и инвестиции.В рамките на срещата българският министър-председател запозна американския държавен секретар с хода на изграждането на междусистемните газови връзки с Гърция, Сърбия и Турция, както и с модернизацията и разширението на съществуващата газопреносна мрежа у нас. Борисов подчерта и увеличаването на капацитета на газовото хранилище в Чирен, както и процесите по търсенето и проучването на природен газ в българската акватория на Черно море.„България и САЩ имат възможности да разширят допълнително активното си партньорство в областта на енергетиката както на институционално, така и на фирмено ниво. Страната ни би оценила високо подкрепата на САЩ за реализацията на газовия разпределителен център на територията на България, който би разширил енергийната диверсификация на България и би помогнал за изграждането на конкурентен и либерализиран газов пазар в Европа”, посочи премиерът Борисов. ", "date": "2018.09.29", "title": "Борисов обсъди с Помпео закупуването на нова бойна техника за армията ни"}
{"url": "https://www.novinite.bg/articles/165238/Balgariya-sred-25-te-koito-shte-pravyat-superkompyutrite-na-ES", "text": "25 държави от Европейския съюз, сред които и България, се договориха в Брюксел за създаването на съвместно предприятие, което ще разработва европейски суперкомпютри. Очаква се предприятието да започне работа най-късно до началото на 2019 година, а седалището му ще бъде в Люксембург, предаде БНТ.Суперкомпютрите са необходими за обработката на все по-големите обеми от данни. Те са важни за редица области - от здравеопазването и производството на енергия от възобновяеми източници до безопасността на автомобилите и киберсигурността. Новото европейско предприятие ще се казва EuroHPC и ще разполага с бюджет от един милиард евро.За това се договориха министри от 25 държави-членки, а предложението е на Европейската комисия. Половината пари са осигурени от бюджета на ЕС, а другата половина - от участващите страни. Още 400 млн. евро ще дойдат от частни партньори.Новото европредприятие ще закупи и внедри в Евросъюза два суперкомпютъра от челната петица в световен мащаб и още два, които са сред най-добрите 25 в света. То ще подкрепя и изграждането на европейска екосистема от суперкомпютри, до които достъп да имат публични и частни потребители.", "date": "2018.09.29", "title": "България сред 25-те, които ще правят суперкомпютрите на ЕС"}
{"url": "https://www.novinite.bg/articles/165244/Rodnite-banki-s-poveche-ot-miliard-pechalba-za-parvite-8-meseca-na-godinata", "text": "Българските банки отчитат обща печалба от над 1 млрд. лева за първите 8 месеца на годината. Това показва статистиката на БНБ, предаде БНР. Спрямо периода януари-август 2017 г. има увеличение с повече от 100 милиона лева.Кредитирането продължава да расте, което е видно от брутния кредитен портфейл на банките. Само за месец увеличението е с близо 450 млн. лева. Депозитите в системата също се увеличават.", "date": "2018.09.29", "title": "Родните банки с повече от милиард печалба за първите 8 месеца на годината"}
{"url": "https://www.novinite.bg/articles/165228/Vremenna-organizaciya-dvijenieto-okolo-Arena-Armeec-zaradi-koncert-dovechera", "text": "От 18:00 до 22:00 часа на довечерасе забранява движението и разрешава паркирането на пътни превозни средства в крайна дясна лента на двете пътни платна на бул. \"Асен Йорданов\" между бул. \"Шипченски проход\" и \"Площад на авиацията\". Причината е в концерт, който ще се проведе в зала „Арена Армеец“. Временната организация на движението няма да засегне спирките на масов градски транспорт, съобщиха от ЦГМ. ", "date": "2018.09.29", "title": "Временна организация движението около „Арена Армеец“ заради концерт довечера"}
{"url": "https://www.novinite.bg/articles/165239/Blagotvoritelna-akciya-sabra-pari-za-kuviozi-za-nedonoseni-bebeta", "text": "За трети път в страната се провежда благотворителната инициатива за събиране на пластмасови капачки. Пространството пред националния стадион „Васил Левски“ в София се изпълни с чакащи да върнат събраната пластмаса. Само за няколко часа се извиха опашки пред шатрата на инициаторите. Няколко ТИР-а бяха препълнени до горе със събрани капачки.„До момента, заедно с останалите градове - Пловдив, Плевен и Велико Търново, събрахме над 15 тона“, каза за БГНЕС основателят на кампанията „Капачки за бъдеще“ Мартина Йорданова. Със събраните средства ще бъдат закупени кувьози за недоносени бебета.В страната са разкрити над 100 пункта. За шест месеца са закупени три кувьоза. Единият отиде за болницата в Червен бряг, дарение ще получи и тази в Чирпан. Третият още не сме решили къде ще отиде, тъй като чакаме справка от здравно министерство, разкри организаторът.а\"Мога да кажа, че това е най-силната кампания до момента. За последните шест месеца събрахме 33 тона капачки. Радващото е, че всички тези хора, които чакат, възпитават децата си да събират разделно и да се рециклира. Само за два месеца нашите последователи във Фейсбук нараснаха от 11 000 на 23 000. Призоваваме хората да ни следят, защото напролет отново ще бъдем тук с поредната кампания\", каза още Мартина Йорданова. ", "date": "2018.09.29", "title": "Благотворителна акция събра пари за кувиози за недоносени бебета"}
{"url": "https://www.novinite.bg/articles/165227/Fandakova-Sofiya-e-v-top-10-na-svetovnite-gradove-postartapi", "text": "\"Инвестициите в инфраструктура са инвестиции в днешния ден, а инвестициите в образование и иновации са инвестиции в бъдещето.\" Това каза кметът на София Йорданка Фандъкова при откриването на конференцията  SOFT UNIT за IT сектора. Конференцията разглежда предизвикателствата пред сектора и възможностите, които има в България  за развитие на бизнес.\"Вие тук сте част от онези хора, които изграждат бъдещето на този град. По един нов и специален начин  вие сте част от учителите, които превръщат новите умения в нови възможности, а новите възможности са ново качество на живот. Аз вярвам, че професионалистите и иновативните млади хора са големият капитал на София\", каза още Фандъкова.Кметът на София припомни, че София е в топ 10 на световните градове по започване на стартъп и е притегателен център за все по-големи компании в IT сектора. Само за 5 години софтуерният сектор бележи ръст от 120 процента и е най-бързоразвиващият се сектор, който създава нови високоплатени работни места. Кметът посочи, че често пъти администрацията е скептична към иновативните технологични подходи  и в  своята работа тя насърчава отварянето ѝ към младите иновативни хора в столицата. \"В нашата работа на терен не всичко може да стане с бързината на дигиталния свят, но съм убедена, че с новите технологични решения все по-бързо успяваме да решаваме реални проблеми. Затова се радвам на всяка компания, която се включва в решаването на градските предизвикателства \" – посочи още Фандъкова.  ", "date": "2018.09.29", "title": "Фандъкова: София е в топ 10 на световните градове по стартъпи"}
{"url": "https://www.novinite.bg/articles/165236/Nevijdan-broj-nablyudateli-registrirani-za-referenduma-v-Makedoniya", "text": "Рекорден брой наблюдатели са регистрирани за утрешния референдум в Македония, който е изключително важен за бъдещето на страната, предаде бТВ. Днес в югозападната ни съседка пък е денят за размисъл.Настроенията са разделени основно на две – привържениците на историята на Македония са категорично против и призовават референдумът да беде бойкотиран. В деня на референдума бойкотиращите ще опитват лютеница, която са направили тази есен пред парламента и ще празнуват, но няма да гласуват.От друга страна, част от населението предпочитат европейското и натовското бъдеще на страната. Албанските избиратели ще подкрепят референдума и ще гласуват „за”.България присъства неизменно в агитацията преди референдума. Македонците обаче не знаят, че в Северна Македония се намира Пирин планина, която всъщност е в България.„Македонци живеят във Варна и в Бургас, значи в източните части на България, не само в Пиринска македония”, обяснява гражданин на Скопие. За да бъде валиден референдумът, до урните трябва да отидат 900 000 избиратели. Според анализаторите това е много трудно постижимо. Според някои специалисти, натискът над Македония ще продължи. ", "date": "2018.09.29", "title": "Невиждан брой наблюдатели регистрирани за референдума в Македония"}
{"url": "https://www.novinite.bg/articles/165234/Do-nad-380-se-uvelichiha-jertvite-na-trusa-i-cunamito-v-Indoneziya", "text": "Броят на жертвите на мощното земетресение и последвалото цунами в Индонезия достигна 384 души, съобщава АФП, предаде БГНЕС. Според местната Агенция за борба с природните бедствия болниците на остров Сулавеси са буквално препълнени с ранени, а спасителните екипи не могат да достигнат до пострадалите в засегнатия от труса район. По-рано тази сутрин информацията бе за най-малко 30 загинали.БГНЕС припомня, че земетресение с магнитуд 7,5 разлюля остров Сулавеси в петък вечер, а след него цунами, с височина от почти два метра, удари острова. Най-тежко засегнат е град Палу, в Централен Сулавеси, който е с население от 350 хиляди души.", "date": "2018.09.29", "title": "До над 380 се увеличиха жертвите на труса и цунамито в Индонезия"}
{"url": "https://www.novinite.bg/articles/165242/Makedoncite-v-chujbina-glasuvat-na-referenduma-v-33-konsulski-slujbi-oshte-dnes", "text": " В навечерието на предстоящия в неделя референдум, на който трябва да стане ясно дали Македония ще приеме наименованието Република Северна Македония, гласуват македонците в чужбина, затворниците, настанените в болнични заведения, хора с увреждания и задържаните под домашен арест, предаде БГНЕС. В 69 от общо 80 общини, в които ще се проведе вота, са регистрирани 1859 болни и лица с различни увреждания. Членовете на избирателните комисии ще посещават домовете им, за да могат тези хора да упражнят правото си на глас.Гласуването в чужбина ще се проведе в 33 дипломатически консулски служби, а общо 2694 македонски граждани са регистрирани за участие във вота, който ще приключи в 19 часа местно време. 1558 затворници и задържани лица трябва да гласуват в местата за лишаване от свобода в страната. Днес трябва да гласуват и седем вътрешно разселени лица.В сряда вече гласуваха членове и заместник-членове на избирателните комисии, които са командировани до дипломатическите и консулските служби на страната в чужбина. Право да гласуват на референдума утре имат 1 806 336 македонски граждани, записани по надлежния ред в избирателните списъци. Общественото допитване ще съдържа един въпрос: \"Дали сте за членство в ЕС и НАТО с приемане на договора между Република Македония и Република Гърция?\".", "date": "2018.09.29", "title": "Македонците в чужбина гласуват на референдума в 33 консулски служби още днес"}
