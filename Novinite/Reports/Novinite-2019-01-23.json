{"url": "https://www.novinite.bg/articles/170118/Proekt-za-evrofinansirane-na-metroto-chaka-odobrenie-udaljava-se-s-10-km", "text": "9 нови метростанции и още 10 км метро в София се плануват за следващия програмен период 2021 - 2027 г. За разширението на подземната железница страната ни ще търси европейско финансиране. Вече имало и изготвен проект, с който ще се кандидатства. Това е съобщил в Брюксел пред журналисти зам.-директорът на \"Инвестиционна дейност\" в \"Метрополитен\" д-р Ангел Джоргов, цитиран от .В Белгия той е участвал в  семинар за новата многогодишна финансова рамка на ЕС 2021 - 2027 година. Според проекта ще се изградят 3 метростанции по булевард \"Владимир Вазов\", а другите 6 са планирани по разклонения на третия метролъч при квартал \"Гео Милев\" до зала \"Арена Армеец\" и по \"Цариградско шосе\". Станция ще има и на The Mall. При одобрение на проекта и сключване на договор строежът на новите спирки ще започне през 20121 г. и за 4 одини трябва да са готови. Има проект и за още 2 спирки в \"Люлин\", до \"Околовръстното шосе\". Одобряването на проекта и финансирането може да съвпадне с разширението на бул. \"Царица Йоана\", коментира Джоргов. В чакащия за еврофинансиране проект е включена и спирката, която ще е продължение на последната в Младост след Бизнес парка. Така метрото ще стига до Симеоновския лифт. Само преди два месеца районният кмет на Витоша инж. Теодор Петков внесе доклад, който бе одобрен от СОС. Собственици на частни имоти дадоха земя за сервитутна зона за свалянето на лифта до Малинова долина, за да е до метрото. Д-р Джоргов коментира, че изграждането на третия лъч на метрото е в срок, а станциите между \"Владимир Вазов\" и \"Красно село\" ще заработят до есента на 2019 г. Проектът е готов на 80%, като евросредствата по него са в размер на 273.52 милиoнa евро от общо 398.19 милиона евро. От \"Метрополитен\" прогнозират, че с изграждането на трите лъча до 2027 г. общата дължина на метрото ще достигне до 67 км и на София ще се спестят 90 000 т вредни емисии във въздуха. За сравнение през 2016 г. подземната железница в столицата ни е била 40 км.", "date": "2019.01.23", "title": "Проект за еврофинансиране на метрото чака одобрение, удължава се с 10 км"}
{"url": "https://www.novinite.bg/articles/170163/Prognoza-BG-iznosat-shte-nadhvarli-57-mlrd-lv-prez-2019-g", "text": "\r\nОчакваме българският износ през 2019 г. да надхвърли 57 млрд. лв., прогнозира заместник-министърът на икономиката Александър Манолев по време на откриването на българо-японски бизнес форум.\r\n\r\nТой акцентира на икономическите резултати, които България постига – ръст на БВП над средния за Европейския съюз, увеличение на експорта ни и сериозен интерес за навлизане на нови инвестиции. “Тези тенденции в българската икономика дават основание за оптимизъм, но ние трябва да положим всички усилия за гарантиране на стабилността и адаптиране към предизвикателствата от новата индустриална революция, пред която сме изправени“, подчерта икономическият заместник-министър.\r\nАкцент в изказването му бяха и някои от най-добре развиващите се сектори на българската икономика като ИКТ, автомобилостроене и машиностроене, хранителна промишленост и др.\r\nВ събитието участие взеха и посланикът на Япония у нас Н.Пр. Масато Ватанбе, изпълнителният директор на БАИ Стамен Янев, изпълнителният директор на Агенцията за насърчаване на малките и средни предприятия Бойко Таков, заместник-председателят на Българската търговско-промишлена палата Георги Стоев и др. За участие във форума пристигна и японска бизнес делегация ръководена от Сатоши Абе, генерален директор на представителството на Японската организация за външна търговия във Виена.\r\n„Днешното събитие е още една възможност да представим потенциала за инвестиции в България и да задълбочим контактите между нашите две страни“, каза Александър Манолев. По думите му в последната година има сериозна активизация в двустранните ни икономически отношения. Участниците в срещата оцениха като много успешен бизнес форума, който се проведе в България през месец юни миналата година и в който участие взеха над 30 японски компании. \"Организирането на ново бизнес събитие в кратък период показва, че има сериозен потенциал в икономическата сфера между нашите две страни и че България е атрактивна дестинация за инвестиции\", посочи Александър Манолев.\r\nЗам.-министър Манолев проведе и двустранна среща с Сатоши Абе, генерален директор на представителството на Японската организация за външна търговия във Виена. Двамата се договориха за съвместно организиране на поне още един бизнес форум до края на годината и координирани усилия за повече съвместни проекти между бизнеса от двете страни. По време на срещата стана ясно, че Японската организация за външна търговия планира разширяване на присъствието си в нашата страна. Отбелязано бе, че редица компании от азиатската държава вече развиват успешен бизнес в България, а организацията ги подпомага за разширяване на тяхната дейност и повишаване на експорта им за Европейския съюз. „Много специална бе 2018 г. – за първи път японски премиер посети България, а ние посрещнахме български делегации на високо ниво в страната ни. Настоящата 2019 г. също е специална – отбелязваме Тройна годишнина в нашите двустранни отношения. Затова считам, че няма по-добър момент за активизиране на икономическите ни връзки и това трябва да бъде наша обща цел“, подчерта Сатоши Абе.\r\n", "date": "2019.01.23", "title": "Прогноза: БГ износът ще надхвърли 57 млрд. лв. през 2019 г."}
{"url": "https://www.novinite.bg/articles/170168/Krajba-ostavi-bez-tok-hilyadi-jiteli-na-stolichen-kvartal", "text": "4205 клиенти на ЧЕЗ Разпределение България в столичния квартал \"Люлин\" останаха без електрозахранване в сряда сутрин след кражба от съоръжение на компанията, съобщиха от дружеството.Неизвестни лица източили трансформаторното масло от работещ трансформатор на дружеството, в следствие на което той аварирал и се наложила пълната му подмяна.Това е втората кражба на трансформаторно масло от началото на месеца. При първата, в почивен ден, без електрозахранване останаха клиенти на дружеството в гр. Нови Искър.Трансформатори като повредения днес в кв. \"Люлин\" струват между 20 000 и 30 000 лв.  ", "date": "2019.01.23", "title": "Кражба остави без ток хиляди жители на столичен квартал"}
{"url": "https://www.novinite.bg/articles/170169/Prebroyavane-i-po-elektronen-pat-prez-2021-va-godina", "text": "При преброяването на населението и жилищния фонд след две години ще имаме възможност да се преброим по електронен път, без да допускаме преброители в дома си. Това ще става чрез попълването на електронна преброителна карта в интернет, а данните ще бъдат строго защитени, гарантира председателят на Националния статистически институт Сергей  Цветарски.Комисията по икономическа политика в парламента даде началото на подготовката по преброяването през 2021-ва година като гласува законопроекта на първо четене. Очаква се около 60 % от населението да се самопреброи по електронен път, съобщи Сергей Цветарски и добави:\"Предвижда се да се създаде една цялостна, информационна система, която е основа, платформа за всички останали извадкови, репрезентативни изследвания, които провежда НСИ, но не само това, а информацията да стигне по най-добрия начин до всички ползватели, имаме предвид и бизнес, и управление, и граждани\".Вече се работи по сигурността на информацията и защитата на базата данни, които ще се съберат, увери в допълнение Цветарски.\"През декември месец НСИ беше сертифициран по стандарта ISO27001, който е най-високият стандарт за информационна сигурност. Предстои през март месец да бъдем сертифицирани и на международно ниво, и това не са просто етикети, а зад тях стоят много, много дейности, които гарантират, на практика, сигурността на формацията\".За традиционалистите ще остане възможността за попълване на въпросника от преброител. Преброяването ще се осъществи в периода 22 януари - 15 февруари 2021-ва година и ще струва на държавния бюджет повече от 38 милиона лева, които ще се заделят в предстоящите четири години.", "date": "2019.01.23", "title": "Преброяване и по електронен път през 2021-ва година"}
{"url": "https://www.novinite.bg/articles/170152/Uvelichavat-parite-za-hranene-na-decata-ot-1-do-4-klas", "text": "От 72 на 94 лв. се учеличава на дете за една година норматива за подпомагане на храненето на децата в подготвителните групи и на учениците от 1 до 4 клас във Варна, или общо 1 млн. 777 хил. лв. Сумата е заложена в бюджета за образование на община Варна през 2019 г. Директорите ще се разпореждат парите за закуска или за обедното хранене ще бъдат изразходвани, предаде БНР.Гимназиите ще получават допълнителни 39 лв. за издръжката на ученик, защото според новия закон в учебната програма за първи и втори гимназиелен етап са залочени повече учебни часове, поясни Анна Николова, началник отдел \"Управление на финансовите ресурси в образованието\" в община Варна. Заложената сума за това е 354  хил. лв.Също съгласно новия закон за втори път частните детски градини и училища ще попучават по държавен стандарт средства за издръжка на дейностите по възпитанието и обучението на децата и учениците, заложената сума е 847 261 лв. Те се поделят между две училища и 4 детски градини, тези, които са кандидатствали за финансиране, уточни за Анна Николова. Това са ЧУ\"Мечтатели\" и ЧУ\"Монтесори\", и частните детски градини \"Мечтатели\", \"Монтесори\", \"Аз съм българче\" и \"Чебурашка\"", "date": "2019.01.23", "title": "Увеличават парите за хранене на децата от 1 до 4 клас"}
{"url": "https://www.novinite.bg/articles/170122/Manolova-Uspehat-za-dvojniya-standart-pri-hranite-zasyaga-100-mln-evropejci", "text": "\r\nОмбудсманът Мая Манолова внесе в Комисията по петиции в Европейския парламент в Брюксел петиция срещу двойния стандарт при храните и напитките в Европейския съюз. От своя страна Комисията прие сигнала за основателен. Какво следва оттук нататък? Омбудсманът гостува с коментар по темата в Сутрешния блок на БНТ1.\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.01.23", "title": "Манолова: Успехът за двойния стандарт при храните засяга 100 млн. европейци"}
{"url": "https://www.novinite.bg/articles/170131/Plevneliev-Radev-e-opoziciya-a-ne-prezident", "text": "Росен Плевнелиев, президент на страната от 2012-2017 година, остро критикува дейността на президента Румен Радев и подчерта, че той не изпълнява основните задължения на институцията - да е символ на баланса, да има открояваща се външнополитическа роля и да има обединяваща вътрешнополитическа функция.В деня, в който се навършват две години от встъпването на Румен Радев в длъжност, предшественикът му обясни, че неуспехът на президента не може да бъде успех за нито един от българските граждани, затова се надява, че на \"Дондуков\" 2 ще има промяна в курса.\"На днешната дата всички президенти досега даваха пресконференции, за да отчетат какво е свършено през годината, но президентът Радев реши да не прави пресконференция. За мен това е донякъде обяснимо, защото се чудя какво би отчел като свършено в тези две години, през които той, според мен, игра ролята на опозиционер, а не на президент. Все още се надявам, че генерал Радев ще се превърне в президента Радев\", каза още Плевнелиев, цитиран от frognews.bg.", "date": "2019.01.23", "title": "Плевнелиев: Радев e опозиция, а не президент"}
{"url": "https://www.novinite.bg/articles/170133/BSP-s-novo-nastoyavane-za-informaciya-za-AM-Hemus", "text": " ПГ на „БСП за България“ за пореден път настоя да получи информация за изграждането на автомагистрала „Хемус“, предаде репортер на БГНЕС. „Народните представители от „БСП за България“ внесохме искане до министъра на регионалното развитие Петя Аврамова и до изпълняващия длъжността председател на УС на АПИ две писма, с искане за предоставяне на договора между „Автомагистрали“ и АПИ във връзка с изграждането на АМ „Хемус“, както и рамковите споразумения между „Автомагистрали“ и фирмите, които ще бъдат използвани при изграждането на магистралата. От 14 януари до ден днешен министерството и АПИ не само, че не отговарят, но и не си вдигат телефоните“, заяви депутатът от левицата Георги Свиленски. Той цитира текст от правилника за работа на Народното събрание, който има силата на закон, а според него всички институции са длъжни да предоставят на народните представители сведения и документи в изпълнение на правомощията му. „Моля ви, спазвайки призивите на вашия председател и премиер на България, да отговаряте бързо на исканията и да разпоредите на министъра на регионалното развитие и АПИ, в рамките на деня, да предоставят договорите и рамковите споразумения, за да не ви светне премиерът синята лампа“, призова Свиленски. В отговор председателят на парламента Цвета Караянчева обясни, че не е била сезирана с искането на БСП, а то е отправено директно към министерството и АПИ. „Може да отправите второ питане към тях, аз също ще се поинтересувам каква е ситуацията“, увери тя.", "date": "2019.01.23", "title": "БСП с ново настояване за информация за АМ „Хемус“"}
{"url": "https://www.novinite.bg/articles/170141/Operata--Parsifal--na-Rihard-Vagner-otnovo-pred-balgarska-publika", "text": "Преди два дни в София пристигна Мария Гулегина. Световноизвестната оперна прима  ще играе  на сцената на Софийската опера и балет на 30 януари и първи февруари тази година в спектакъла „ Парсифал ” от Рихард Вагнер на режисьора - академик Пламен Карталов. Той споделя, че тази опера има за цел да изпрати към публиката важното послание – за смирение и любов. „ Парсифал ” е определяна от Вагнер като тържествена сценична мистерия в три действия. Смята я за религиозна церемония, а не като обикновено развлечение за меломаните и за това иска по време на премиерата през 1882 година в Байройт, Германия публиката да не алодира играта на артистите, но все пак разрешил това да стане в края на второто действие. „ Парсифал ” е последното сценично произведение на Рихард Вагнер, в което той вплита мотиви от едноименната поема на Волфрам фон Ешенбах и от „ Парсифал или Принцът на Граал ” от Кретиен дьо Труа и „ Магинобион ”.  „ Парсифал ” носи в себе си религиозни и философски идеи и е смесица от християнство и будизъм. Тайнствена история за светия граал и опазването му, която пред българска публика ще разкажат Мария Гулегина – в ролята на магьосницата Кундри и колегите й Костадин Андреев, Атанас Младенов, Ангел Христов, Петър Бучков, Бисер Георгиев, хорът и оркестъра на Операта. Диригент на спектакъла е Константин Тринкс. Мария Гулегина е артист от международна величина, чиято кариера преминава през сцените на едни от най-прочутите оперни театри в света и през съвместна работа с Лучано Павароти, Пласидо Доминго и диригентите Рикардо Мути, Валерий Гергиев, Клаудио Абадо.  В България, премиерата на  „Парсифал ” се състоя през юли 2017 година, като част от подетата преди години инициатива на директора на Софийската опера и балет – академик Пламен Карталов за възобновяване на представянето на оперите на Рихард Вагнер на българска сцена. ", "date": "2019.01.23", "title": "Операта „ Парсифал ” на Рихард Вагнер отново пред българска публика"}
{"url": "https://www.novinite.bg/articles/170142/BSP-Kategorichno-zastavame-zad-Elena-Joncheva", "text": "„Обвиненията, че работейки за телевизията TV 7 през периода 2012-2014 г.,съм била финансирана по престъпен начин, са абсурдни”. Това заяви пред медиите в НС говорителят на ПГ на „БСП за България” Елена Йончева. Тя обясни, че това е периодът, в който е заснела поредица документални филми за TV 7 за  войната в Сирия, за Турция и пълзящата ислямизация, за Украйна и гражданската война. По думите й средствата за тези филми са преведени през банка КТБ в период, в който даже държавата, със своите контролни функции, не е могла да предвиди нейния срив. „Обвинението, че съм знаела, че тези средства са с престъпен произход, е опит да бъда ангажирана със своята защита, а не с работата ми на депутат”, каза тя и допълни, че тази атака започна след като левицата е поискала независима експертиза на българските магистрали. „Правителството и Борисов вече използват създадената и контролирана от тях специализирана прокуратура за сплашване, за заплаха, за публично унижение на своите противници. Опитват се да смажат всеки, който разкрива как „Шайката”- тази организирана престъпна група, разграбва България. Уверявам ви, че тази атака, това сплашване, тази репресия, няма да ни спре”, категорична бе Йончева. Иван Иванов: Защо, освен за Елена Йончева, няма информация за други политици, свързани с КТБ?„В момента се осъществява груба политическа репресия върху колегата и журналистът Елена Йончева от страна на ГЕРБ”, заяви народният представител от ПГ на левицата Иван Иванов. Той припомни, че сигналът, по който се работи в момента и на база на който е повдигнати обвинението на Йончева, е подаден от Антон Тодоров, Делян Добрев и Тома Биков. Прави впечатление, че изключително бързо и „резултатно” се действа срещу хората, които искат да отразяват истината. Иван Иванов припомни, че обвинението е повдигнато след като са били подадени сигнали и са проведени разследвания за преградното съоръжение на границата, след „Кумгейт”, след разследването за магистралите. Той заяви, че БСП иска да попита: „Към днешна дата- защо, освен за Елена Йончева, за никой от политиците, за които още преди година дадохме заявка, че искаме да получим информация- дали са свързани с КТБ, дали са финансирани от нея и са имали отношения с тази банка, няма отговор? Не излезе нищо в публичното пространство, а има опит да се пришие колегата и журналистът Елена Йончева, която обективно върши своята работа и разкрива престъпление, за което държавата с години си затваряше очите.\" Според него това е нескопосан опит на ГЕРБ  да спечели служено европейските избори. Той беше категоричен, че този опит ще бъде увенчан с неуспех. „ПГ на „БСП за България” категорично застава зад Елена Йончева в нейната дейност,  като Българска Социалистическа Партия Коалиция БСП за България П Р Е С Ц Е Н Т Ъ Р гр.София, ул.“Позитано” 20 тел/факс 8107234 e-mail: bsppress@bsp.bg журналист и народен представител, да работи обективно и да разкрива истината и да търси справедливостта. Ние ще я подкрепяме във всички действия оттук нататък и ще я защитаваме с всички методи, които ни позволява правилникът на НС и законът”, заключи Иван Иванов.", "date": "2019.01.23", "title": "БСП: Категорично заставаме зад Елена Йончева"}
{"url": "https://www.novinite.bg/articles/170147/Akciya-sreshtu-policai-v-stolichnoto-4-o-RU", "text": "Звено \"Вътрешна сигурност\" на МВР провежда акция в столичното 4 РУ, съобщи bTV.Към момента информацията по случая е изключително оскъдна и неофициална.Не е ясно дали има задържани и, ако да – на какво ниво са.\"Вътрешна сигурност\" се занимава основно с разкриване на корупционни схеми.Очаквайте повече подробности!", "date": "2019.01.23", "title": "Акция срещу полицаи в столичното 4-о РУ"}
{"url": "https://www.novinite.bg/articles/170150/Prokuraturata-podgotvya-rezyume-na-obvinitelniya-akt-po-deloto-KTB", "text": "На прокурорите по делото КТБ им омръзна да четат обвинителния акт, който самите те са написали, и затова законът се променя. Това каза пред журналисти адвокат Константин Симеонов, който представлява банкера Цветан Василев по делото за източването на над 2,5 млрд. лв. Защитникът коментира последната законодателна промяна на ГЕРБ, която пряко ще се отрази на делото. Става дума за задължението на прокуратурата да чете заключителната част от обвинителния акт в началото на всеки процес. Тази практика се отменя и така в случая, четенето на 5000 страници обвинителен акт в течение на месеци, се оказа напразно.Сред редицата абсурдни обстоятелства, които съпътстват процеса още преди неговото фактическо стартиране, се нарежда и четенето на диспозитива на обвинителния акт. Според досегашните разпоредби на НПК прокуратурата е длъжна да изчете в съдебната зала тази част от обвиниението. В случая на мегаделото КТБ обаче става дума за около 5000 страници, които обвинителите четат вече няколко месеца. По думите на прокурора Антоанета Софрониева в първото съдебно заседание отследващата седмица тя и колегите й ще имат готовност да представят обвинителния акт в резюме. „Ние като прокурори се стремим да си гарантираме, че обвинителният акт няма да се върне от съда. Че няма да ни обвинят, че не сме разяснили на подсъдимите, в досъдебната фаза обвиняемите лица, в какво са обвинени. Затова сме се старали да бъдем максимално изчерпателни и прецизни в това, което казваме”, обясни Софрониева. Според адвокат Константин Симеонов проблемът не е в процесуалния закон, а в това, чепрокурратурата излага абсурдно дълги и неясни обвинителни тези. „На прокурорите им омръзна да четат обвинителния акт, който самите те са написали и затова измениха закона. България не е парламентарна република, България е прокурорска република. (...) В Народното събрание вдигат ръцете и го гласуват, това безумение се прави вече няколко години - изменение в основни закони заради едно дело”, обясни Симеонов.   „В България доблестната специализирана прокуратура, и не само тя, се превърна в една сериозна бухалка, която си прави каквото си иска. Проблемът ще бъде, когато тя стане неуправляема, а този момент ще дойде”, коментира още адвокатът.", "date": "2019.01.23", "title": "Прокуратурата подготвя резюме на обвинителния акт по делото КТБ"}
{"url": "https://www.novinite.bg/articles/170130/100-kilograma-heroin-na-tursko-balgarskata-granica", "text": "Турските власти на ГКПП „Капъкуле” – „Капитан Андреево” са заловили 104 килограма хероин при опит да бъде изнесен в България, съобщиха местни медии. Наркотикът е бил открит в ремаркето на ТИР с българска регистрация при проверка със скенер. Превозното средство е било натоварено с железни материали.В проверката били включени и кучетата-търсачи на наркотични вещества. С тяхно участие наркотикът бил открит под дюшемето на ремаркето в 130 пакета, въпреки че шофьорът бил наръсил нафталин и талаш, предаде Би Ти Ви.Шофьорът на камиона, идентифициран с инициалите З. A. A.,след разпитите в полицията е бил предаден на съда, който постановил да бъде задържан в затвора и ще бъде съден за наркотрафик. Според турските източници стойността на нелегалната пратка надхвърля 21 милиона турски лири.", "date": "2019.01.23", "title": "100 килограма хероин на турско-българската граница"}
{"url": "https://www.novinite.bg/articles/170124/Dneven-horoskop-za-sryada", "text": "Имате воля и упоритост, каквито ще са ви нужни днес, за да се справите със задачите си. Имате потенциал и за много повече, ще се справите. Вярвайте с собствените си сили и не оставяйте днешната работа за утре.Нечия добра постъпка ще ви насърчи да търсите и давате най-доброто от себе си. Приятни срещи с приятели и любими хора ще ви заредят с още повече положителна енергия. Ще постигнете желаните резултати, ако подредите приоритетите си правилно. Организирайте се отрано и времето ще ви стигне за всичко. Все пак трябва да намирате и време за заслужена почивка. Вижте повече на: ", "date": "2019.01.23", "title": "Дневен хороскоп за сряда"}
{"url": "https://www.novinite.bg/articles/170140/Sistemata-ni-ubiva-vsichki-ima-predlojeniya-za-reformata-v-TELK", "text": "„Вероятно сегашните хора с увреждания няма да усетят в пълна степен положителните резултати от една реформа, но трябва да мислим и за следващите поколения. Ако не започне сега тази реформа, ние ще оставим много по-тежко наследство на следващите“. Това коментира Валентина Ташкова от Гражданско движение „Системата ни убива всички“ пред БНР. Тя изрази надежда проверките, които направиха от прокуратурата, МВР и НАП във връзка с фалшивите инвалидни пенсии, да насочат вниманието на обществото и институциите към по-интензивен разговор за реформа. „В момента прокуратурата се бори с едни последствия на една неполучила се реформа. Проблемите са много наболели. От години се вижда крещящата нужда от реформа“, коментира тя. Според нея такава реформа би обхванала няколко закона. Затова тя трябва да се случи след много широка обществена дискусия, смята тя. Гражданската инициатива „Системата ни убива всички“ има предложения за това как да се случи тя. „Това е една жива система, от живи хора с техните съдби. Някак не е редно да се експериментира през няколко месеца“, категорична бе Ташкова в интервю за предаването \"Преди всички\". По думите й се получават стотици хиляди сигнали, в които хората се оплакват, че им се орязват права. „Вместо да се инвестира в подходящи и навременни мерки, така че човекът с увреждане да компенсира дефицитите си, после ще инвестираме много повече, за да компенсираме тази ненавременност“, предупреди още Валентина Ташкова.", "date": "2019.01.23", "title": "\"Системата ни убива всички\" има предложения за реформата в ТЕЛК"}
{"url": "https://www.novinite.bg/articles/170146/Elena-Joncheva-za-obvineniyata-sreshtu-neya-Absurdni-sa", "text": "Депутатката от БСП Елена Йончева определи обвиненията срещу нея за пране на пари като абсурдни и обвини управляващите в политическа репреси, а колегите й от парламентарната група на левицата застанаха зад нея и декларираха подкрепата си.Вчера стана ясно, че Йончева е с повдигнато обвинение за пране на пари. Разследването срещу нея се води от Специализираната прокуратура и започна след сигнал от депутати от ГЕРБ.Става дума за обвиненията на Делян Добрев срещу Йончева за присвоени пари от фалиралата Корпоративна търговска банка (КТБ), които били прикривани в офшорна фирма.\"Обвиненията, че работейки в ТВ7 за периода 2012-2014 г. съм финансирана по престъпен начин, са абсурдни. Това е периодът, в който заснех поредица от документални филми\", отсече днес в парламента червената депутатка.\"Средствата за тези фирми са преведени през КТБ в период, когато даже държавата с нейните контролни функции не е могла да предвиди нейния срив. Обвиненията, че съм занела, че тези средства са с престъпен произход, е опит да бъда ангажирана с моята защита, а не с работата ми на депутат\", продължи тя.По думите й атаката срещу нея е започнала, когато е поискала независимата експертиза и проверка на магистралите.\"Борисов и правителството вече използват създадената и контролираната от тях спецпрокуратура за сплашване, за заплаха, за публично унижение на своите противници. Но тази атака и репресия няма да ни спре\", настоя Йончева.Според соцдепутатът Иван Иванов тези обвинения били нескопосан опит на ГЕРБ да спечели служебно европейските избори.\"БСП застава зад Елена Йончева в нейната обективна дейност като журналист и народен представител. Ще я подкрепяме във всички й действия\", заяви Иванов.", "date": "2019.01.23", "title": "Елена Йончева за обвиненията срещу нея: Абсурдни са!"}
{"url": "https://www.novinite.bg/articles/170160/Zadarjaha-kradci-na-koli-v-Sofiya", "text": "Екшън гонка като на кино в София. Трима автоджамбази бяха задържани в района на Софийската математическа гимназия, веднага след три поредни кражби от коли в района.До ареста им се стигнало след преследване, оказана съпротива и катастрофа с две патрулни коли. За да бъдат спрени  крадците, се наложило полицаите да стрелят предупредително във въздуха. Няма пострадали при преследването.Главният секретар на МВР Ивайло Иванов каза, че двама от задържаните са криминално проявени. ", "date": "2019.01.23", "title": "Задържаха крадци на коли в София"}
{"url": "https://www.novinite.bg/articles/170158/Pravitelstvoto-ottegli-reshenieto-si-da-se-stroi-v-Bansko", "text": "Решението на Министерски съвет за изменение на Плана за управление на Национален парк „Пирин“ беше отменено днес от министрите.  Планът, приет по настояване на екоминистъра Нено Димов в края на 2017 г., беше за предприемане на спешни действия по реда на екологичното законодателство при наличие на инвестиционно намерение за изграждане на нова туристическа кабинкова линия в Ски зона–Банско. Оттеглянето му е във връзка с решението на петчленния състав на Върховния административен съд, според което правителственото решение е незаконно. Съдът смята, че задължително трябва да се направи екологична оценка на новия план, докато министър Нено Димов твърдеше, че такава не трябва да се прави. Съдът смята, че промяната на предназначението на големи площи от националния парк „Пирин“, каквото предвижда новия план, и включването им в зоната за туризъм и зоната на сградите и съоръженията означава прекратяване на възможността тези площи да бъдат използвани пълноценно за опазване на биоразнообразието. ", "date": "2019.01.23", "title": "Правителството оттегли решението си да се строи в Банско"}
{"url": "https://www.novinite.bg/articles/170164/Prokuraturata-Elena-Joncheva-e-znaela-za-prestapniya-proizhod-na-sredstvata", "text": "\r\nЕлена Йончева е знаела за престъпния произход на средствата, които е получила от офшорна компания и че те са предмет на длъжностно присвояване. Това стана ясно след официално съобщение на прокуратурата по случая.\r\n\r\n\r\n\r\n\r\n\r\n", "date": "2019.01.23", "title": "Прокуратурата: Елена Йончева е знаела за престъпния произход на средствата"}
{"url": "https://www.novinite.bg/articles/170127/Zemetresenie-razlyulya-Turciya", "text": "Земетресение с магнитуд 4,5 по Рихтер бе регистрирано в района на югозападния турски окръг Мугла, съобщи турската телевизия НТВ, като се позовава на Дирекцията за управление при бедствия и извънредни ситуации (АФАД). Земетресението е регистрирано в 23.12 ч. местно време на голяма дълбочина в Средиземно море. По първоначални данни няма ранени хора и разрушения. Земетресението е било усетено в градовете Датча, Мармарис, Ментеше, Ятаган и Миляс.", "date": "2019.01.23", "title": "Земетресение разлюля Турция"}
{"url": "https://www.novinite.bg/articles/170129/Kongresat-zabrani-na-Tramp-da-izvadi-SASht-ot-NATO", "text": "Камарата на представителите на САЩ - долната камара на Конгреса, одобри закон, който забранява на президента Доналд Тръмп да извади страната от НАТО, съобщиха световните агенции.Законът \"За подкрепа на НАТО\" бе одобрен с 357 гласа \"за\" срещу 22 \"против\". Той предвижда \"отклоняване на всякакви опити на президента да напусне алианса и забранява използването на бюджетни средства за осъществяването на подобна стъпка\", поясни един от вносителите - Джим Панета от Демократическата партия.Законът подкрепя стремежа на страните-членки на НАТО да отделят минимум два процента от брутния си вътрешен продукт за отбрана и предполага отпускане на значителни средства за т.нар. Европейска инициатива за противодействие на руската агресия. В. \"Ню Йорк таймс\" писа преди няколко дни, че Тръмп е предложил миналата година САЩ да се изтеглят от НАТО. Подобна стъпка на практика ще унищожи 70-годишния алианс.\"НАТО е от най-голямо значение за американската сигурност и за поддържането на мира и стабилността в света\", заяви преди гласуването лидерът на мнозинството в Камарата на представителите Стени Хойер. След встъпването си в длъжност, американският президент Доналд Тръмп на няколко пъти отправи критики към европейските си съюзници, че не отделят достатъчно средства за отбрана. Европейските лидери дори заговориха за обща армия, за да се защитят при евентуално изтегляне на САЩ.", "date": "2019.01.23", "title": "Конгресът забрани на Тръмп да извади САЩ от НАТО"}
{"url": "https://www.novinite.bg/articles/170166/Sadat-osadi-ubieca-na-Viola-Nikolova-na-22-godini", "text": "Върховният съд окончателно осъди на 22 години и шест месеца Стефан Станев - убиецът на Виола Николова. Младата жена беше убита на 23 юни 2017 година около 5 сутринта в кв \"Света троица\" в София, а съдът прие, че това е станало с особена жестокост и по мъчителен за убитата начин. Експертизи доказаха, че младото момиче е изтезавано близо час. Удряна е била с винкел и стикове за голф. Съседите така и не подали сигнал в полицията, защото скандалите между двамата се случвали често, обобщава БТА.", "date": "2019.01.23", "title": "Съдът осъди убиеца на Виола Николова на 22 години"}
{"url": "https://www.novinite.bg/articles/170157/Testvat-elektronnata-sistema-za-prosledyavane-na-lipsvashti-lekarstva-na-pazara", "text": "Следващата седмица започва пилотното тестване на новата Електронна система за проследяване на липсващи лекарства на нашия пазар, съобщи директорът на Изпълнителната агенция по лекарствата Богдан Кирилов. В онлайн платформата търговци, производители, аптеки, Здравното министерство и Агенцията по лекарствата ще подават информация за наличните количества лекарства и постепенно ще се изготви забранителен списък за износ на тези, които не достигат за нашия пазар. Заместник-министър Жени Начева:\"Ще се въведе необходимият срок от време. Всички участници в този процес максимално и безпрепятствено да могат да въведат първоначалната информация в системата така, както се изисква в закона, отново подчертавам, без да се създава каквото и да е напрежение\".От асоциацията на аптеките са убедени, че това ще утежни работата им. Николай Костов, собственик на верига аптеки коментира:\"За нас най-големият проблем е, че тя надхвърля в някаква степен целите на закона, всъщност реекспортни са около 50-60 лекарства. Ние отчитаме над две хиляди. Ние отдавна го предложихме това нещо, че всъщност трябва да се контролират лекарства, за които има подадени заявления за износ\".Според Изпълнителната агенция по лекарствата няма да се наложат допълнителни усилия от страна на участниците. Председателят Богдан Кирилов заяви:\"Идеята е да бъде максимално адаптирана към наличните софтуерни системи, така че да не се изискват допълнителни усилия от страна на участниците в системата, така че се надявам, че няма да бъде сериозно затруднение за тях\".", "date": "2019.01.23", "title": "Тестват електронната система за проследяване на липсващи лекарства на пазара"}
{"url": "https://www.novinite.bg/articles/170144/Stachka-zabavya-pratkite-ot-Garciya", "text": "Стачка в Гърция днес ще забави пощенските пратки, съобщиха от „Български пощи“.\r\nУслугите на пощите в северната ни съседка са преустановени за 24 часа.\r\n", "date": "2019.01.23", "title": "Стачка забавя пратките от Гърция"}
{"url": "https://www.novinite.bg/articles/170125/Predotvratiha-teroristichen-akt-v-SASht", "text": "Властите в щата Ню Йорк предотвратиха терористична атака, съобщава Ей Би Си. Трима млади мъже на 18, 19 и 20 години били задържани заради план да атакуват мюсюлмани в малко градче край щатската столица Олбани. В къщата на непълнолетен техен помощник били намерени три самоделни бомби. Момчето също е задържано. Бомбите представлявали големи буркани, напълнени с барут от патрони и парчета желязо. В различни имоти, свързани с арестуваните, полицията открила и 23 огнестрелни оръжия. Властите разбрали за заговора след сигнал от дете, което учело в едно и също училище с 16-годишния помощник на заподозрените и чуло подозрителен разговор. ", "date": "2019.01.23", "title": "Предотвратиха терористичен акт в САЩ"}
{"url": "https://www.novinite.bg/articles/170151/Glasyat-vot-na-nedoverie-na-Cipras", "text": "\r\nДокато днес депутатите се подготвят да дебатират Преспанското споразумение на пленарно заседание на парламента, консервативната опозиционна партия \"Нова демокрация\" обмисля внасяне на вот на недоверие срещу правителството. Опозицията е против сделката с Македония и иска отлагане на дебатите и гласуването, пише \"Катимерини\".\r\n\r\nВотът се очаква в четвъртък вечерта след двудневен дебат.\r\nОчакванията са премиерът Алексис Ципрас да получи необходимото мнозинство за ратифициране на споразумението, което предвижда Македония да се преименува на Република Северна Македония и да открие пътя на балканската страна към НАТО и ЕС.\r\nУправляващата партия СИРИЗА има 145 депутати в 300-местния парламент, но Ципрас вероятно ще получи достатъчно гласове от опозицията и партия \"Независими гърци\", която напусна коалицията.\r\nЕдинственият неизвестен въпрос към момента е дали гласуването ще се проведе по план или \"Нова демокрация\" ще внесе предложение за вот на недоверие срещу кабинета. В такъв случай гласуването на сделката с Македония ще бъде отложено за следващата седмица или още през уикенда.\r\nЛидерът на \"Нова демокрация\" Кириакос Мицотакис намекна вчера, че партията ще направи \"всичко възможно\", в това число и вот на недоверие, за да блокира ратифицирането на споразумението.\r\n\"Всички депутати ще трябва да се изправят пред съвестта си, трябва да отговарят пред историята за решението си\", предупреди той.\r\nОпозицията също търси подкрепата на депутати, които поддържат сделката и са против вот на недоверие, конкретно четирима депутати от \"Независими гърци\", чиито лидер Панос Каменос извади партията от правителството по-рано този месец.\r\n", "date": "2019.01.23", "title": "Гласят вот на недоверие на Ципрас"}
{"url": "https://www.novinite.bg/articles/170159/EK-Balgariya-e-naj-malko-problematichna-ot-chlenkite-davashti-grajdanstvo-sreshtu-investicii", "text": "Три страни в ЕС - България, Кипър и Малта дават гражданство срещу инвестиции при условия, които са по-малко стриктни, отколкото изискванията за натурализация, се казва в доклада на Европейската комисия, оповестен днес, предаде БНР. В документа се отбелязва, че в тези държави няма задължения за физическо пребиваване, нито за естествени връзки със страната, преди да бъде дадено гражданството.България е най-малко проблематична от трите страни, каза еврокомисарят по правосъдието Вера Йоурова. В доклада се констатира липсата на прозрачност при функционирането на схемите, както и липсата на сътрудничество между държавите-членки, които допълнително засилват рисковете от заплаха за сигурността, пране на пари и избягване на данъчното облагане.Еврокомисарят по правосъдието Вера Йоурова подчерта: \"Като Европейски съюз ние нямаме правна основа, за да забраним тези схеми, но не можем да стоим със скръстени ръце. Комисията реагира за първи път на тази ситуация и сме казали ясно в доклада какво очакваме. Искаме повече гаранции за сигурността и прането на пари и очакваме повече прозрачност. Настояваме да се създаде експертна група между страните-членки до края на тази година, която да работи върху изготвянето на общи правила на проверка на сигурността и сътрудничеството между държавите в тази насока\".Йоурова добави, че е информирана за намерението на българското правителство да премахне тази практика, което би довело до осезаеми резултати. Тя уточни, че следи развитието на ситуацията. От своя страна еврокомисарят по миграцията, вътрешните работи и даване на гражданство Димитрис Аврамопулос подчерта, че даването на гражданство става национална отговорност, но позволява на този, който го е получил, свободно да се движи в Шенген.\"Няма да позволим създаденото през последните години да бъде съсипано\", бе категоричен той.Вчера Министерството на правосъдието предложи промени в Закона за българското гражданство, чрез които да отпадне възможността за получаването му срещу инвестиции, както и да се прецизират изискванията към кандидатите. Днес стана ясно, че това вече е позиция на цялото правителство.От 2013 г. 50 чужди граждани са получили български паспорти на основание инвестиции. Зам.-министърът на правосъдието Десислава Ахладова обясни: \"Различни са държавите, основно Пакистан, Египет, Русия. Ние казваме, че България все пак няма принос от извършването на този вид инвестиции\".Работна група подготвя проекта за промени в Закона за българското гражданство от февруари миналата година. Обявяването на поправките сега няма нищо общо с готвените от ЕК препоръки, обясни министърът на икономиката Емил Караниколов. \"Това е просто нещо, което е забелязано в компетентните служби, съответно министерства и ведомства, и е започнала работа, но един такъв анализ е продължил около 1 година\", допълни той.Вчера темата бе обект на разговор между омбудсмана Мая Манолова, която бе в Брюксел, и еврокомисаря по правосъдието Вера Йоурова, която вероятно ще представи доклада заедно с еврокомисаря по миграцията, вътрешните работи и гражданството Димитрис Аврамопулос.Манолова каза, че вероятно няма да се иска пълна забрана на гражданството срещу инвестиции. „Ще има препоръки, които няма да включват забрана на придобиването на гражданство срещу направени инвестиции, но ще има настояване за предприемане от страна на българската държава на комплекс от мерки, които да осигурят прозрачност на произхода на капитала, който се инвестира в страната, проследяване на това дали наистина става дума за реални инвестиции, както и обмен на информация между страните-членки за лицата, които придобиват гражданство по този начин“, заяви омбудсманът пред БНР.", "date": "2019.01.23", "title": "ЕК: България е най-малко проблематична от членките, даващи гражданство срещу инвестиции"}
{"url": "https://www.novinite.bg/articles/170121/Redjep-Erdogan-shte-razgovarya-s-Vladimir-Putin", "text": "Президентът на Турция Реджеп Ердоган пристига в Москва, за да обсъди с руския си колега Владимир Путин планираното създаване на зона за сигурност в Северна Сирия. Двамата лидери ще говорят и за решението на Вашингтон да се изтегли от арабската държава.Покупката на руски зенитно-ракетни системи С-400 от Турция също се очаква да бъде тема на разговора. Миналата година Ердоган и Путин се срещнаха седем пъти, а разговаряха по телефона 18 пъти. ", "date": "2019.01.23", "title": "Реджеп Ердоган ще разговаря с Владимир Путин"}
{"url": "https://www.novinite.bg/articles/170156/Gripat-vze-poredna-jertva-u-nas", "text": "Мъж на 62 години е починал в МБАЛ-Пазарджик след белодробно усложнение от остро респираторно заболяване, съобщиха от БНР.Това е шестият смъртен случай от началото на епидемията. Вчера вследствие на грипа почина и 43-годишен мъж. Други двама души са в критично състояние. Лекарите са успели да спасят живота на 27-годишен мъж, който е бил с двустранна бронхопневмония.Областният щаб за борба с грипа в Пазарджик ще реши днес дали да бъде удължена грипната ваканция, която е в сила до днес. Според специалистите пикът на респираторните заболявания трябва да отмине в края на седмицата. В момента болниците в пазарджишка област са пълни с пациенти с белодробни усложнения.В половината области на страната е обявена грипна епидемия. От днес тя е в сила и в Хасково. Училищата там ще бъдат затворени до понеделник включително. Преустановяват се детските и женските консултации, свижданията в лечебните заведения, плановите операции и профилактичните имунизации. Затворени са над една четвърт от училищата и детските градини в страната - в 901 училища днес няма да се учи, съобщиха от просветното министерство. Най-много са затворените учебни заведения в Пловдивско – близо 200.", "date": "2019.01.23", "title": "Грипът взе поредна жертва у нас"}
{"url": "https://www.novinite.bg/articles/170149/Kralicata-na-Shotlandiya-idva-v-kinata-tozi-petak", "text": "От този петък в кината зрителите ще могат да гледат Кралицата на Шотландия - една от най-впечатляващите биографични продукции за годината, която тази седмица бе отличена с две номинации за „Оскар“ в категориите за „най-добър грим и прическа“ и „най-добри костюми“. Филмът е базиран на действителни събития и разказва за бурния живот на Мери Стюарт, както и жестоката й борба за надмощие с нейната братовчедка Елизабет I. В главните роли ще видим прелестните Сърша Ронан и Марго Роби.Кралицата на Шотландия идва в кината на 25 януари.  ", "date": "2019.01.23", "title": "\"Кралицата на Шотландия\" идва в кината този петък"}
{"url": "https://www.novinite.bg/articles/170117/Predvijdat-izgrajdaneto-na-Zelen-zdravosloven-koridor-v-stolicata", "text": "Столичната община стартира Проект „Регенерация и интеграция на непривлекателни градски райони чрез прилагане на социални и екологични решения, базирани на природата“ (URBiNAT-„URBan-Innovative-NATure“). Началото ще дадат днес от 11:30 часа в зала 5 на общината.  Дейностите по проекта предвиждат изграждане на „Зелен здравословен коридор“ в София, съобщават от Столична община, предадеТой се финансира по програма „Хоризонт 2020“ на Европейския съюз. Целта на URBiNAT е да бъдат обновени и интегрирани градски райони, като  за това се прилагат природосъобразни решения в четири области: вода, енергия, зеленина/природа и храна/природа.  Консорциумът на проекта включва два водещи града, освен София. Това са Порто в Португалия и Нант във Франция. Има и градове, които са последователи - Брюксел, Сиена, Хое Тоструп и Нова Горица, който се намира в Словения.  УАСГ е академичен партньор на Столична община, а Асоциацията за развитие на София ще участва в организацията и провеждането на обществените обсъждания и в популяризиране на дейностите по проекта. Програмата предвижда средства за всеки от водещите градове в проекта. С тях ще се  реализират екологични урбанистични решения в избран градски район. Реализацията на проекта у нас ще бъде в столичния район „Надежда“. Главният архитект и ръководител на проекта арх. Здравко Здравков, заместник-кметът на София по направление „Инвестиции и строителство“ Ирина Савина, общински съветници и ръководството на УАСГ ще присъстват на официалното откриване. ", "date": "2019.01.23", "title": "Предвиждат изграждането на „Зелен здравословен коридор“ в столицата"}
{"url": "https://www.novinite.bg/articles/170154/Ima-arestuvan-pri-akciyata-v-stolichnoto-4-to-RPU", "text": "Има арестуван при акцията на дирекция Вътрешна сигурност в Четвърто РПУ в София. По непотвърдена информация става дума за изнудване от страна на служител на районното полицейско управление над граждани. Претърсванията в сградата, която се намира в столичния квартал \"Лозенец\", продължават и в момента. От ведомството отказват официална информация. Дирекция Вътрешна сигурност е на подчинение на министъра на вътрешните работи и разследва случаи на неправомерни и престъпни действия на служители на МВР.  ", "date": "2019.01.23", "title": "Има арестуван при акцията в столичното 4-то РПУ"}
{"url": "https://www.novinite.bg/articles/170165/Tereza-Mej-Opitite-za-otlagane-na-Brekzit-ne-reshavat-vaprosa", "text": "\r\nБританският премиер Тереза Мей каза в парламента днес, че опитите на някои депутати да отложат излизането на страната от ЕС, използвайки парламентарни процедури, не решават ключовия въпрос затова как ще бъде осъществен Брекзит, предаде Ройтерс.\r\n\r\n\r\n\r\n\r\n\r\n\r\n\r\n\r\n", "date": "2019.01.23", "title": "Тереза Мей: Опитите за отлагане на Брекзит не решават въпроса"}
{"url": "https://www.novinite.bg/articles/170119/Elitat-na-invazivnite-kardiolozi-se-sabira-v-Sofiya", "text": "По традиция и тази година болница „Токуда“ в София ще бъде домакин на конфернцията на водещите европейски инвазивни кардиолози. Събитието ще се състои в периода 25 -27 януари в аулата на болницата, информират от болницата. „Български бифуркационен курс“ представлява начин за споделяне на опит и практическо обучение за лечението и достъпа на най-трудните запушвания, тези в разклоненията на основните сърдечни артерии, пише Тематичните фокуси са два : напредъка в лечението на бифуркационните запушвания на коронарните съдове и дискусия  за използваните техники за лечение на сложни бифуркации с два стента. Водеща тема на форума ще бъде прилагането на интервенционални процедури в случай на пълно запушване на съдовете. Лекции в дните на форума ще изнесат светила в кардиологията от Гърция, Германия, СЪрбия, Италия. Испания, Белгия. Ще има демонстрации на живо за използване на съвременните техники за интервенционално лечение на сложни запушвания на сърдечните съдове. Очаква се присъствието на около 120 делегати от повече от 10 държави.", "date": "2019.01.23", "title": "Елитът на инвазивните кардиолози се събира в София"}
{"url": "https://www.novinite.bg/articles/170120/Gripna-epidemiya-v-polovin-Balgariya", "text": "Грипна епидемия в половин България. Вече в 14 области е обявена епидемията заради големия брой заболели.Тази и другата седмица се очаква пикът на епидемията.Тя вече взе няколко жертви, среди които и 5-годишно дете. От днес грипна епидемия вече е в сила и в област Хасково. И там се прекратяват учебните занятия до 28 януари включително. До второ нареждане се преустановяват детските и женските консултации, свижданията, плановите операции.Враца е в предепидемична обстановка, но не са достигнати необходимият брой болни, за да бъде обявена такава, заяви пред NOVA кметът на града Калин Каменов.", "date": "2019.01.23", "title": "Грипна епидемия в половин България"}
{"url": "https://www.novinite.bg/articles/170126/Vojnata-po-patishtata-vze-nova-jertva", "text": "Един човек е загинал, а 15 са пострадали при катастрофи в страната през изминалото денонощие. Това съобщиха от пресцентъра на МВР. Общо в страната са станали 13 тежки пътнотранспортни произшествия. В София са регистрирани 33 леки и една тежка катастрофа, при която е пострадал един човек", "date": "2019.01.23", "title": "Войната по пътищата взе нова жертва"}
{"url": "https://www.novinite.bg/articles/170132/Bryuksel-ni-dava-nad-111-mln-leva-za-po-chist-vazduh", "text": " България получава над 111 млн. лева от европейските структурни и инвестиционни фондове за разработване на мерки за по-чист въздух. Това става ясно от писмен отговор на екоминистъра Нено Димов в отговор на депутатско питане, предаде репортер на БГНЕС. Средствата допълват тези от държавния бюджет. Министърът уточнява, че парите не отиват във всички общини, а до няколко, които отговарят на определени критерии от Европейската комисия. Нено Димов специално внимание отделя върху Горна Оряховица, която е сред водещите със завишени прахови частици в повечето дни от годината. Министърът припомня, че през 2016 г. от Общинският съвет в Горна Оряховица приема актуализирана Програма за управление и подобряване качеството на атмосферния въздух и план за действие в периода 2015-2020 г. „Въпреки всички предприети действия от кмета на общината по разработване, актуализация и изпълнение на съответните мерки в програмата, не е постигнато съответствие с нормите. В тази връзка, до момента няма наложена санкция“, отбелязва Димов. Министерство на околната среда и водите приветства ангажираността на всички заинтересовани страни в този процес - както представители на законодателната власт, така и на местната и на централна изпълнителна власт. Активността на общинско ниво следва да продължава в посока изпълнение на заложените мерки в програмите за качество на атмосферния въздух. На централно ниво продължават действията по осигуряване финансирането от Европейските структурни и инвестиционни фондове на мерки за подобряване качеството въздуха, обещава министърът. ", "date": "2019.01.23", "title": "Брюксел ни дава над 111 млн. лева за по-чист въздух"}
{"url": "https://www.novinite.bg/articles/170116/Oblaci-i-dajdovno-shte-e-vremeto-dnes", "text": "Днес над страната ще преобладава облачно, в равнините и мъгливо време. От югозапад ще започнат валежи, предимно от дъжд, в северозападните райони и по високите полета на Западна България от мокър сняг. Ще духа слаб, след обяд в Източна България умерен вятър от юг-югоизток, в северозападните райони - от североизток. Максимални температури между 6° и 11°, в северозападните райони по-ниски – между 2°-5°. През нощта срещу четвъртък валежите ще продължат, ще обхванат страната и ще се усилят. Над планините ще е облачно. След обяд от югозапад ще започнат валежи от сняг, под 1000 метра от дъжд. Значителни ще са валежите в Рило-Родопската област. Ще духа умерен до силен вятър от юг-югозапад, който вечерта още ще се усили. Максималната температура на височина 1200 метра - около 3°, на 2000 метра – около минус 2°.Над Черноморието ще преобладава облачно време, преди обяд на места по северното крайбрежи все още ще превалява дъжд. След обяд валежите временно ще спрат, но през нощта отново ще се активизират. Ще духа умерен югоизточен вятър. Максималните температури ще са 10°-12°. Температурата на морската вода е около 6°. Вълнението на морето е 3 бала.", "date": "2019.01.23", "title": "Облаци и дъждовно ще е времето днес"}
{"url": "https://www.novinite.bg/articles/170134/BABH-informira-za-chumata-po-svinete-i-drebnite-prejivni-jivotni", "text": "Агенцията по храните ще представи данни от проведената миналата седмица в България международна одитна мисия, свързана със заболяването африканска чума по свинете. Ще се обсъдят и мерките срещу чумата по дребните преживни животни.По време на мисията експерти от Европейската комисия и Световната организация по здравеопазване на животните провериха как страната ни се справя с ограничаването на заразата от африканска чума по свинете.Очаква се днес инспекторите от Агенцията по храните да дадат информация и за заболяването чума по дребните преживни животни.Днес Административният съд в Ямбол ще разгледа жалбата на Ана Петрова от Болярово срещу заповедта на директора на Областната дирекция по безопасност на храните за заличаване на нейната овцеферма като животновъден обект. Стадото в Болярово е единственото останало живо в огнището на заразата, тъй като стопаните се усъмниха в коректността на взетите проби и не допуснаха ветеринарите да унищожат животните.В социалните мрежи и днес се организират хора, които да пътуват към Болярово, за да охраняват стадото по време на делото, тъй като по неофициална информация има нова заповед за унищожаване на животните, която е с дата 21 януари.Пред кореспондента на БНР в Ямбол Ана и Тодор заявиха, че животните, дали положителни проби, са здрави и вече имат агънца.Заместник-министърът на земеделието доктор Янко Иванов, който е и ветеринар, обясни пред БНР, че не разполага със заповед от 21 януари за избиване на животните от стадото. Има такава от 9 януари, в която въпросът за стадото на Ана не се третира, тоест там нямаме промяна в решението на БАБХ, каза той и коментира защо животните в стадото на Ана и Тодор не са умрели от вируса:„Трябва да направим разлика между инфекция и заболяване. Заболяването е манифестирането, клинично на инфекцията, но то не се случва винаги и при всяка ситуация. Дори сега, в грипното време, имаме хора, които са инфектирани с грипния вирус, но не развиват симптоми. Доказано е наличие на вирус в стадото и аз съм видял протоколите от френската лаборатория. Нямам причина да не им вярвам! А по отношение на това дали Тодор и Ана вярват в това, има закон за ветеринарно-медицинската дейност, който урежда обществените отношения в тази област, а не отношенията на Ана и Тодор към държавата или към институциите, или към БАБХ или към ОДБХ. Ако те не вярват на нашата лаборатория, има резултати, потвърждение от референта лаборатория на Европейския съюз. Какво по-добро и по-силно доказателство от това. И кой има интерес, това не мога да разбера, да изфабрикува такива чак фалшификации, за да застраши стадото на Ана и Тодор! Малко несериозно ми се струва - международен заговор, за да се ликвидира стадото на Ана и Тодор“Иванов беше категоричен в предаването „Преди всички“ по „Хоризонт“, че \"създалата се ситуация е повече от абсурдна“ и подчерта, че обстановката е можела да се нормализира много по-рано, а фермите да бъдат населени, ако е бил спазен законът:„Не искам да съм на мястото на съдиите, които трябва да вземат решението, защото там има нарушения по НПК – чл. 230  - „кой наруши наредба, издадена против разпространението или появяването на заразна болест по домашните животни, се наказва с пробация до шест месеца или с глоба от 100 до 300 лв. Алинея втора е: „Ако от това е последвала зараза, наказанието е лишаване от свобода до една година или пробация“. Ако болестта бъде широко разпространена, наказанието е лишаване от свобода до три години“.Иванов не иска да вярва, че сценарият от Болярово може да се повтори:„Ние бяхме и малко късметлии, че очевидно вирусът на терена не е така агресивен, както може да се случи с някои други вируси. Представете си, ако се случи един Шап в същия район, където редовно имаме проблеми с различни болести. Какво щеше да стане ако влезе и стопаните решат, че няма да дадат животните? Преди годни, едно единствено огнище на шап в Симеоновград костваше 2% от Брутния вътрешен продукт на държавата преки и непреки загуби. България беше изключена от всякаква международна търговия с животни и животински продукти от преживни животни, от свине и от всякакви …“.Държавата предлага промени в Закона за ветеринарномедицинската дейност, които да приведат законодателството ни няколко регламента на Европейския съюз, които подлежи да се активизират в края на годината. Други промени, разширяващи правомощията на БАБХ, вече са били публикувани, но ще бъдат оттеглени заради липсата на обществена подкрепа.„Отлагаме временно, тъй като промените са твърде много и съществени и, по изискванията на Закона за нормативните актове в България, когато те надхвърлят определен процент следва да се мине или към изготвянето на нов проектозакон“. ", "date": "2019.01.23", "title": "БАБХ информира за чумата по свинете и дребните преживни животни"}
{"url": "https://www.novinite.bg/articles/170136/Podariha-kozichka-na-baba-Dora-ot-Sharkovo", "text": "\r\nПодариха козичка на баба Дора от село Шарково, чието стадо бе евтаназирано заради съмнения за чума, съобщи bTV.\r\n\r\n\"Готова съм да гледам ново стадо. Радвам се, че все още има достойни хора\", каза още старицата.\r\nТя е решила да кръсти животното на съпругата на своя благодетел.\r\n\"Миналата година помогнаха на нас. Бяхме много доволни. Сега решихме и ние да направим едно добро и да зарадваме жената\", разказва Симеон, подарил козичката на баба Дора.\r\nМиналата година той и семейството му са сред потърпевшите от голямото наводнение, разрушило редица имоти в Бургаско.\r\n\"Селото и хората още не могат да се възстановят от психическата травма, която им беше нанесена. Финансово бяхме обезщетени, но травмата остава. Хората започнаха да търсят нови животни, но травмата трудно ще мине\", разказа пък кметът на Шарково.\r\nКозичката на баба Дора е бременна и скоро се очаква да роди две яренца. При нея скоро трябва да пристигне и още една коза с двете си малки.\r\n", "date": "2019.01.23", "title": "Подариха козичка на баба Дора от Шарково"}
{"url": "https://www.novinite.bg/articles/170123/Vnimanie-Mamyat-s-falshivi-fishove-za-nepravilno-parkirane-v-Sofiya", "text": "Измами с фалшиви фишове за неправилно паркиране в София. Издирват се мнимите инспектори, които са лепили фалшиви фишове и са събирали глоби за паркиране в столицата. Как да разпознаем истинската глоба за неправилно паркиране от поредния начин да ни измамят - вижте повече подробности от прякото включване на Боряна Черганова.", "date": "2019.01.23", "title": "Внимание: Мамят с фалшиви фишове за неправилно паркиране в София"}
{"url": "https://www.novinite.bg/articles/170128/145-dushi-sa-noshtuvali-v-Krizisniya-centar-za-bezdomni-v-Sofiya", "text": "145 души са настанени в Кризисния център за бездомни хора в столичния кв. „Захарна фабрика“ през изминалото денонощие. Това съобщи „Фокус”, цитирайки Йорданка Темелкова - директор на Центъра. По думите ѝ нощта в Кризисния център е минала спокойно, без инциденти и извънредни ситуации.", "date": "2019.01.23", "title": "145 души са нощували в Кризисния център за бездомни в София"}
{"url": "https://www.novinite.bg/articles/170135/Oshte-edin-maj-pochina-sled-uslojneniya-ot-grip-v-Pazardjik", "text": "\r\nВтора жертва взе грипът в Пазарджик. Мъж на 62-годишна възраст е издъхнал вчера в Интензивното отделение на Областната болница след усложнения, получени от вирусна инфекция.\r\n\r\nМъжът е от Велинградския край, бил е приет в понеделник в изключително тежко състояние, с множество съпътстващи диагнози. Преди да постъпи в пазарджишкото лечебно заведение е лекуван в специализирани белодробни болници.\r\nВ момента в ОАРИЛ има четирима души, които са на командно дишане, заради белодробни усложнения в резултат на вирусно заболяване. В Двете детски отделения на Областната болница, които са с капацитет от 65 легла, в момента има настанени над 100 деца, отбеляза директорът на областното здравно заведение д-р Васил Вълчев.\r\nВ 10,30 ч. при областния управител Стефан Мирев ще се проведе отново заседание на Оперативния щаб, тъй като днес изтича 3-дневната ваканция за учениците в областта. Много родители се надяват експертите да вземат решение за удължаване на отпуска поради големия брой заболели и сред децата и младежите.\r\n", "date": "2019.01.23", "title": "Още един мъж почина след усложнения от грип в Пазарджик"}
{"url": "https://www.novinite.bg/articles/170138/Na-parvo-chetene-Zakonat-za-gorivata-vliza-v-sila-ot-1-yuli", "text": "\r\nДепутатите гласуваха на първо четене промените в Закона за административното регулиране на икономическите дейности, свързани с нефт и продукти от нефтен произход, които предвиждат той да влезе в сила на 1 юли.\r\n\r\n\r\n\r\n\r\n\r\n\r\n\r\n \r\n", "date": "2019.01.23", "title": "На първо четене: Законът за горивата влиза в сила от 1 юли"}
{"url": "https://www.novinite.bg/articles/170137/V-901-uchilishta-dnes-sa-preustanoveni-uchebnite-zanyatiya", "text": "В 901 училища днес, 23 януари 2019 г., са преустановени учебните занятия.От днес в грипна ваканция са учениците от 71 училища в област Сливен и от 80 училища в област Хасково.194 училища в област Пловдив, 122 училища в област Варна, 122 училища в област Пазарджик и 69 училища в област Добрич продължават да не провеждат учебен процес.  По предписание на РЗИ няма занятия и в 97 училища в София-област.В 60 училища в област Смолян и в 43 училища в област Ямбол учениците не учат, а вобласт Перник за 40 училища грипната ваканция е удължена до 24.01.2019 г.Три училища в област Кюстендил също не провеждат занятия по предписание на РИОКОЗ. Това са СУ \"Кл. Охридски\"Професионалната гимназия по облекло и стопанско управлениеиОУ \"Хр. Павлович\" в гр. Дупница.", "date": "2019.01.23", "title": "В 901 училища днес са преустановени учебните занятия"}
{"url": "https://www.novinite.bg/articles/170153/Borisov-Koaliciyata-si-raboti-prekrasno", "text": "Премиерът откри нов завод в Димитровгра. Коалицията си работи прекрасно. Така премиерът Бойко Борисов коментира напрежението сред Патриотите и може ли то да се отрази на управляващата коалиция.", "date": "2019.01.23", "title": "Борисов: Коалицията си работи прекрасно"}
{"url": "https://www.novinite.bg/articles/170155/Borisov-BSP-tryabva-za-dobro-utro-i-leka-nosht-da-kazvat-Bojko-Borisov", "text": "Прекрасно си работи коалицията. Днес си имаше Министерски съвет и всичко е наред. Това коментира премиерът Бойко Борисов преди минути.\"Крадецът казва \"дръжте крадеца\". Не се занимавам с такива хора. Те за \"добро утро\" за \"лека нощ\" трябва да казват Бойко Борисов. Нито имам нещо общо с КТБ, нито с който и да е било\". Така Борисов коментира обвиненията на Елена Йончева срещу премиера и това, че БСП защити журналистката. Отнема се вниманието от реалната политика, допълни Борисов.За евроизборите премиерът каза, че неговите очаквания са, че изборите ще бъдат трудни, но ГЕРБ е направил много, за да ги спечели.В Димитровград днес премиера Бойко Борисов лично откри новият завод на индийската компания „Варок Лайтинг Системс“. Новото предприятие се намира на пътя за Хасково, недалеч от открития наскоро завод на японската фирма „Язаки“.", "date": "2019.01.23", "title": "Борисов: БСП трябва за \"добро утро\" и \"лека нощ\" да казват Бойко Борисов"}
{"url": "https://www.novinite.bg/articles/170162/NFSB-i-VMRO-sa-na-pat-da-izyasnyat-poziciite-si-i-da-se-yavyat-zaedno-na-evrovota", "text": "\r\nНФСБ и ВМРО са на път да изяснят позициите си и да продължат заедно за евроизборите, стана ясно от последните изявления на представителите на партиите в парламента. След като сутринта партията на Валери Симеонов  обяви, че преустановява преговорите с ВМРО заради разпространената им утлимативна декларация за програма за справяне с ромската престъпност, от ВМРО изразиха готовност да се извинят и да изгладят недоразуменията. \r\nЗасегнати от позицията на ВМРО и от призивите им за преодоляване на егото на един или друг в редиците на патриотите, лидерът на НФСБ Валери Симеонов съобщи, че преустановява преговорите с тях за общо явяване на евроизборите, които започнаха миналия вторник:\r\n \r\n\"Прекратяваме започнатите преговори за съвместно явяване с ВМРО до изясняване на всички тези проблеми, които са създадени от поредните медийни изяви в последната седмица – не само на господин Каракачанов, става въпрос също и за декларация на ВМРО, по която имаме много сериозни несъгласия. Тепърва би трябвало да се изяснят тези разминавания. За нас се изправя въпросът – дали това не са поредни стъпки в посока самостоятелно явяване, или явяване с друга коалиция на колегите от ВМРО. И ако е така – не би ли било по-редно и по-нормално да бъде оповестено, няма драма в това\".\r\n \r\nВалери Симеонов заяви, че за партията му няма значение кой ще оглави листата за европейските избори и че европейският вот не е от значение за НФСБ:\r\n\"Въпросът за явяването на евроизборите не е от значение за работата на коалицията. Коалицията е за работата в 44-ото Народно събрание и за участие в изпълнителната власт. ... Не виждам защо трябва да се търси в евроизборите някакъв препъникамък или драма или допълнително обстоятелство, което да разлюлее цялата държава. Ние сме подписали коалиционно споразумение и затова сме тук\".\r\n \r\nЗам.-председателят на ВМРО Искрен Веселинов уточни позицията на партията: \r\n\"Готови сме да преодолеем всякаква лична драма. Готови сме да се извиним. Основното, което за нас е важно, са принципите, на които се сглобява едно партньорство. Смятаме, че не трябва нещата да се концентрират върху личностите кой ще води, кой ще е в листата, кой ще е извън нея и т.н., а трябва да се концентрират върху това дали имаме общи идеи, които ще реализираме в следващите месеци и години. По отношение на това, че колегите са засегнати - както знаете, ние от ВМРО най-малко робуваме на своето его. Готови сме да се извиним, ако има такова засягане, независимо дали е основателно или не. Готови сме да водим разговор с всеки от коалиционните ни партньори и с всеки, извън коалиционните партньори, ако съвпадат идеите му с нашите\".\r\n \r\nИ двете партии уточниха, че ако се появят противоречия помежду им, всяка една от тях ще се яви самостоятелно. Веселинов заяви, че на този етап са преговаряли само с НФСБ: \"ВМРО не води разговори за явяване на избори с нито една политическа сила, извън \"Обединени патриоти\".\r\n\r\n", "date": "2019.01.23", "title": "НФСБ и ВМРО са на път да изяснят позициите си и да се явят заедно на евровота"}
{"url": "https://www.novinite.bg/articles/170139/Vodolazi-izvadiha-tyaloto-na-momcheto-ot-mikroyazovira-kraj-selo-Markovo", "text": "\r\nВодолази от спасителния отряд на противопожарната охрана - Пловдив извадиха тялото на 15-годишното момче от микроязовира край пловдивското село Марково, съобщиха от пресцентъра на полицията. Момчето се удави вчера при опит да докаже здравината на леда на водоема.\r\n\r\n\r\n\r\n\r\n\r\n\r\n\r\n", "date": "2019.01.23", "title": "Водолази извадиха тялото на момчето от микроязовира край село Марково"}
{"url": "https://www.novinite.bg/articles/170170/Geshev-Privlechen-kato-obvinyaem-po-razsledvaneto-Joncheva-e-bil-ot-kraga-na-Cvetan-Vasilev", "text": "Привлеченият като обвиняем по разследването, по което депутатът Елена Йончева получи обвинение за пране на пари, е бил от кръга на банкера Цветан Василев. Това съобщи заместник главният прокурор Иван Гешев: \"Предстои привличането на още три лица, мисля, че в рамките на следващата седмица. Има опасност да кажа нещо, което не е съвсем прецизно, но мисля, че е от кръга на приближени на г-н Цветан Василев, които се занимават с регистрация на всякакви търговски дружества за групата на г-н Цветан Василев, за която е внесен обвинителен акт в Специализирания наказателен съд\". Ден след като от централата на „Позитано“ 20 изтече новината, че депутатът от БСП за България Елена Йончева е обвинена в пране на пари от фалиралата КТБ, от прокуратурата съобщиха, че престъплението тя е извършила по разпореждане на организирана престъпна група. Йончева е на свобода срещу паричната гаранция от 20 000 лева. За малко повече от три месеца след като Йончева сама се отказа от поискания ѝ от главния прокурор имунитет, спецпрокуратурата е фиксирала изпраната от нея сума пари на 330 хиляди евро, а периода, в който го е направила чрез офшорна компания, е юни 2012-ноември 2014-та година. От държавното обвинение обясняват, че парите са присвоени от три длъжностни лица в КТБ, на които предстои да бъдат повдигнати обвинения. Сумите били преведени в полза на пет фирми, контролирани от задочно подсъдимия за присвояването на близо три милиарда лева Цветан Василев. В прессъобщението се посочва, че всеки месец Йончева е теглила в брой заплатата си като управител на \"Офроуд\"-ООД, а размерът от 12 720 лева бил определен от самата нея. Като се позовават на доказателствата, разследващите правят извод, че Елена Йончева е знаела, че визираните 330 хиляди евро са с престъпен произход. Тя имала и помагач, посочен с инициалите Б.М. Че говорителката на парламентарната група на БСП вече е обвиняема, съобщиха вчера първо от \"Позитано\" 20. На свой ред обвиниха спецпрокуратурата в репресия и съзряха за действията ѝ управляващата партия ГЕРБ. Разследването срещу Елена Йончева е едно от разклоненията на мегаделото „КТБ“, което продължава да се гледа засега само с изчитане на обвинителния акт. Един от адвокатите – този на банкера Цветан Василев – Константин Симеонов, нарече прокурорските действия по отношение на Елена Йончева „политически игри“: \"Бих го коментирал като мачкане на политически опонент, защото тя доста неща разказа за региона, в който тя е избрана, и помните битката, която се водеше с ваклото агънце на ГЕРБ Делян Добрев\". \"Наблюдаващият прокурор е този, който, подписвайки се под обвинителния акт, гарантира, че съобразно своето вътрешно убеждение е решил дали спрямо дадено обвиняемо лице има достатъчно доказателства\" – така отговори на критиките на адвокат Симеонов прокурор Антоанета Софрониева.", "date": "2019.01.23", "title": "Гешев: Привлечен като обвиняем по разследването \"Йончева\" е бил от кръга на Цветан Василев"}
{"url": "https://www.novinite.bg/articles/170161/Bojko-Borisov-iska-3-parvi-kopki-na-lotove-na-magistrala-Hemus-prez-mart", "text": "\r\nИскам през март месец да направим поне 3 първи копки на лотове на магистрала \"Хемус\". Това заяви премиерът Бойко Борисов след откриването на завод за малки осветителни тела на автомобили и двуколесни превозни средства край димитровградското село Крепост.\r\n\r\n\r\n\r\n\r\n\r\n\r\n", "date": "2019.01.23", "title": "Бойко Борисов иска 3 първи копки на лотове на магистрала \"Хемус\" през март"}
{"url": "https://www.novinite.bg/articles/170171/Opravdaniya-za-otpadane-ot-uchilishte-Ne-se-e-sabudil-sutrinta-bil-e-na-banket", "text": "Най-честото оправдание за децата от цигански произход за отсъствието им от училище са от рода на: \"Не се е събудил сутринта\", \"Бил е на банкет вечерта\" и \"Свалили са го от автобуса\", обобщи образователният министър Красимир Вълчев пред депутатите от парламентарната комисия по време на блицконтрола.Често официалното оправдание било, че ученичката се е омъжила, допълни по-късно пред медиите Вълчев. Но реално такъв граждански акт няма сключен. Отговорът му беше във връзка с въпрос за мерките по приобщаващото образование и връщането на децата в класните стаи. Обикновено числеността им намалявала в средата на учебния ден, а понякога училища отчитали фиктивни присъствия.Министърът дори съобщи, че са с екипа си от заместници в министерството са си поделили областите с най-много отсъстващи деца от училище, за които лично да отговарят.Така, например, самият Вълчев се натоварил да контролира за това как върви връщането в клас на циганчетата от София-град, докато заместничката му Бистра Михайлова поела отговорността за училищата в Пловдив. Сливен останал неразпределен, въпреки че и там има проблеми, призна просветният министър.Вълчев съобщи още намерението си да превърне в отдел към МОН прочулия се напоследък Център за образователна интеграция на децата и учениците от етническите малцинства.Въпросът бе зададен от зам.-шефа на образователната комисия доц. Милен Михов, който попита как министърът вижда бъдещето на центъра. В центъра работят четирима служители и един счетоводител, стана ясно още на заседанието, разполага с 1 млн. лв., а особена дейност не кипи, стана ясно на заседанието.Имаме критики по ефективността на дейността му, заяви Красимир Вълчев. Той обясни, че още преди фокусът на общественото внимание да падне върху личността на държавната служителка Лиляна Ковачева, която организира циганския протест срещу Красимир Каракачанов, министърът е провел разговор с екипа на центъра. Това е станало в края на декември 2018 г., когато е изтекъл последният тригодишен програмен период, от който зависи функционирането на центъра.", "date": "2019.01.23", "title": "Оправдания за отпадане от училище: Не се е събудил сутринта, бил е на банкет"}
{"url": "https://www.novinite.bg/articles/170143/KZP-Rannoto-planirane-na-pochivkite-dava-vazmojnost-za-po-sigurni-i-po-izgodni-rezervacii", "text": "Добре е да планираме по-отрано почивките си, защото възможните рисковете могат да бъдат сведени до минимум, голяма част от тях дори и елиминирани. Това каза председателят на Комисията за защита на потребителите (КЗП) Димитър Маргаритов пред Радио „Фокус”. Той добави, че ранните резервации са по-изгодни и от гледна точка на цената. Маргаритов обобщи най-често срещаните рискове при организирането на почивка. „Обикновено това са случаите, в които има некоректна практика на този, който стои отсреща, най-често туристически агенции. Добре е да се проверява дали са регистрирани в Министерството на туризма и имат ли валидна застраховка „Професионална отговорност”, която към момента е единственият механизъм и при неблагоприятно развитие на събитията около организираното пътуване, може да послужи като обезщетение за претърпените от потребителите вреди”, обясни той. По думите на председателя на КЗП другият риск е да ни хареса много това, което се предлага – да е добре обяснено, красиво илюстрирано, а после да се окаже, че част от обещаните услуги не могат да бъдат предоставени или че действителността е по-различна от предварителното описание. „Това ще води до разочарования и до неоправдани разходи, които бихме извършили”, добави Маргаритов. При отменени пътувания потребителите също разполагат с права.„Има един принцип, който законът е въвел и последните европейски законодателни актове продължават да провеждат тази политика. Той гласи, че туроператорът носи отговорност за всяко неизпълнение или неточно изпълнение на своите задължения по договора, заяви Маргаритов. И обясни, че не се допускат оправдания с вина на някой от контрагентите – като транспортни фирми, например. „Те могат да бъдат единствено аргумент в полза на регресни претенции от страна на туроператора към неговите контрагенти, но по никакъв начин не могат да засегнат потребителските права”, коментира той. При неблагополучно развитие на едно пътуване, потребителите веднага следва да потърсят представителя на съответната туроператорска агенция, която организира пътуването, за да разберат какво е действителното положение и да предявят всички свои претенции към него първо. „Най-важното е да се запази спокойствие.Особено когато има група туристи, могат да се съставят протоколи, които впоследствие да послужат и като доказателство, ако туроператорът не изпълни своето задължение да компенсира по съответен начин потребителите. Това ще помогне на контролните органи да установят параметрите на нарушението и оттам – полагащото се на пътуващите обезщетение. Димитър Маргаритов обясни и какво следва да направим, ако пътуването не се осъществи и туроператорът бави дълго време връщането на заплатените от нас суми: „Труден е процесът. Особено когато туроператорът е изпаднал във финансово затруднение или когато поради умишлени свои действия той съзнателно предизвиква тази невъзможност – престава да функционира, преустановява дейността си, премества се на друго място, трудно бива откриваем. В тези случаи нищо друго не остава на хората, освен да разчитат на съдействието на институциите, на контролните органи. Нямам предвид само нас, понякога се налага съдействието и на полицията. Ако се стигне дотам, че безспорно бъде установено, че на потребителите са дължими суми, но те не могат да бъдат възстановени от туроператора, то тогава и намесата на съда понякога би била наложителна, за да може да се стигне поне до един акт, въз основа на който хората биха могли да претендират. Но това са сложни процедури, затова предварителния избор, насочването към определен партньор – това са важните неща, които биха могли да предпазят хората от това да попаднат на недобросъвестни търговци.” Повече за правата при пътуване със самолет и автобус можете да прочетете на официалната страница на функциониращия към Комисията за защита на потребителите Европейски потребителски център.", "date": "2019.01.23", "title": "КЗП: „Ранното планиране на почивките дава възможност за по-сигурни и по-изгодни резервации”"}
{"url": "https://www.novinite.bg/articles/170167/Ananiev-sezira-Cacarov-za-agresiyata-sreshtu-medici-iska-prioritetno-razsledvane", "text": "Във връзка с последните два случая на проявена агресия срещу медицински лица на територията на област Велико Търново, министърът на здравеопазването Кирил Ананиев изпрати до главния прокурор доклада за двата инцидента с искане да бъде осигурено приоритетно разследване по тях. Това съобщиха от пресцентъра на Министерството на здравеопазването. На 21 януари 35-годишна жена, на чието дете служител от ФСМП – Горна Оряховица е оказвал медицинска помощ, е проявила физическо насилие спрямо медицинското лице. На 22 януари двама мъже и една жена са нападнали медицински екип в Отделението по хемодиализа на МОБАЛ „Д-р Стефан Черкезов“. Настояването на министъра на здравеопазването е разследванията по тези два случая, както и по всеки друг случай на агресия срещу медицински специалист при изпълнение на служебните му задължения, да бъдат проведени по реда на бързо производство. Сигналът на Министерството на здравеопазването е на основание подписаното Споразумение за сътрудничество и взаимодействие между Прокуратурата на Република България и Министерството на здравеопазването. Предмет на споразумението е създаването на организация за незабавна реакция при престъпления срещу медици. Още в края на 2017 г. във връзка с увеличаващия се брой на нападенията и проявената агресия спрямо медицински лица, главният прокурор издаде заповед до окръжните прокурори и градския прокурор на София за създаване на организация за незабавна реакция при установена агресия над медицински специалисти по време на изпълнение на служебните им задължения. Министерството на здравеопазването остро осъжда посегателството спрямо медицински специалисти и се обръща към всички български граждани и най-вече към представителите на ромската общност с апел да проявяват уважение и разбиране към високоотговорната и често пъти животоспасяваща работа на медиците.", "date": "2019.01.23", "title": "Ананиев сезира Цацаров за агресията срещу медици, иска приоритетно разследване"}
{"url": "https://www.novinite.bg/articles/170148/Joncheva-na-svoboda-sreshtu-garanciya-ot-20-000-leva", "text": "Ден след като от централата на „Позитано“ 20 изтече новината, че депутатът от БСП за България Елена Йончева е обвинена в пране на пари от фалиралата КТБ, от прокуратурата съобщиха, че престъплението тя е извършила по разпореждане на организирана престъпна група. Йончева е на свобода срещу паричната гаранция от 20 000 лева.Става дума за пране на пари в размер на 330 хил. евро. Периодът е юни 2012 – ноември 2014 г. Според съобщението на прокуратурата Йончева е имала помагач – лице с инициали Б.М. От държавното обвинение се оплакват, че призоваването на Йончева е започнало на 11 януари и няколко пъти без резултат, а до явяването й вчера в Специализираното следствие се е стигнало със съдействието на МВР.Разследването срещу Елена Йончева е едно от разклоненията на мегаделото „КТБ“, което продължава да се гледа засега само с изчитане на обвинителния акт.Един от адвокатите – този на банкера Цветан Василев – Константин Симеонов, нарече прокурорските действия по отношение на Елена Йончева „политически игри“:\"Бих го коментирал като мачкане на политически опонент, защото тя доста неща разказа за региона, в който тя е избрана, и помните битката, която се водеше с ваклото агънце на ГЕРБ Делян Добрев\".\"Наблюдаващият прокурор е този, който подписвайки се под обвинителния акт, гарантира, че съобразно своето вътрешно убеждение е решил дали спрямо дадено обвиняемо лице има достатъчно доказателства\" – така отговори на критиките на адвокат Симеонов прокурор Антоанета Софрониева.", "date": "2019.01.23", "title": "Йончева на свобода срещу гаранция от 20 000 лева"}
