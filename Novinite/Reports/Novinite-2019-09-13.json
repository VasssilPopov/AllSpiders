{"url": "https://www.novinite.bg/articles/180221/ES-posochi-balgarskite-pivovari-za-primer", "text": "На специално събитие в Брюксел асоциациите на пивоварите от държавите в ЕС подписаха Меморандум до 2022г. на етикетите на бирените бутилки и кенове да се предоставя информация за съставките и енергийната стойност на пивото. Амбициозните цели бяха договорени доброволно с Европейската комисия и бяха приети от Общото събрание на Пивоварите на Европа през юни тази година. Целта на меморандума е компаниите да поемат отговорност за въвеждането на тази практика, а браншовите организации да подкрепят тези усилия, включително чрез мониторинг и широка отчетност.На церемонията по подписването еврокомисарят по здравеопазването и безопасността на храните Витянис Андрюкайтис, заяви: „Възползвам се от възможността да ви поздравя за ангажиментите ви към етикирането на пивото. Бих искал също да ви насърча да продължите да бъдете пионери по този въпрос в по-широкия алкохолен сектор. Потребителите имат право да знаят повече за това, което съдържат напитките им и как се отразява то върху здравето им. Те искат информацията да е ясна и прозрачна – непрекъснато получаваме това послание по време на работата си в сферата на общественото здравеопазване и безопасността на храните“.Подчертан беше и фактът, че вече четири години членовете на Пивоварите на Европа доброволно изписват съставките и енергийната стойност на етикетите на продукцията си в съответствие с Регламент 1169/2011. С днешна дата в Европейския съюз 2 от всеки 3 бири вече имат информация за калориите, а 4 от всеки 5 бири – за съставките. В същото време България е сред първенците в изпълнението на този доброволен ангажимент на бранша, като приблизително 98% от произвежданото в страната пиво вече има върху етикетите си тази информация.Меморандумът за разбирателство и Brewers’ Ambition 2022 бяха подписани от 37 организации, включително 25 национални асоциации на пивоварите. На събитието бяха представени стотици различни марки бира от цяла Европа, включително и от България, които показват доброволното прилагане на изискванията за етикиране. Това демонстрира мащаба на ангажимента и все по-голямото разнообразие в бирения сектор на стария континент, който вече включва над 9500 пивоварни.Най-общо една европейска лагер бира тип Пилзен има 90 – 92% вода, 4,2% алкохол, 2,9% въглехидрати, 0,3% белтък и 0% мазнини. Благодарение на естествените си съставки пивото съдържа и 0,2% фибри, 1000 микрограма/л. фенолни антиоксиданти, витамини и минерали. В една бутилка от 0.5 литра бира усреднено се съдържат около 10% от препоръчителната за възрастни дневна доза витамини В комплекс. В 100 ml бира има 42 кcal.Според изпълнителния директор на Съюза на пивоварите в България, Ивана Радомирова: “За пивоварния сектор е голяма чест и в същото време отговорност, че еврокомисарят по здравеопазването Андрюкайтис официално подписа Меморандума за разбирателство и Brewers’ Ambition 2022. На събитието присъства и генералният секретар на една от най-големите антиалкохолни организации – Европейския алианс за алкохолни политики EUROCARE,  което показва, че усилията на пивоварния бранш имат позитивен ефект както за по-доброто информиране на потребителите, така и за намаляване на злоупотребата с алкохол.“В рамките на събитието,  генералният секретар на Пивоварите на Европа Пиер-Оливие Бержерон коментира, че в ЕС има спад на употребата на алкохол като цяло. Конкретно за пивото, той заяви, че през последните пет -шест години консумацията на бира в Европа се стабилизира и дори леко се повиши за последните две години.  В същото време безалкохолната бира вече има сериозен дял в общия обем на бирения пазар, което се очертава и като трайна тенденция.  ", "date": "2019.09.13", "title": "ЕС посочи българските пивовари за пример"}
{"url": "https://www.novinite.bg/articles/180200/Donor-kupuvach-i-dvama-targovci-na-babrek-hvanati-na-Kapitan-Andreevo", "text": "Четирима души са задържани за търговия с органи, научи \"По света и у нас\". Те са арестувани на граничен пункт \"Капитан Андрево\" на път към Турция. Там е трябвало да продадат бъбрек за донорство, съобщи БНТ. Антимафиотите от ГДБОП и Специализираната прокуратура разследват организирана престъпна група за трафик на хора с цел продажба на органи.Задържаните са донор, реципиент, който е трябвало да получи бъбрек и двама души организатори - мъж и жена. Донорите са били предимно социално слаби. Организаторите са набирали реципиентите като са обикаляли центровете за хемодиализа. В този случай са намерили донор от ромска махала в София, когото са уговорили да дари бъбрека си на реципиент, който се нуждае от този орган. Пътували са с тази двойка няколко пъти до Турция, където са направени необходимите изследванията.Всичките медицински документи на реципиента и донора са били така фалшифицирани, че да се докаже роднинство от широк кръг между двамата. Причината - в Турция живи донори на бъбрек могат да бъдат широк кръг роднини на нуждаещите се, докато у нас живи донори на бъбрек мога да бъдат само преки роднини - брат, сестра, син, дъщеря, майка и баща.Другата разлика е, че в Турция е разрешено и т.н. кръстосано донорство, т.е. ако няма съвместимост между донора и реципиента - роднини, е възможно бъбрекът на съгласния да дари орган да бъде даден на друг нуждаещ се, с когото има съвместимост, съответно близкият реципиент да получи бъбрек от друг съвместим донор.Разследващите установяват дали двамата задържани на граничния пункт \"Капитан Адреево\" донор и реципиент са имали съвместимост или са целели да се възползват от възможността за кръстосано донорство. С фалшифицираните документи със сигурност са доказвали пред турската клиника роднинство, за да имат право за даряването на бъбрек от жив донор.Според информацията, която имаме, цената на бъбрек на черно по разследваната схема е около 60 хиляди евро. Едва 10 хиляди евро отиват в човека, който си продава бъбрека. Около 25 хиляди евро струва самата операция в клиниката и грижите, както за донора, така и за реципиента. Около 5 евро са другите непредвидени разходи. 20 хиляди евро взимат организаторите на тази схема.У нас в момента нуждаещите се от бъбречна трасплантация са 1028. През тази година са направени едва 22 бъбречни трасплантации, като само 8 са от жив донор, а останалите 14 са от трупни донори.", "date": "2019.09.13", "title": "Донор, купувач и двама търговци на бъбрек хванати на „Капитан Андреево“"}
{"url": "https://www.novinite.bg/articles/180203/Stolichnata-policiya-izdirva-sobstvenika-na-zabraveni-pari-v-magazin", "text": "Във Второ районно управление на СДВР се съхраняват изгубени пари. На 26 юли в магазин за хранителни стоки  в ж.к. „Надежда 1“ е намерена сума в банкноти. Парите са предадени във Второ РУ-СДВР.До настоящия момент не е постъпил сигнал за изгубените пари,които  се съхраняват във Второ РУ. Собственикът им може да отиде и да ги получи, след като удостовери подробности – сума, купюри и други необходими детайли.", "date": "2019.09.13", "title": "Столичната полиция издирва собственика на забравени пари в магазин"}
{"url": "https://www.novinite.bg/articles/180197/Dneven-horoskop-za-petak-13", "text": "Днес всичко ще се подреди доста добре за вас и ще трябва да се възползвате от някои ситуации. Няма нищо лошо в това, дори е доста разумно да го направите. Не си мислете, че сте лоши хора, заради това. Не сте.Днес трябва да бъдете здраво стъпили на земята. Важно е да имате много реалистична представа за всичко, което се случва днес, за да можете да взимате разумни и осъзнати решения. Ще бъдете преуморени в края на деня.Днес ще се наложи да проведете труден разговор, който отлагате от доста време. Днес ще ви се отдаде шанс да го проведете, така че не го изпускайте. Трябва да се изправите пред страховете си и да бъдете искрени.Представителите на останалите зодии могат да намерят дневния си хороскоп  ", "date": "2019.09.13", "title": "Дневен хороскоп за петък 13"}
{"url": "https://www.novinite.bg/articles/180215/Mejdu-50-i-100-hil-evro-pribirala-vseki-pat-razbitata-grupa-za-targoviya-s-organi", "text": "Четиримата участници в организирана престъпна група, занимавала се с трафик на органи, за които бе съобщено по-рано, че са задържани на ГКПП „Капитан Андреево“, са подведени под наказателна отговорност, съобщи ръководителят на Специализираната прокуратура Димитър Петров. Специализираната полицейска операция е проведена на 10 септември и е резултат от съвместно разследване на служители от ГД“Борба с организираната престъпност“  и Специализираната прокуратура.„Групата се е занимавала с търговия с органи. Схемата е била следната: имало е двама души, които са организирали дейността на групата, като са свързвали донори с клиенти. Останалите участници са се занимавали с директното набиране на хора. Организаторите са изготвяли необходимите документи пред медицинските институции, където основното изискване за трансплантация е било лицата да са роднини. Това не е било истина. Сумите, с които се е работело в тази връзка, са варирали между 50 000 и 100 000 евро, като са били изплащани на части, обясни ръководителят на Специализираната прокуратура. Разкриването на престъпната дейност беше изключително сложно, защото в случая от нея няма недоволни -  нито  членовете на организираната престъпна група, нито  донорите и реципиентите, допълни говорителят на Специализираната прокуратура Сийка Милева и благодари за професионалното разследване, осъществено от служителите на ГДБОП. При задържането на двамата ръководители на организираната престъпна група на ГКПП „Капитан Андреево“ в лекия автомобил бяха установени донорът, както и лицето, което се е нуждаело от донор, заедно с неговата съпруга, уточни прокурор Милева. При извършеното претърсване в автомобила са  намерени и иззети два неистински международни паспорта, а в хода на процесуално-следствените действия на обитаваните от тях постоянни и настоящи адреси са открити мобилни телефон, медицинска документация, както и неистински международни паспорти. Събрани са доказателства, че групата е създадена и работи от февруари месец тази година. Членовете на групата са трима мъже – криминално проявени, и жена -  осъждана за причиняване на телесна повреда. Трима от тях са с българско гражданство, четвъртият е с двойно - българско и турско. Именно той е осъществявал връзка с турска болница, а ръководителите на групата спомагали за изготвянето на международните паспорти на донорите - истински и неистински. Истинският се е използвал от донорите при представянето му на служителите на ГКПП, а неистинските - на служителите в турската болница. Всичко това е било с цел да се докаже роднинска връзка между донор и реципиент, защото според  турското законодателство донор може да бъде лице, което е роднина до трета степен. Представяли са се и легализирани и преведени удостоверения за установяване на родствени връзки. Двама от членовете на групата намирали донори по поръчение на лидерите, а ръководителите ги водели в определена лаборатория на територията на България, където се извършвали кръвни тестове. След установяване на съвпадение на кръвните групи между донора и нуждаещия се, се запазвал и час в турска болница при определен лекар. На уговорената дата ръководителите на групата лично транспортирали донора и реципиента в Турция, където ги настанявали в хотел. Милева уточни, че на донора се е заплащало едва след извършване на самата операция, като сумите са били в размер между 5 000 и 7 000 евро. По думите й това са безработни лица с много нисък социален статус, повечето - с големи финансови задължения. Нуждаещите се от бъбречна трансплантация и техните близки заплащали суми между 50 000 и 100 000 евро, като парите се давали на ръка с цел да не се будят подозрения.До момента са установени петима донори, които са се възползвали от дейността на групата, включително и петима реципиенти. Имало е готовност от предлаганата пристъпна дейност да се възползват още двама нуждаещи се от трансплантация и трима донори, допълни зам.-директорът на ГДБОП старши комисар Любомир Янев. Той обясни, че членовете на групата са се познавали отдавна, работили са при изключителна конспиративност. Единият от ръководителите е с криминална регистрация за обсебване, а другият - с такава за използване на неистински документ и за измама в особено големи размери. Жената е регистрирана за кражба и грабеж, а другият участник е регистриран за незаконна сеч.Ст.комисар Янев благодари на колегите си от СДВР за оказаното изключително съдействие по време на проведената специализирана операция. Продължават активните действия в рамките на които е възможно да бъдат установени и други участници в престъпната схема.  ", "date": "2019.09.13", "title": "Между 50 и 100 хил. евро прибирала всеки път разбитата група за търговия с органи"}
{"url": "https://www.novinite.bg/articles/180202/Dajdove-nevijdani-ot-vek-vzeha-dve-jertvi-v-Ispaniya-prichiniha-i-mnogo-shteti", "text": "Чести гръмотевични бури, ветрове със силни пориви и градушки причиниха наводнения и големи щети в Югоизточна Испания. Метеоролозите очакват лошото време да продължи и днес, предаде БНР.Според прогнозата, това са най-обилните дъждове повече от век. Бурята ще премине и днес над средиземноморските крайбрежни райони на Валенсия, Аликанте, Мурсия, съобщава се за двама загинали, 51-годишна жена и 61-годишният й брат. Автомобилът им е бил отнесен от придошлите води. Те са били открити на около сто километра на юг от Валенсия.Затруднено е придвижването в някои части на страната заради затворени пътища и жп линии, изкоренени са дървета, отнесени са огради, съобщава се и за наблюдавано мини торнадо. Провеждат се спасителни операции. Служители на спешните служби оказват помощ  на хора, заседнали в автомобили или качили се по покриви на сгради.Кметът на Онтиенте Жорже Родригес:\"Около 50 души са евакуирани при тази безпрецедентна ситуация. Истината е, че това са най обилните дъждове в града за последните сто години. Ситуацията е усложнена\".В град Мурсия властите предупредиха хората  да не шофират. За днес са отменени учебните занятия за над триста хиляди ученици в около 84 общини.", "date": "2019.09.13", "title": "Дъждове, невиждани от век, взеха две жертви в Испания, причиниха и много щети"}
{"url": "https://www.novinite.bg/articles/180195/Pilotska-stachka-i-ekozashtitnici-blokirat-poleti-na-British-Airways", "text": "Природозащитници от движението \"Бунт срещу унищожението\" започват поредица от акции за блокиране на  летище \"Хийтроу\" чрез пускане на дронове, предаде БНР.Междувременно British Airways  отменя някои полети за датата 27 септември. За тогава е насрочена нова стачка на пилотите на авиокомпанията, настояващи за по-високи заплати.  От British Airways уверяват, че се свързват с всички засегнати, за да им предложат връщане на платената сума или резервация за друга дата, дестинация или авиолиния.Тази седмица въздушният превозвач беше принуден да отмени 1700 полета от и за лондонските летища \"Хийтроу\" и \"Гетуик\"  заради двудневната стачка на пилотите, които настояват за по-високи заплати. ", "date": "2019.09.13", "title": "Пилотска стачка и екозащитници блокират полети на British Airways"}
{"url": "https://www.novinite.bg/articles/180206/Finansisti-ot-cyal-svyat-Razvodat-mejdu-ES-i-Velikobritaniya-shte-e-bez-sdelka", "text": "Великобритания най-вероятно ще напусне Европейския съюз без сделка, която да регулира процеса по самия развод и бъдещите отношения между двете страни, смятат 43,5% от главните финансови директори, според проучване на бизнестелевизията CNBC, предаде БНР.Резултатите от анкетата, публикувани в петък, показват още по-висок процент от 52,6% от респондентите в Европа, Близкия Изток и Азия, очакващи този негативен сценарий, докато 50% от финансовите директори в Азиатско-тихоокеанския регион смятат, че Обединеното кралство ще излезе от ЕС без споразумение.Междувременно повечето финансови директори на американски компании смятат, че датата на Брекзит отново ще бъде отложена във времето, като едва 30% от тях предполагат, че ще има неконтролирано напускане на ЕС.Като цяло 32,3% от анкетираните предполагат, че Брекзит отново ще бъде отложен, за което през миналата седмица гласуваха и самите депутати в британския парламент.Едва 3,2% от анкетираните от CNBC прогнозират, че във Великобритания може да се проведе втори Брекзит референдум. ", "date": "2019.09.13", "title": "Финансисти от цял свят: Разводът между ЕС и Великобритания ще е без сделка"}
{"url": "https://www.novinite.bg/articles/180205/I-Apelativniyat-specsad-ostavi-sobstvenika-na-TAD-Grup-v-aresta", "text": "Апелативният специализиран наказателен съд остави за постоянно в ареста собственика на „ТАД Груп“ Иван Тодоров, съобщи БНР. Той е обвинен в подбудителство към кибертероризъм на служителя си Кристиян Бойков, който е сочен като извършител атаката срещу базата данни на НАП. Според второто обвинение Тодоров е ръководител на организирана престъпна група. Съдът прие, че обвиненията се опират върху достатъчно доказателства.Прокурорът Даниела Ангелова коментира след решението:„Всички доказателства, които следва да бъдат налице, са събрани към този момент, така и Апелативният съд, както и първоначално Специализираният наказателен съд прие, че е налице обосновано предположение да се приеме, че обвиняемият е извършител и на това престъпление“.Адвокатът на Иван Тодоров Ина Лулчева заяви, че решението е очаквано, въпреки, че в делото няма доказателства Тодоров да е склонявал Бойков да проникне в данните на НАП. Не е посочено и какви действия е извършила престъпната група, което според нея е притеснително.„Преписан е текст на закона и не се казва как е извършено престъплението. Съдът казва, че днес не е необходимо да се каже - достатъчно е това. Което означава, че всеки български гражданин може да бъде обвинен, че е извършил нещо като се препише закона, без да се посочват фактите. А това вече би следвало да ни притеснява много“, каза Лулчева.Решението на Апелативния спецсъд е окончателно.", "date": "2019.09.13", "title": "И Апелативният спецсъд остави собственика на ТАД Груп в ареста"}
{"url": "https://www.novinite.bg/articles/180218/Eduard-Snoudan-iska-garancii-za-spravedliv-proces-za-da-se-varne-v-Shtatite", "text": "Бившият американски разузнавач Едуард Сноудън заяви, че е готов да се върне в Съединените щати, за да бъде разпитан, само ако процесът е справедлив и обективен, предаде БНТ, позовавайки се на БГНЕС.В интервю за National Public Radio бившият служител на Агенцията за национална сигурност на САЩ (NSA) заяви, че би искал да разкаже пред съдебните заседатели защо е предоставил секретна информация на репортерите. Според Сноудън съдът трябва да има достъп до класифицираните материали, които той е публикувал, за да прецени дали е постъпил правилно.„Не можете да имате справедлив процес по отношение на разкриването на информация, ако журито не може да прецени дали е правилно или не да бъде разкрита тази информация“, каза той.\"Никой не става информатор, защото го иска. Никой не става информатор, защото чака щастлив край\", добави Сноудън.Бившият служител на НСА също отбеляза, че „не е избрал живот в Русия“. Той припомни, че е търсил убежище от 27 държави, включително Германия и Полша, но те са се страхували от ответни мерки от САЩ, за разлика от Москва.През юни 2013 г. Сноудън предостави на вестниците „Washington Post” и „Guardian” поредица от класифицирани материали за интернет и американските разузнавателни програми. Той отлетя за Хонконг, а от там за Москва, където прекара известно време в транзитната зона на летище \"Шереметиево\".Русия предостави временно убежище на Сноудън за една година, при условие че той прекрати дейността си срещу САЩ.През август 2014 г. Сноудън получи тригодишно разрешение за пребиваване, което му позволява да пътува не само в Русия, но и в чужбина. През януари 2017 г. разрешението за пребиваване на Сноудън беше удължено до 2020 година.", "date": "2019.09.13", "title": "Едуард Сноудън иска гаранции за справедлив процес, за да се върне в Щатите"}
{"url": "https://www.novinite.bg/articles/180199/Putin-i-Netanyahu-Voennoto-ni-satrudnichestvo-stabilizira-Blizkiya-iztok", "text": "Преди да започне преговорите с израелския премиер Бенямин Нетаняху, Владимир Путин похвали взаимодействието на военните между двете страни. “Откровено ще кажа, не се страхувам от това. Благодарение на голяма част от вашите усилия отношенията ни придобиха ново качество както по отношение на сигурността, така и на военното сътрудничество. Всички знаем колко е важно това, особено предвид продължаващата заплаха от международния тероризъм”, каза руският лидер, предаде БГНЕС.Путин каза, че израелският премиер вече е провел “доста задълбочена дискусия” с министъра на отбраната Сергей Шойгу и отбеляза, че страните ще обсъждат “всичко, свързано с тази сфера” по време на разговорите. Руският президент се надява отговорни политици да дойдат в израелския парламент, съобщи РИА „Новости“.От своя страна Нетаняху заяви, че нарастващите опити на Иран да използва сирийска територия за разполагане на ракети, заплашват Израел. “Не сме готови да се примирим с тази заплаха”, подчерта премиерът. В тази връзка той отбеляза особеното значение на сътрудничеството между военните на Русия и Израел.“Личните отношения между нас ни позволиха да предотвратим търканията, сблъсъците между нашите военни. Мога отговорно да кажа, че това е много важен елемент на стабилност за целия регион”, каза Нетаняху.Нетаняху заяви, че Израел ще трябва да проведе военна операция в ГазаРуският лидер сподели с израелския лидер резултатите от пътуването си до Дагестан по повод 20-годишнината от нахлуването на “международни терористични банди в републиката”. “Ние в Русия знаем добре какво е тероризъм и Израел също знае това от първа ръка”, каза президентът.Освен това Путин заяви, че е получил покана от израелския президент Ривлин да присъства на възпоменателни събития в началото на следващата година по случай 75-годишнината от освобождението на Аушвиц и Деня на Холокоста.„Моля, кажете на господин президентът, че ще дойда с голямо удоволствие“, каза Путин, обръщайки се към Нетаняху.Той добави, че като част от това посещение ще бъде възможно откриването на мемориал в Йерусалим на жителите на обсадения Ленинград.", "date": "2019.09.13", "title": "Путин и Нетаняху: Военното ни сътрудничество стабилизира Близкия изток"}
{"url": "https://www.novinite.bg/articles/180194/Predimno-slanchevo-na-iztok-sledobed-moje-da-se-zaoblachi", "text": "Днес ще бъде слънчево с временни увеличения на облачността, главно над Източна България. Ще духа слаб, в югоизточната половина от страната умерен североизточен вятър и в следобедните часове временно ще се усили. Максималните температури ще бъдат между 26 и 31 градуса, сочи прогнозата на НИМХ.Атмосферното налягане в сутрешните часове е значително по-високо от средното за месеца и през деня ще се задържи почти без промяна.Над планините ще бъде предимно слънчево. Ще духа умерен до силен североизточен вятър. Максимална температура на височина 1200 метра – около 20 градуса, на 2000 метра – около 12.Над Черноморието ще бъде предимно слънчево. Ще духа умерен североизточен вятър. Максимални температури на въздуха 26-27 градуса, температурата на морската вода е 24-25. Вълнението на морето ще бъде 3-4 бала. ", "date": "2019.09.13", "title": "Предимно слънчево, на изток следобед може да се заоблачи"}
{"url": "https://www.novinite.bg/articles/180220/Za-deteto-nyama-myasto-v-detska-gradina-darjavata-plashta-na-detegledachka", "text": "От понеделник отново започва прием на документи по схемата \"Родители в заетост\". По нея семействата имат право на платена от държавата детегледачка, ако за децата няма място в детска ясла или градина. Схемата ще остане отворена до изчерпване на определените 35 милиона лева. Предвидено е разширяване, то ще обхване многодетните семейства с по-големи деца до 12 годишна възраст. Това обяви пред БНР заместник социалният министър Зорница Русинова. \"Многодетните семейства могат да ползват такава детегледачка в рамките на четири часа на ден. Това наистина е добра възможност, защото ние също си даваме сметка, че едно многодетно семейство, особено в един голям град като София, ако две от децата ходят на детски градини, другите са първи, трети, четвърти клас, много е трудно двамата родители да съвместят прибиране, тичане, ходене на работа, ако няма универсална баба, много трудно ще могат да се оправят и ние вярваме, че това е един добър стимул за тях\".От догодина бизнесът ще може да получава средства от оперативната програма \"Развитие на човешките ресурси\", за да разкрива детски кътове в предприятията. За следващият програмен период бюджета на ОПРЧР ще е със 70 процента по-висок и ще достигне 4 млрд. лева. 500 млн. лева ще се насочат към мащабна програма за дигитални умения. Ще се удвоят средствата и за другата оперативна програма за подпомагане на бедните с храни и за обществени трапезарии, подпомагането ще се разшири и със стоки от първа необходимост, обяви пред БНР заместник-министър Русинова. ", "date": "2019.09.13", "title": "За детето няма място в детска градина – държавата плаща на детегледачка"}
{"url": "https://www.novinite.bg/articles/180209/Lavrov-Vojnata-v-Siriya-oficialno-priklyuchi", "text": "Руският външен министър Сергей Лавров заяви в интервю, публикувано в петък, че войната в Сирия е приключила.\"Войната в Сирия наистина е приключила. Отделни гнезда на напрежението остават само на територии, които не са контролирани от правителството, като Идлиб и източният бряг на Ефрат\", посочи той пред руски медии, подчертавайки, че фокусът сега се измества към подпомагане на страната чрез процеса на възстановяване, предаде БНР.Лавров също така отбеляза, че Русия \"последователно се застъпва за преодоляване на конфликта в Сирия с политически и дипломатически средства и подкрепя резолюция 2254 на Съвета за сигурност на ООН, която съдържа пътна карта за уреждане на конфликта\". ", "date": "2019.09.13", "title": "Лавров: Войната в Сирия официално приключи"}
{"url": "https://www.novinite.bg/articles/180212/Arest-za-anglichanin-pedofil-v-Sliven", "text": "Арестът на английския гражданин е извършен на 12 септември след осъществена двумесечна проверка по документиране на престъплението от служители на отдел \"Киберпрестъпност\" при ГДБОП и служители на ОДМВР-Сливен.43-годишният  мъж е задържан около 06:00 часа сутринта при специализирана полицейска операция в дома си, в сливенския квартал „Надежда“. В момента на ареста той бил заварен в едно помещение в присъствието на шест малолетни и непълнолетни момчета. Децата са отведени незабавно в РУ-Сливен и с тях е започната  работа с инспектори от Детска педагогическа стая, психолог и разследващи полицаи. В хода на извършените процесуално - следствени действия от жилището и личния му автомобил са иззети компютърна конфигурация, видеокамери и други вещи, имащи отношение към извършеното престъпление.Английският гражданин е отведен в РУ-Сливен и първоначално е задържан за 24 часа, с постановление на прокуратурата мярката му за задържане е удължена до 72 часа, очаква се днес съда да гледа искането за постоянното му задържане.По случая е образувано досъдебно производство под надзора на Окръжна прокуратура – Сливен, като е документирано, че мъжът е осъществявал неколкократно блудствени действия с малолетните жертви от гр. Сливен.Докато е извършвал противоправните си деяния той легитимирал престоя и контактите си с децата от квартала, в който живеел в Сливен, представяйки се за пастор, който проповядва течение на християнската религия.През седмицата служителите на отдел „Киберпрестъпност“ при ГДБОП са задържали още трима мъже с аналогични прояви на територията на София. В понеделник /09.09.19 г/ бил арестуван френски гражданин, служител в кол-център на международна фирма, а днес - други двама български граждани, живущи в жк. „Люлин“ и „Сухата река“.  ", "date": "2019.09.13", "title": "Арест за англичанин педофил в Сливен"}
{"url": "https://www.novinite.bg/articles/180201/KZP-s-masirani-proverki-na-uchenicheski-stoki-v-navecherieto-na-15-septemvri", "text": "Проверките, които извършваме във връзка с новата учебна година, обхващат и качеството на предлаганите артикули, и условията на продажбата им, зави председателят на Комисията за защита на потребителите (КЗП) Димитър Маргаритов по телевизия Bulgaria ON AIR.„Ние извършваме специални проверки на търговци на раници, облекла, обувки – на всички стоки, които са свързани с подготовката на първия учебен ден. И тук целта не е да кажем, че нещо не е наред непременно, но да установим, където има оферти за намаления, промоции, дали те са реални, за да може хората да не бъдат въвеждани в заблуждение“, посочи той.Маргаритов подчерта, че при детските стоки е много важна темата безопасност. „Има стандарти, които важат на територията на България, както и на целия Европейски съюз. И тези стандарти много стриктно изискват от производителите, дистрибуторите и търговците на тези стоки да се съобразят с това от какви материи могат за бъдат изработени тези стоки, какви характеристики трябва да притежават, за да не създават рискове за живота и здравето на децата“, каза той.„Има една друга група стоки, които може би пропускаме, но те често стават обект на детските игри. Това са стоките, имитиращи храни – различен тип стоки с необичаен външен вид, включително за съжаление и запалки, които могат да попаднат в детските ръце и да предизвикат сериозни рискове. Ни се стремим да хващаме внос на такива стоки още на границите и да не се разпространяват те на пазара“, увери председателят на КЗП. Той отбеляза, че в последните години Комисията има добри успехи в борбата с разпространението на опасни стоки, но препоръча все пак родителите да внимават какво точно се намира в раницата на техните деца. „Може да има много неща - стоки за свободно време, кутии за храна и бутилки за вода. Ако бъдат закупени от търговската мрежа няма рискове“, добави Маргаритов и уточни, че не е препоръчително да купуваме такива продукти от социалните мрежи.На въпрос на водещия Златимир Йочев имаме ли права, ако сме били заблудени от търговец с обещанието за най-ниска цена на комплект учебни пособия и впоследствие сме намерили същото при друг търговец по-евтино Маргаритов посочи, че при доказване на нелоялна практика потребителят може да получи парите си обратно. По думите му някои търговци може да опитат да се възползват от ограниченото време за подготовка за началото на учебната година и да предложат различни комплекти с подобно послание, които после да намерим по-изгодно. Затова е добре да не се бърза и да се сравняват повече предложения, включително в интернет, където това става много бързо.Димитър Маргаритов препоръча при пазаруването да се поинтересуваме можем ли да върнем стоките, ако се окажат неподходящи. „Когато става въпрос за онлайн търговия правото на отказ в 14-дневен срок от получаване на стоката важи, когато говорим за тези типични за началото на учебната година стоки. Но когато пазаруваме в конвенционалната търговска мрежа, особено когато детето не е с нас и не можем да премерим съответните дрехи, обувки и т.н., е добре да се поинтересуваме каква е възможността – а все повече търговци предоставят такава възможност – в определен срок да заменим или върнем закупеното.", "date": "2019.09.13", "title": "КЗП с масирани проверки на ученически стоки в навечерието на 15 септември"}
{"url": "https://www.novinite.bg/articles/180210/Profesionalniya-si-praznik-otbelyazvat-dnes-rodnite-pojarnikari", "text": "„Трудът Ви е достоен за уважение от цялото общество, защото е изпълнен с немалко рискове, трудности и предизвикателства“ – с тези думи министърът на вътрешните работи Младен Маринов се обърна към колегите си от ГД „Пожарна безопасност и защита на населението“, които отбелязаха с официална церемония днес професионалния си празник – 14 септември. Пожарната служба е гръбнакът на Единната спасителна система в страната, отбеляза вътрешният министър. В този смисъл той припомни, че през последните години беше извършено цялостно модернизиране на оперативната техника, като за целта са използвани всички възможности, които ни предоставя членството в ЕС: Основен приоритет в работата на ръководствата на Министерството на вътрешните работи и ГДПБЗН е и подобряване на материално-битовите условия в пожарните служби. Министър Маринов благодари на директора на ГДПБЗН главен комисар Николай Николов и на служителите от всички структури на дирекцията за постигнатото с цената на много труд, висок професионализъм и морал. „Помним колегите, които загинаха при изпълнение на служебните си задължения. На този ден отдаваме почит на тях, прекланяме се пред героизма и смелостта им....“, каза още министър Маринов.По традиция празникът бе отбелязан с официална церемония в двора на ГД „Пожарна безопасност и защита на населението“. На нея присъстваха заместник-министърът на вътрешните работи Стефан Балабанов, началникът на кабинета на министъра на вътрешните работи Михаил Златанов, парламентарният секретар на МВР Светослав Белемезов, главният секретар на МВР главен комисар Ивайло Иванов, ректорът на АМВР старши комисар Неделчо Стойчев, акад. Христо Григоров – председател на Българския червен кръст, проф. д-р Красимир Гигов – генерален директор на БЧК, генерал-майор Иван Лалов – заместник командващ на Съвместното командване на силите, генерал-майор Венцислав Мутафчийски – директор на Военномедицинска академия, Малина Крумова – председател на Държавна агенция „Безопасност на движението по пътищата“. Сред гостите бяха директори на главни дирекции в МВР и ръководители на структури във ведомството, ветерани, партньори и приятели.Молебен за здраве отслужи отец Александър от Българската православна църква, а присъстващите запалиха свещ в параклиса „Св. пророк Илия”, построен със средства и доброволен труд на пожарникарите. Министър Маринов и служителите сведоха глава и поднесоха венци пред мемориала в почит към паметта на загиналите при изпълнение на служебните задължения огнеборци.По случай професионалния празник на служителите от ГДПБЗН и за постигнати високи резултати при изпълнение на служебните си задължения четирима огнеборци са удостоени с почетното отличие на МВР „За доблест и заслуги“. Други седем служители са наградени с различни степени на почетния знак на вътрешното министерство. Още 330 пожарникари получават писмена похвала от ръководствата на Министерството на вътрешните работи и на ГДПБЗН. Историческа справкаДенят 14 септември е определен за професионален празник на служителите от ГД “Пожарна безопасност и защита на населението”  с решение №385 на Министерски съвет на Република България от 13.09.1995 г. По този начин е възстановена традицията от времето на първия пожарникарски събор през 1905 г., когато тази дата е избрана за празник на огнеборците. На 14-и септември в София се провежда за първи път Събор на 17 пожарни командири от цялата страна и се поставя началото на организираното пожарно дело у нас на национално ниво. В работата на събора участват пожарни командири и представители на непрофесионални пожарни сдружения. Обединение на пожарните служби, унифициране на подготовката на пожарникарите, техническото състояние на командите и изработването на единни правила и устави за носене на службата са само част от основните теми и решения на събора. Две десетилетия по-късно този труд дава резултат и организацията на българската пожарна служба е сочена за пример в много от развитите европейски държави, включително е обявявана от белгийските медии за най-ефективна и дееспособна на континента. ", "date": "2019.09.13", "title": "Професионалния си празник отбелязват днес родните пожарникари"}
{"url": "https://www.novinite.bg/articles/180217/Modernizirat-observatoriyata-na-Rojen", "text": "След 3 години преговори и подготовка България домакинства форума Европейски конкурс на младите учени. У нас за събитието утре в Интер Експо център пристигат млади учени от 37 държави със своите 100 научни проекта, заяви в интервю за БГНЕС по време на семинар в Правец заместник-министърът на образованието Карина Ангелиева.Събитието е изключително важно за нашите млади учени с оглед на глада за кадри, който изпитва Европа. По информация на Ангелиева към момента се търсят над 100 000 високо квалифицирани кадри, това е шанс за всеки наш млад талантПаралелно България продължава усилено преговорите с ЕК за следващия програмен период в областта на иновациите. Страната ни е на този етап, в който вече трябва да предложи пред Брюксел конкретни проекти и предложения.Сред приоритетните проекти е да бъде модернизирана обсерваторията в Рожен. По нова програма пък ще бъдат оценени силните и слабите страни на държавните и частните университети.Ангелиева поясни, че висшите училища ще бъдат профилирани, ще се види какво правят и как се развива. Това ще помогне на държавата да прецени университети, в които си струва да инвестира през следващия програмен период. Мярката ще стартира до края на годината.Ангелиева оцени като изключителен шанс за България ресорът за иновации да се оглави от еврокомисаря Мария Габриел. Постът, популярността и професионализмът на българката, според заместник-министъра, ще дадат още по-голям шанс за младите ни учени на Стария континент. ", "date": "2019.09.13", "title": "Модернизират обсерваторията на Рожен"}
{"url": "https://www.novinite.bg/articles/180211/Uvedomitelnite-pisma-za-direktnite-plashtaniya-tragvat-onlajn", "text": "Кандидатите по схемите и мерките на директните плащания, ще получават вече онлайн уведомителните си писма за извършените оторизации и преведени средства от ДФ „Земеделие“ – Разплащателна агенция. Писмата се публикуват в Системата за електронни услуги (СЕУ), която е позиционирана на официалната интернет страница на фонда.Земеделските стопани, регистрирани в системата, имат достъп до публикуваните писма от личният си профил. До там се стига от основното меню „Администрация“ – секция ”Справки” - поле „Кореспонденция“. При изтеглянето на уведомителното писмо, то се счита за връчено, като от следващият ден, започва да тече 14-дневен срок, в който при несъгласие, бенефициентите на ДФЗ могат да обжалват писмата по реда на чл.81 и чл.133, ал.1 от АПК.Бенефициентите, които все още нямат активиран достъп (регистрация) в СЕУ на ДФЗ, могат да получат уведомителните си писма в областната дирекция на фонда по адрес на регистрация (за ЮЛ и ЕТ) или постоянен адрес (за ФЛ). Чрез дигитализация на системите си ДФЗ цели въвеждането на бърза и сигурна комуникация с бенефициентите. В тази връзка се преустановява изпращането на хартиен носител на уведомителните писма, свързани със схемите и мерките на директните плащания.Разплащателната агенция разширява обхвата и надгражда с нови функционалности СЕУ, като част от цялостната концепция за електронизация на системите. Надграждане процесите на дигитализация се прави с цел на по-добра отчетност и контрол при администриране на финансовите средства от националния бюджет и от европейските земеделски фондове за една страна, а от друга – за улеснение на бенефициентите. В разработената индивидуална за всеки кандидат среда се дава възможност за визуализация на електронни документи, уведомления и географски данни. В публичната част на системата са налични регистри и справки, нормативни документи, калкулатори, както и специализирана географска карта. ", "date": "2019.09.13", "title": "Уведомителните писма за директните плащания тръгват онлайн"}
{"url": "https://www.novinite.bg/articles/180213/Turkinya-se-opita-da-prekara-62-hil-pred-Kalotina", "text": "62 000 евро откриха митнически служители от ГД „Митническо разузнаване и разследване“ при проверка на лек автомобил, пътуващ от Германия за Турция.Около 11:50 ч. на 06.09.2019 г., на трасе „Входящи леки автомобили и автобуси“ на Митнически пункт Калотина, лек автомобил, пътуващ от Германия за Турция, бил отклонен за проверка от митническите служители. При личен преглед на двама пътници, в дамската чанта на жената били открити 2000 евро, а други 60 000 евро били намерени укрити в бельото й.По случая е образувано ДП от надзора на РП Сливница, която е постигнала споразумение със защитата на гражданката на Турция – К.Г., обвинена за извършено от нея престъпление по чл. 251, ал 1 от НК – недеклариране на парични средства, пренасяни през границата на страната.Наложеното на подсъдимата Г. наказание е „глоба“ в размер на 12 400 евро, представляващи една пета от стойността на предмета на престъплението. Определението на съда има последиците на влязла в сила присъда.", "date": "2019.09.13", "title": "Туркиня се опита да прекара €62 хил. пред „Калотина“"}
{"url": "https://www.novinite.bg/articles/180208/BNB-puska-v-obrashtenie-srebarna-vazpomenatelna-moneta-150-godini-Balgarska-akademiya-na-naukite", "text": "От понеделник Българската народна банка пуска (БНБ) в обращение сребърна възпоменателна монета „150 години Българска академия на науките“.Цената на монетата е 78 (седемдесет и осем) лева.Монетата ще се продава в Българската народна банка – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД.В периода от 16 септември до 18 септември 2019 г. включително всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „150 години Българска академия на науките“ ще се продава без ограничения.", "date": "2019.09.13", "title": "БНБ пуска в обращение сребърна възпоменателна монета „150 години Българска академия на науките“"}
{"url": "https://www.novinite.bg/articles/180204/Donald-Tramp-saglasen-na-vremenna-targovska-sdelka-s-Pekin", "text": "Президентът Доналд Тръмп заяви късно снощи, че е отворен за идеята за по-малко мащабна временна търговска сделка с Китай, предаде БНР. Говорейки пред репортери в Белия дом преди да замине за събитие в Балтимор, Тръмп каза: \"Ако ще правим сделката, нека да я направи. Много хора говорят за това, виждам, че много анализатори говорят за временна сделка, което означава, че първо ще направим част от нея - най-лесната част.\"\"Но няма лесно или трудно. Има сделка или няма сделка. Все пак предполагам, че това е нещо, върху което бихме помислили\", допълни той.Изявлението му е факт, след като по-рано в четвъртък имаше серия информации, че администрацията на Тръмп обмисля идеята за сключва не ограничена временна търговска сделка с Китай, въпреки че служители на Белия дом ги отрекоха.Президентът на САЩ също така заяви, че неговата администрация ще обяви намаляване на данъците за американците със среден доход \"по някое време през следващата година\".Изказвайки се на вечеря на републиканска конференция в Балтимор, Тръмп посочи, че намалението на данъка за хората със средни доходи ще бъде \"много, много вдъхновяващо\".През август президентът на САЩ заяви, че планира да намали данъка на хората със среден доход, като това ще бъде едно от \"първите му действия\" през втория управленски мандат, ако спечели изборите през есента на 2020-а година. Последните коментари на Тръмп обаче показват, че той очаква мярката да бъде обявена още преди изборите.", "date": "2019.09.13", "title": "Доналд Тръмп съгласен на временна търговска сделка с Пекин"}
{"url": "https://www.novinite.bg/articles/180214/Patyat-do-Rilskiya-manastir-shte-bade-ukrepen-s-65-mln-leva", "text": "6 457 500 лв. ще бъдат вложени в укрепването на срутищата по пътя за Рилския манастир. С тях ще се финансират необходимите проучвателно-проектантски дейности и строително-монтажни работи. Средствата са заложени в аварийната програма на Агенция „Пътна инфраструктура“ за 2019 г. Това съобщи министърът на регионалното развитие и благоустройството Петя Аврамова при участието си в днешния парламентарен контрол.Регионалният министър напомни, че през 2018 г. в засегнатите от срутища три участъка от третокласния път Кочериново – Рила – Рилски Манастир – Кирилова поляна от пътноподдържащата фирма са извършени аварийно-възстановителни дейности. През 2019 г. са одобрени допълнителни средства за аварийно укрепване на участъка и фирмата изпълнител стартира дейности по укрепване, които поради нестабилността на терена и активния стадий на развитие на срутищата са прекратени. За да се провери актуалното им състояние ще бъдат извършени нови инженерно-геоложки и геотехнически проучвания за установяване на инженерно-геоложките условия в обсега на засегнатите участъци, изясняване на причините, обхвата и динамиката на проявилите се процеси и за получаване на достатъчно информация за свойствата на масива ще бъдат извършени.За участъка има изготвено задание за проектиране, което e утвърдено през август. Предстои изработване на технически проект, който трябва да бъде одобрен, и издаване на разрешение за строеж, за да могат да бъдат започнати строително-монтажни работи. Ще бъде обявена и процедура за избор на консултант.Министър Аврамова напомни, че на 4 септември правителството прие постановление, с което даде възможност на Министерството на регионалното развитие и благоустройството да поема ангажименти за разходи в размер до 447 100 000 лв. Така на Агенция „Пътна инфраструктура“ се дава възможност да възлага дейности по укрепване на за свлачища и срутища по републиканската пътна мрежа.", "date": "2019.09.13", "title": "Пътят до Рилския манастир ще бъде укрепен с 6.5 млн. лева"}
{"url": "https://www.novinite.bg/articles/180198/Prebiha-gotvach-na-zavedenie-v-Blagoevgrad", "text": "26-годишен молдовец, готвач в хотел в Благоевград, е бит тази нощ. Тримата му нападатели са задържани от полицията, предаде БГНЕС. Сигналът за инцидента в хотела, намиращ се на булевард „П.К.Яворов“, е подаден в полунощ. Готвачът тръгнал да се прибира в квартирата си след работа, на излизане от хотела е нападнат от трима мъже. За да се спаси 26-годишният младеж влязъл в ресторанта. Последван е от нападателите, които му нанесли побой, има и увредено имущество в обекта.Уведомен за инцидента собственикът на хотела при пристигането си получил сърдечна атака. Той е транспортиран е заедно с пострадалия му служител за МБАЛ-Благоевград.Готвачът е с наранявания по лицето и тялото, изследванията не открили травма на черепа. Молдовецът е оставен под наблюдение в Спешно-приемно отделение с комоцио. Собственикът на хотела след стабилизиране на състоянието му е освободен за домашно лечение.Тримата нападатели са задържани от служителите на Второ РУП-Благоевград, работата по случая продължава.  ", "date": "2019.09.13", "title": "Пребиха готвач на заведение в Благоевград"}
{"url": "https://www.novinite.bg/articles/180219/Stachka-blokira-dvijenieto-v-Parij", "text": "Париж е блокиран от мащабна транспортна стачка. Трафикът на метрото през деня беше почти напълно спрял, съобщава БНР. Служителите протестират срещу предстоящата пенсионна реформа.Транспортът днес бе голямо изпитание за парижаните, макар и предупредени за предстоящия хаос. Само двете автоматизирани линии на парижкото метро работиха през целия ден, останалият трафик беше съкратен до минимум. Десет линии бяха затворени, другите работиха само във върховите часове.Големи затруднения създаде нередовният трафик на околоградските бързоскоростни влакове, в посока към летище „Роаси“. Автобусният и трамвайният транспорт също бяха засегнати.Служителите се бунтуват срещу плана за пенсионна реформа, която ще отнеме привилегията им на ранно пенсиониране.„Тази реформа е необходима и ще се прилага постепенно“, настоя френският държавен секретар по транспорта Жан-Батист Джебари, който се срещна с профсъюзни лидери.Обещанията на правителството за широк диалог изглежда не успокояват синдикатите, които зоват за нова безсрочна стачка през декември.Политическите реакции през деня бяха многобройни и разнородни. Левите опозиционни сили подкрепят стачкуващите, докато консервативните лидери настояват за гарантирано транспортно обслужване.Консултациите за реформата трябва да протекат от средата на септември до края на годината и протестният климат във Франция рискува да се нажежи отново.Стачката може да се окаже прелюдия към по-мащабни протести срещу реформата.", "date": "2019.09.13", "title": "Стачка блокира движението в Париж"}
{"url": "https://www.novinite.bg/articles/180196/Za-posleden-pat-za-lyatoto-Bez-kamioni-po-patishtata-v-petak-sledobed", "text": "Днес е последният петъчен ден за сезона, в който се ограничава движението на автомобили над 12 тона по автомагистралите и някои основни пътища, предаде БНР.По автомагистрала Тракия ограничението е днес от 18 ч. до 20 ч. само в посока от София до Пловдив; в неделя от 16 ч. до 20 ч. само в посока от Бургас до София.По магистрала \"Струма\" в събота от 10 ч. до 14 ч. само в посока от пътен възел „Даскалово“ до гранично контролно пропускателен пункт „Кулата“.По автомагистрала \"Марица\" ограничението е в неделя от 16 ч. до 20 ч. само в посока от Свиленград до магистрала „Тракия“.", "date": "2019.09.13", "title": "За последен път за лятото: Без камиони по пътищата в петък следобед"}
{"url": "https://www.novinite.bg/articles/180207/1800-ostanaha-bez-tok-v-centara-na-Sofiya-sled-porednoto-kasane-na-kabel", "text": "Строителна фирма скъса кабел 10 киловолта, собственост на ЧЕЗ Разпределение, и за близо час остави без електрозахранване 1800 клиенти на дружеството в центъра на София в района на бул. „Дондуков“ и ул. „Г. С. Раковски“. Това е трети случай на скъсан кабел при несъобразени изкопни дейности от началото на седмицата.На 10 септември пък бе скъсан кабел 20 киловолта на ЧЕЗ Разпределение, в резултат на което без електрозахранване за около 1 час останаха около 1000 клиенти на дружеството на територията на кв. Требич, кв. Илиянци, кв. Нови Искър и с. Мрамор, а на следващия ден за около 30 минути без ток останаха около 3100 клиенти на територията на кв. Панчарево, Герман и Кокаляне.„Навременното съгласуване на строителните и ремонтните работи е изключително важно, защото ще предотврати неудобствата за домакинствата и бизнеса“, заяви Васил Василев, директор „Експлоатация и поддържане“ в „ЧЕЗ Разпределение България“ АД.Строителните проекти би трябвало предварително да се съгласуват с електроразпределителната компания. В рамките на това съгласуване дружеството в писмен вид информира строителя, че е длъжен да го уведоми за деня и мястото на стартиране на изкопните дейности. В голяма част от случаите, обаче, тези изисквания не се спазват. Освен това често пъти информацията за стартиращите строителни дейности се получава предходния ден или в деня на тяхното стартиране, което прави реакцията на ЧЕЗ Разпределение невъзможна.ЧЕЗ Разпределение очаква от фирмите да информират компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл кlienti@cez-rp.bg. ", "date": "2019.09.13", "title": "1800 останаха без ток в центъра на София след поредното късане на кабел"}
{"url": "https://www.novinite.bg/articles/180216/Nova-Zagora-na-protest-sreshtu-mrasen-vazduh", "text": "Нова Загора излиза на протест срещу обгазяване от инсталация за биогаз на местна фирма. Миризмите се разнасят из целия град всеки ден, от пет години насам, казват организаторите на акцията на публично недоволство. „Общуването ни с институциите е дълго, без резултат, а местната власт бяга от проблема. Подкрепяме исканията си с документи“, казват от инициативния комитетПротестът ще се състои на 16 септември 2019 г. (понеделник) от 16:30 ч. пред сградата на Община Нова Загора. \"Очакваме около 400-500 души от Новозагорско да се включат в протеста. Всеки, който иска да подкрепи чистия въздух, е добре дошъл“, казват от от Инициативния комитет \"Нова Загора иска да диша\" . ", "date": "2019.09.13", "title": "Нова Загора на протест срещу мръсен въздух"}
