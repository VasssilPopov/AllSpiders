{"url": "https://www.novinite.bg/articles/182387/Rumen-Gechev-Byudjet-2020-ni-garantira-stabilno-izostavane", "text": "Бюджет 2020 ни гарантира стабилно изоставане спрямо другите страни от Европейския съюз. Това каза в „Здравей, България“ по Нова телевизия депутатът от БСП Румен Гечев.„Средствата в бюджета не се обвързани с икономическото развитие. Не виждаме фонд за публично-частни партньорства за разлика от другите страни. Например Унгария, Румъния, която е предпоследна в ЕС, са заложили динамика от 16-18% за увеличение на инвестициите, а в България е само 3%. Делът на инвестициите в северната ни съседка е в пъти по-голям отколкото в страната ни. Затова този бюджет ни гарантира стабилно изоставане“, обясни той.Червеният депутат съобщи, че БСП ще подкрепи отделни стъпки на правителството, като увеличението на заплатите на учителите.\"Отделни стъпки на правителството като повишение на заплатите на учителите ние на второ четене ще подкрепим. Проблемът е, че ние увеличаваме драматично парите в здравеопазването. Увеличаваме парите в една нереформирана система. Ние сме против това”, коментира той. По думите му българското правителство вместо да увеличава бюджетните разходи на пазарна основа, то ги намалява. Румен Гечев отправи и критика към правителството.  Според него по философията на бюджета той е необвързан с икономическото развитие на страната.„За разлика от бюджетните политики на другите страни от ЕС, в това число и на Румъния, където в закона за Бюжет 2020 пише „че фискалната и бюджетната политика пряко ще спомагат за икономическия растеж в пределите на разрешените от пакта за стабилност и растеж бюджетен дефицит до 3% от БВП“, добави Гечев.„Българското правителство пък предлага политика, която е обратна на тази на останалите страни членки на ЕС за поддържане на бюджетните приходи около 45-47% от БВП. Това значи, че почти половината от Брутният вътрешен продукт на дадена страна минава през бюджета, през процесите на разпределение и преразпределение“, обясни икономистът. „Правителството е заложило тази година спрямо предходните и през следващите три години този дял да слезе до 35%. Това означава, че в бюджета влизат 12 милиарда лева по-малко, отколкото е европейския стандарт\", уточни той.Депутатът от  ГЕРБ Александър Иванов пък каза, че бюджетът за 2020 година е 36,9% от БВП на страната. Тази година той е в размер на 118 милиарда лева, а следващата 126 милиарда. \"В бюджета за 2020 година имаме заложено пак бюджетно увеличение на заплатите от 10%. Минималната заплата ще нарасне на 610 лева\", допълни той.Иванов заяви още, че в последните години в пъти се е увеличил достъпа до здравеопазване, медикаменти иновативни методи за лечение. \"За съжаление виждаме и такива примери, като този в Пазарджик, които са черни петна върху името на медицината\", каза още депутатът от ГЕРБ.", "date": "2019.11.12", "title": "Румен Гечев: Бюджет 2020 ни гарантира стабилно изоставане"}
{"url": "https://www.novinite.bg/articles/182397/Mesi-izdejstva-pojiznena-zaplata-za-Stoichkov-ot-Barsa", "text": "На Ноу Камп имат още една причина да боготворят аржентинската звезда Лео Меси. Именно той е вдъхновителят на идеята на бившия президент на Барселона Жоан Лапорта да възнагради всеки един футболист, печелил европейска клубна купа с отбора с пожизнена заплата. От тази голяма привилегия се ползват повече от 290 играчи, спечелили общо 12 трофея на Стария континент с клуба - пет титли в Шампионската лига, 4 от несъществуващия вече турнир на носителите на национални купи и 3 от турнира на Панаирните градове, който също отдавна е в историята.Историята разказва Хуан Карлосн Ередия, който през 1979 година спечели турнира на КНК заедно с легендарния Йохан Кройф и се ползва от допълнителната облага. Когато на финала на Шампионската лига през май, 2009 година в Рим Меси вкара втория гол в 70-тата минута за победата срещу Манчестър Юн, президентът Лапорта декларира, че всички носители на европейски клубни трофеи с Барса ще получат пожизнени заплати. И той изпълни това свое обещание, разкрива Ередия. Лапорта бе президент на Барселона в периода 2003-2010 година. Един от футболистите, който има европейски трофей с Барселона е и нашият Христо Стоичков, който спечели Шампионската лига с каталунците през 1992 година. Тогава на финала на Уембли Барса победи Сампдория с 1:0 след гол на Роналд Куман от фаул в продълженията.", "date": "2019.11.12", "title": "Меси издейства пожизнена заплата за Стоичков от Барса"}
{"url": "https://www.novinite.bg/articles/182398/Jordanka-Fandakova-sazdade-3-novi-resora-v-Stolichna-obshtina", "text": "Да бъдат създадени три нови ресора в Столичната община - \"Строителство\", \"Дигитализация и инвестиции\" и \"Транспорт\", предложи столичният кмет Йорданка Фандъкова, след като положи клетва и официално встъпи в длъжност за четвърти път, съобщава БНР. Тя изтъкна, че това са големите мотори на промяната за София и това е начинът да бъде увеличена скоростта на развитиe на града.Фандъкова заяви още, че до месец ще предложи на Общинския съвет структурни промени в работата на общината, които да гарантират по-голяма бързина на работата, повече контрол и повече публичност.\"Единственият начин да отговорим на очакванията за повече ред и бързина, е работата. Затова ще използвам и опита, и силата, които имам, за да гарантирам проектите на София. Някой беше казал, че човек или е част от проблема, или е част от решението. Това, което аз ви предлагам, е да бъдем част от промяната в името на хората на София\", заяви кметът и подчерта, че няма да приема и няма да подкрепя популизма и опити да се използва градът, за да се решават партийни задачи.Преди нея клетва положиха общинските съветници, районните кметове и кметовете на кметства.Досегашният председател на Столичния общински съвет Елен Герджиков бе избран за нов мандат с 33 гласа. За поста имаше трима кандидати - Герджиков, Милка Христова (БСП) и Методи Лалов от Обединение \"Демократична България\".За зам.-председатели бяха избрани проф. Иво Петров, Милка Христова и Борислав Игнатов. Проф. Иво Петров от групата на ГЕРБ/СДС е с 60 гласа \"за\". Милка Христова от БСП получи също 60 гласа, а Борислав Игнатов от \"Демократична България\" – 59 гласа \"за\" и един \"въздържал се\".Групата на ГЕРБ е най-голяма и в новия общински съвет на София - 27 души. Партията получи заявка за подкрепа от ВМРО, които имат 4 мандата. БСП има 15, 12 за \"Демократична България\". Партия \"Атака\" е с 2 мандата. За първи път  има независим съветник - Борис Бонев.", "date": "2019.11.12", "title": "Йорданка Фандъкова създаде 3 нови ресора в Столична община"}
{"url": "https://www.novinite.bg/articles/182390/Cveti-Pironkova-Obicham-da-vartya-pedalite-i-chuvstvoto-za-svoboda-SNIMKI", "text": "Цветето на българския тенис - Цветана Пиронкова, отново зареди положително приятелите и последователите си в социалната мрежа. Пловдивчанката постна страхотна снимка на колело и написа чудесни думи:", "date": "2019.11.12", "title": "Цвети Пиронкова: Обичам да въртя педалите и чувството за свобода (СНИМКИ)"}
{"url": "https://www.novinite.bg/articles/182388/Vasil-Simov-i-Boris-Gyuderov-veche-sa-chast-ot-volejbolnata-zala-na-slavata-VIDEO", "text": "Едни от най-големите имена в българския волейбол  - Борис Гюдеров и Васил Симов влязоха официално в Международната волейболна зала на славата (IVHF), която се намира в град Холиоук, щата Масачузетс (САЩ).Борис Гюдеров е избран в категория „Играчи“, а Васил Симов получава голямата чест единствен през този сезон в категория „Треньори“.За номинацията на двете големи родни легенди имат заслуга Българска федерация по волейбол, управата на град Перник, както и българинът Атанас Ваклинов, който живее в Америка и който е бил състезател на Борис Гюдеров в Миньор (Перник).Официалната церемония беше проведена на 09.11.2019 г. Семейството на г-н Ваклинов беше упълномощено да получи плакет и специален пръстен на името на Васил Симов. От страна на Борис Гюдеров плакета получи неговата дъщеря Ваня Гюдерова.Това е голямо и поредно признание за българския волейбол и неговите успехи на световно ниво през изминалите години, пише bgvolleyball.com. Страната ни и родният волейбол се гордеят с двамата велики български волейболисти.", "date": "2019.11.12", "title": "Васил Симов и Борис Гюдеров вече са част от волейболната зала на славата ВИДЕО"}
{"url": "https://www.novinite.bg/articles/182392/Div-ekshan-Selyanin-zavarza-majstori-mente-sas-svinski-opashki", "text": "Измамен от мними майстори на покриви ги завърза и повика полиция. Оказва се, че сега може да бъде съден за отвличане.Сигналът идва от радневското село Трънково, но е с доста странно развитие. Жител на селото сключва договор с работници за ремонт на покрива на къщата, в която живее майка му. Плаща авансово 2800 лева. За целта подписват и договор. Той обаче не се изпълнява, тъй като ремонтната група напуска и покривът остава полуразкрит.Майсторите се връщат след няколко седмици и искат още пари. Тогава мъжът ги задържа и вика полиция. Сега може да получи обвинение за незаконно задържане.Сагата за Ганчо Ганев продължава вече няколко месеца.\"Никой не е застрахован. Никога не съм мислел, че мога да бъда излъган по такъв начин”, разказва Ганев. „Реших да ремонтирам покрива, търсех най-доброто – фирма с договор, с гаранции. Коректен бях с тях, платих им. Още първия ден им дадох 1600 лева, на третия – 1200 за допълнителни материали\", разказва Ганев пред Нова тв.Фирмата се отзовала бързо, показала и снимки на предишни техни обекти. Подписан бил и договор. Само за няколко дни обаче Ганев разбира, че е измамен.\"На четвъртия ден не се появиха. Нямах избор, трябваше сам да започна работа. На 17-ия ден се върнаха с искане за още 2000 лева\", разказва Ганев.Тогава той ги завързва със свински опашки и вика полиция.", "date": "2019.11.12", "title": "Див екшън: Селянин завърза майстори-менте със свински опашки"}
{"url": "https://www.novinite.bg/articles/182395/Charovnata-Ivet-Lalova-be-izbrana-za-Atlet-na-Balgariya-za-2019-a-godina", "text": "Ивет Лалова-Колио бе избрана за Атлет на България за 2019-а година в традиционната анкета на списание „Атлетика“.35-годишната спринтьорка спечели анкета за пети път с 309 точки пред Радослава Мавродиева 261 точки и Мирела Демирева – 245 точки. Лалова-Колио е избирана за атлет на България през 2004-а, 2005-а, 2008-а и 2012-а година.Ивет заслужи признанието за номер едно в България за тази година след един успешен летен сезон, в който покри нормативите на 100 м (11.08) и 200 м (22.45) за олимпийските игри в Токио 2020, където ще участва на най-големия световен спортен форум за пети път.Лалова-Колио се раздаде за националния отбор през годината и спечели по две победи за България на 100 м и 200 м на европейското отборно първенство във Вараждин, Хърватия и на балканския шампионат в Правец пред хиляди родни фенове. Софиянката, която живее и тренира в Италия, имаше призови места в турнирите от „Диамантената лига“ и няколко победи за турския си клуб „Енка“.Най-тежкото и престижно състезание за годината бе световното първенство в Доха, Катар, където Ивет достигна финала на 200 м и зае седмото място, като остана близо до медалите.Подгласничката на Ивет в анкетата е Радослава Мавродиева, която спечели балканската и европейската титли на гюле в зала и само неприятна контузия й попречи да продължи победния си ход през лятото.Атлет на България за 2016-а и 2018-а Мирела Демирева също покри олимпийския норматив на скок височина за Токио 2020, спечели победи на европейското отборно първенство и балканския шампионат, а на световното в Доха бе във финала. Демирева се класира четири пъти в тройката на турнири от „Диамантената лига“ през 2019-а.В допитването във фейсбук страницата на списание „Атлетика“ – младият талант в мятането на чук Валентин Андреев спечели приза за „Любимец на феновете“. Валентин донесе златен медал на България на европейския олимпийски младежки фестивал и оглави световната ранглиста на чук за юноши под 18 години.Ивет Лалова-Колио (100 м и 200 м) – 309 точкиРадослава Мавродиева (гюле) – 261Мирела Демирева (скок височина) – 245Тихомир Иванов (скок височина) – 219Валентин Андреев (чук) – 157Александра Начева (скок дължина и троен скок) – 148, Габриела Петрова (скок дължина и троен скок) – 111, Георги Цонов (троен скок) – 80,Милица Мирчева (бягания на дълги разстояния) – 49, Иво Балабанов (бягания на средни и дълги разстояния) – 35,Мартин Проданов (бягания на средни разстояния) – 32Момчил Караилиев (троен скок) – 13, Инна Ефтимова (100 м и 200 м) – 10, Митко Ценов (бягания на средни и дълги разстояния) – 9, Веселин Живков (60 м, 100 м и 200 м) – 9,Гени Семковски (бягания на средни разстояния) – 8,Радин Вълчев (60 м и 110 м с препяствия) – 5,Алекс Христов (диск) – 5, Лиляна Георгиева (бягания на средни разстояния) – 5,Антонио Иванов (100 м и 200 м) – 4, Маринела Нинева (бягания на дълги разстояния) – 2, Симона Симеонова (скок дължина) – 2, Изабела Соколова (60 м и 100 м с препятствия) – 0 (70 гласа от феновете), Борис Линков (скок дължина) – 0 (58 гласа от феновете)", "date": "2019.11.12", "title": "Чаровната Ивет Лалова бе избрана за Атлет на България за 2019-а година"}
{"url": "https://www.novinite.bg/articles/182394/Balgarite-v-Izrael-da-tarsyat-bomboubejishta-alarmirat-ot-MVnR", "text": "Във връзка с изстреляните над 60 ракети от територията на ивицата Газа през нощта и в сутрешните часове на 12.11.2019 г., на територията на Израел е обявен е червен код за ракетен обстрел и задълбочаване на конфликта. Това съобщиха от Министерството на външните работи. Препоръчваме временно да не се пътува до Израел, а намиращите се на територията на Израел български туристи, да следват стриктно инструкциите за сигурност на местните власти. Посещението на места, находящи се на териториите на Западния бряг, Източен Ерусалим и в близост до границата с Ивицата Газа, Голанските възвишения, e изключително непрепоръчителнo, се казва в съобщението на външното ведомство.Желателно е, при пристигане в местата за настаняване в Израел, всички туристи да се поинтересуват за наличието на бомбоубежища в района. В случай на задействани звукови сирени за въздушно нападение /ракетна атака/, лицата следва да се отправят по  най-краткия път до бомбоубежище и да чакат спиране на сигнала за опасност. В случай, че укритие няма или не може да се стигне до него навреме, лицата следва да се прикрият до най-близката стена или преграда, което би могло да ги предпази от потенциален взрив или осколки от шрапнели. При всички случаи следва да се спазват инструкциите, давани в такива случаи от органите на обществения ред и/или на военни части. При нужда от съдействие българските граждани могат потърсят контакт с посолството на България в Тел Авив на следните телефонни номера: + 972 3 696 13 78 и + 972 3 696 13 61 или мобилни номера за спешни случаи +972 54 59 54 379 и +972 54 764 00 89. --- Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: .МВнР препоръчва на българските граждани, при пътувания в чужбина, да се възползват от възможността да се регистрират в рубриката \"Пътувам за…” на следния адрес: () .", "date": "2019.11.12", "title": "Българите в Израел да търсят бомбоубежища, алармират от МВнР"}
{"url": "https://www.novinite.bg/articles/182396/Kamion-sgazi-i-ubi-6-godishno-dete-v-Ruse-shoforat-izbyaga", "text": "Камион блъсна 6-годишно дете в Русе и избяга. Сигнал за инцидента е постъпил на тел. 112 в 11:32 часа. Според първоначално подадената информация, камион е блъснал дете на ул. \"Бяла черква\" в русенския квартал \"Долапите\", съобщават от МВР.Веднага към адреса са изпратени екипи на полицията и Спешна помощ, които констатирали смъртта на детето – момиче на 6 г. Водачът и превозното средство не са били установени на мястото на инцидента и от полицията са предприети действия по издирването им.Местопроизшествието е запазено, извършва се оглед. Причините и обстоятелствата, довели до възникване на инцидента, се изясняват.", "date": "2019.11.12", "title": "Камион сгази и уби 6-годишно дете в Русе, шофьорът избяга"}
{"url": "https://www.novinite.bg/articles/182383/Vlak-pomete-kola-v-Asenovgrad-trima-sa-v-bolnica", "text": "Влак блъсна лек автомобил \"Опел\" на охраняем жп прелез в индустриалната зона на Асеновград. Към 7 ч. тази сутрин на тел. 112 е подаден сигнал за тежкия инцидент между лек автомобил \"Опел\" и пътнически влак по направление Пловдив - Асеновград.В болница за спешна медицинска помощ са откарани 32-годишният водач на колата и двама пътници, на 25 и 30 години.По първоначални данни с по-сериозни наранявания е 30-годишният, който пътувал на предната седалка. На шофоьра е взета кръвна проба за алкохол.Машинистът, на 51 години, е тестван с дрегер, резултатът е отрицателен.В районното управление е отведен 60-годишният кантонер, чиято алкохолна проба отчела положителен резултат над 1,5 промила.За случая е уведомена районната прокуратура. Предстои да бъдат изяснени обстоятелствата и причините за възникване на инцидента.", "date": "2019.11.12", "title": "Влак помете кола в Асеновград, трима са в болница"}
{"url": "https://www.novinite.bg/articles/182382/Slanceto-si-probiva-pat-no-moje-da-prevali", "text": "Атмосферното налягане днес ще се понижава и ще е по-ниско от средното за месеца. До обяд на много места в котловините и низините ще е мъгливо. След обяд мъглата ще се разсее и над Централна и Източна България ще е предимно слънчево, с разкъсана висока облачност. Ще духа слаб, в източните райони – умерен югоизточен вятър. По-късно през деня на отделни места в югозападните райони ще превали краткотрен дъжд. Максималните температури ще са предимно между 17° и 22°.В планините облачността ще е по-честа значителна на места в западните масиви с превалявания от дъжд, докато повече слънце ще има над тези от източната половина от страната. Ще е ветровито. Ще духа силен, по високите и открити части - до бурен южен вятър. Максималната температура на височина 1200 метра ще е около 13°, на 2000 метра - около 7°.Преди обяд по Черноморието ще е мъгливо или с ниска слоеста облачност. След обяд видимостта ще се подобри и ще е предимно слънчево, с разкъсана висока облачност. Ще духа умерен югоизточен вятър. Максималните температури ще са 17°-18°. Температурата на морската вода е 17-18°. Вълнението на морето ще е 1-2 бала, сбед обяд по северното крайбрежие ще се увеличи.На 12.11.2019 слънцето ще изгрее в 07:14 часа и ще залезе в 17:07 часа. Продължителност на деня 9:53 часа.На 12.11.2019 луната ще изгрее в 17:25 часа и ще залезе в 06:45 часа. Осветеност на диска в 0h UT 100 %. Фаза на луната: пълнолуние.", "date": "2019.11.12", "title": "Слънцето си пробива път, но може да превали"}
{"url": "https://www.novinite.bg/articles/182384/Takeawaycom-stava-edin-ot-sponsorite-na-EVRO-2020", "text": "Водещата компания за онлайн доставка на храна Takeaway.com ще бъде един от основните спонсори на УЕФА за ЕВРО 2020™. Платформата за доставка на храна става официален партньор на първенството през идната година. Компанията ще използва спонсорството, за да популяризира своите брандове, присъстващи на 10 европейски пазара и предлагащи услуга за онлайн поръчка и доставка на храна.Takeaway.com се сдоби с премиум спонсорски пакет. Чрез него УЕФА предоставя права, свързани с телевизионното излъчване на първенството, брандиране на рекламните пространства на стадиона, както и различни допълнителни възможности, като например билети за УЕФА ЕВРО 2020™. ", "date": "2019.11.12", "title": "Takeaway.com става един от спонсорите на ЕВРО 2020™"}
{"url": "https://www.novinite.bg/articles/182385/Peshehodec-se-vturna-po-Simeonovsko-shose-djip-go-pregazi-i-ubi", "text": "Джип блъсна пешеходец в София и го уби. Сигналът за инцидента е подаден малко преди 7:00 часа тази сутрин. По първоначални данни на бул. \"Симеоновско шосе\" 27-годишен мъж, пресичал пътното платно, е бил блъснат от лек автомобил. От удара  пешеходецът е починал на място. Водачът е задържан в Първо РУ. На мястото на инцидента е извършен  оглед.По случая е образувано досъдебно производство, в рамките на което ще се изясняват всички обстоятелства и причини, довели до пътнотранспортното произшествия.", "date": "2019.11.12", "title": "Пешеходец се втурна по \"Симеоновско шосе\", джип го прегази и уби"}
{"url": "https://www.novinite.bg/articles/182391/Televiziya-novinarski-sajtove-i-socialni-medii-top-3-po-doverie-sred-internet-potrebitelite", "text": "72% от потребителите на интернет следят новинарския поток всеки ден. Това показват резултатите от първото от редица регулярни изследвания по актуални за обществото теми, проведено от Нилсен Адмосфер България, в сътрудничество с Български Национален Панел. Резултатите от тези изследвания ще стават обществено достояние под  шапката на специално създадената за целта поредица NIELSEN mini.  Първата избрана тема е свързана с интереса на българите към новините и доверието към най-популярните в страната медии.Телевизията запазва водещата си роля в света на новинарските медии.Анкетата, проведена сред интернет потребители от панела, разкрива, че телевизията и в днешно време продължава да бъде водещият източник на новини. Това се отнася в най-голяма степен за хората над 55 години. Традиционни медии като радиото и печатните издания (всекидневниците) са далеч по-малко използвани като източник на информация (съответно - 24% и 6%).Наред с това, телевизията е и най-надеждният източник на новини за повечето респонденти – 64%.Следват новинарските сайтове с 31 на сто и социалните медии – с 26%. Сред топ 3 на източниците на новини телевизията отново се нарежда на първо място със 74%. Второто по този показател обаче е за социалните медии (59%), а на новинарските сайтове са на трето с 46 на сто. Отделно по-голямата част от интернет потребителите у нас се интересуват предимно от новини, засягащи случващото се в България. Вътрешната информация е най-активно следена от 52 на сто от участниците в анкетата. ", "date": "2019.11.12", "title": "Телевизия, новинарски сайтове и социални медии - топ 3 по доверие сред интернет потребителите"}
{"url": "https://www.novinite.bg/articles/182381/Vejdi-Mustacite-mi-se-smalyavat-ot-agresivni-jeni-kato-Manolova-ekipat-j-iskashe-da-plyachkosa-Sofiya", "text": "Странно ми е, че изборите продължават да се коментират. Явно някои не са разбрали, че изборите приключиха и сега спечелилите трябва да започват да работят. Това не са парламентарни избори, където може да си говорим дълго. Сега е време кметовете да започват да работят, защото градовете са жив организъм. Това заяви пред bTV депутатът от ГЕРБ и бивш министър на културата Вежди Рашидов, който коментира отминалия местен вот.\"Ясно е, че ГЕРБ са победители на тези избори. Няма какво да коментираме по тази тема. Добре, че Йорданка Фандъкова днес дава клетва и започва да работи. Аз подкрепих Фандъкова, защото тя ясно заяви какво ще направи за града.Явно Мая Манолова не е разбрала, че изборите са свършили. Не искам да я нападам, но изпитвам ужас от агресивни жени. Аз съм 100-процентов мъж, но като видя агресивна жена и мустаците ми се смаляват. Какво направи Мая Манолова? Не спря да говори и нищо друго. Тя не е засадила една дърво и не свършила никаква реална работа. Само говорене. Тя направи нещо много сбъркано. Нейният комитет беше един миш-маш от политически разнородни хора. Какво щяха да направят те? Да плячкосват и грабят. Те искаха само властта. Аз не чух веднъж от тях думата култура. Има нещо сбъркано в цялата тази работа\", категоричен бе Рашидов.\"За мен Бойко Борисов е феномен. Той е жив, емоционален и устойчив. Той има право да се радва, да се сърди и да плаче. На главата му лежат много отговорности и ресори. Нека да му дадем възможността понякога да се ядосва. Напрежението е голямо. Аз влязох здрав и прав, а излязох с рак от властта. За мен Бойко Борисов и Виктор Орбан са най-адекватните европейски политици в момента. Двамата казват най-ясно и точно нещата\", категоричен бе Вежди Рашидов.", "date": "2019.11.12", "title": "Вежди: Мустаците ми се смаляват от агресивни жени като Манолова, екипът й искаше да плячкоса София"}
{"url": "https://www.novinite.bg/articles/182379/100-leva-e-VIP-biletat-za-macha-Balgariya-Paragvaj", "text": "Билетите за интересния приятелски мач между България и Парагвай на 14 ноември от 19.00 часа на стадион \"Васил Левски\" вече са в продажба на касите на Националния стадион \"Васил Левски\" на ул. \"Гурко\", както и в мрежата на Eventim. За контролата, която се явява официален дебют на Георги Дерменджиев начело на \"лъвовете\", Българският футболен съюз обявява следните цени на пропуските:Сектор \"А\" - 25 лв.Сектор \"В\" - 15 лв.ВИП 1 категория - 50 лв.ВИП 2 категория - 100 лв.БФС и официалният партньор на съюза Vivacom също така продължават инициативата \"Семеен сектор\", която дава възможност на родителите да заведат децата си в обособена за целта зона (сектор А, блок 8) на преференциални цени - възрастният купува билет на реалната му цена за сектор А (25 лв.) и има право да заведе до три малолетни лица срещу допълнителни 2 лева на пропуск. Напомняме, че родителят или настойникът е длъжен да попълни изискваната от закона декларация за придружител.България-Парагвай е мач, който преди анд 20 години донесе куп емоции. През 1998-а година двата тима играха среща на световното във Франция. Тогава Стоичков и компания имаха преимущество, но в крайна сметка победител не бе излъчен - 0:0.", "date": "2019.11.12", "title": "100 лева е ВИП билетът за мача България - Парагвай"}
{"url": "https://www.novinite.bg/articles/182380/Evo-Morales-izbyaga-ot-voennite-v-rodinata-si-poluchi-politichesko-ubejishte-v-Meksiko", "text": "Боливийският президент в оставка Ево Моралес вече е в Мексико. Страната му предложи политическо убежище, съобщава БНТ. Военните и полицита в Боливия се обърнаха срещу Моралес и безуспешно го издирваха, за да го арестуват.В туитър Моралес написа, че му е тежко да напусне Боливия, но обеща да се върне с повече „сила и енергия“. Основният опонент на Моралес по време на президентските избори през октомври – Карлос Меса, призова за ред по улиците на страната. В столицата Ла Пас напрежението не стихва. Има информация за сблъсъци между привърженици и противници на Моралес. Съобщава се за най-малко 20 ранени.Органите на реда отговарят и на сигнали за хулигански прояви и кражби. Оставката на Ево Моралес трябва да бъде приета от местния Конгрес, който се събира по-късно днес. До политическата криза се стигна след неубедителната победа на Моралес на изборите миналия месец и обвинения в авторитарно управление. Той е обвинен, че е фалшифицирал вота, голяма част от народа излезе на протести, а двама души загинаха при сблъсъци в митингите.", "date": "2019.11.12", "title": "Ево Моралес избяга от военните в родината си, получи политическо убежище в Мексико"}
{"url": "https://www.novinite.bg/articles/182386/Karakachanov-Obshtestvoto-uzryava-za-vrashtane-na-kazarmata", "text": "За трета поредна година бюджетът за отбрана и въоръжени сили нараства. Това разясни в Сутрешния блок на БНТ министърът на отбраната Красимир Каракачанов.Той каза, че ако се гласува от парламента, увеличението ще бъде 2 041 000 000 лв. и това нарастване се дължи на факта не само на решението на Министерския съвет за достигане на тези 2% от БВП, както са изискванията на НАТО, а и защото в последните 30 години отбраната е била нещо подценявано.\"Години наред се правеха съкращения, унищожаваше се техника, разпродаваха се военни имоти и имущество и стигаме до премахването на наборната военна служба. Армията стана по-малка, нито по-добре въоръжена, нито по-модерна, нито по-заплатена. И това изоставане в годините доведе до демотивацията на хората да служат в армията\", каза военният министър.Каракачанов обясни за трите проекта за модернизация на армията - първият, от които приключи със сключването на сделката за купуването на изтребителите F-16 от САЩ.\"Освен това има още два проекта - за модернизация на флота, до няколко дни ще са готови офертите, които ще получим, третият проект за бронирана машина за пехотата, също е в ход. Идеята е да модернизираме нашите военни сили, за да бъдат способни да защитават страната не само заради това, че НАТО го изисква. Преди да разчитаме някой друг да ни помогне, трябва да разчитаме на нашата армия\", отбеляза КаракачановМинистърът каза, че са предвидени средства и за възстановяване на сградния фонд, а също и ремонти на съществуващата техника. Според него този бюджет е малък, но няма как да бъдат преодолени всички пропуснати години.\"Нека хората, които пазят страната, да имат самочувствието, че служат в една модерна армия. Когато станах министър преди три години, заплатата на един военнослужещ беше 806 лв. Сега нещата се променят, с 30% ще се увеличат възнагражденията. Върви и кампанията \"Бъди войник\" за популяризиране на армията пред обществото. Проведохме около 36-37 събития предимно в областни градове\", припомни министърът на отбраната.Каракачанов каза още, че никога няма да се откаже от наборната военна служба. \"Мисля, че обществото все повече узрява за това да има наборна военна служба. Цялата кампания за премахването ѝ беше тотална грешка. Ние сме го планирали, да въведем доброволна военна служба - на първи етап тези, които желаят да получат военна подготовка, в рамките на 3,6 или 9 месеца могат да я получат. В следващия етап вече може да се мисли за връщане на наборната военна служба\", каза Каракачанов.", "date": "2019.11.12", "title": "Каракачанов: Обществото узрява за връщане на казармата"}
{"url": "https://www.novinite.bg/articles/182393/Google-sabral-bez-pozvolenie-milioni-lichni-danni", "text": "Google, чиято компания майка е \"Алфабет\", си партнира с компания за здравни грижи по таен проект за събиране на лични данни от здравно естество на милиони американци от 21 щата, предаде \"Ройтерс\", като се позова на публикация на вестник \"Уолстрийт джърнъл\".Проектът се казвал \"Найнтингейл\" и е започнал миналата година с базираната в Сейнт Луис компания Асеншън, допълва изданието, като се позовава на запознати източници и на вътрешни документи. Данните включвали лабораторни резултати, медицински диагнози и данни за хоспитализации. Имало и обобщения с пълната здравна история на хората, включително имена и рождени дати.Новината последва съобщения от по-рано този месец, че \"Алфабет\", компанията майка на Гугъл (Google), придобива американския производител на свързани устройства за фитнес Фитбит за около 2,1 млрд. долара. Алфабет се стреми да навлезе на оживения пазар на фитнес гривни и смартчасовници.", "date": "2019.11.12", "title": "Google събрал без позволение милиони лични данни"}
{"url": "https://www.novinite.bg/articles/182389/Erdogan-razmaha-prast-Turciya-moje-da-stopira-pregovorite-za-chlenstvo-v-ES", "text": "Турция може да прекрати процеса на присъединяване към ЕС, ако европейската страна го притиска и заплашва със санкции заради ситуацията в Кипър, заяви турският президент Тайип Ердоган, цитиран от РИА Новости.През 1963 г. Турция подписа споразумение за асоцииране с ЕС, а през 1987 г. подаде заявление за членство в съюза. Преговорите за присъединяване обаче започнаха едва през 2005 г. и многократно бяха спирани поради разногласия. Сега 16 от 35-те глави на преговорното досие са отворени. През март 2016 г. Брюксел засили преговорите в замяна на съгласието на Турция да помогне за намаляване на потока от мигранти.“Ние имаме права на страна-гарант в този регион, те съществуват и в икономическата зона (Средиземно море). Държавите, които нямат тези права, идват и извършват работа, и ни казват, че не можем да влезем тук, в противен случай над Турция ще има санкции. Непрекъснато проточвате времето, заплашвате със санкции, давате ни обещания много пъти, но не ги спазвате. Фактът, че вие и аз сме на масата за преговори, не ни обвързва. Преговорите могат изведнъж да приключат”, каза Ердоган в Анкара. Той добави, че Турция няма да позволи на ЕС да упражнява натиск върху нея поради ситуацията в Кипър.Кипър де факто е разделен от 1974 г. Турция се позовава на международните договори за независимост на Кипър, които предвиждат право на трите страни-гаранти да се намесят във вътрешните работи на Кипър и да разположат малки военни контингенти на острова. Отношенията между Гърция и Турция рязко се влошиха през последните месеци поради решението на Анкара да започне сондажи и проучване на находищата на въглеводороди в изключителната икономическа зона на Кипър. Турция също поставя под въпрос правото на Гърция да разработва находища близо до източните си острови. В средата на октомври външните министри на ЕС се съгласиха в Люксембург да наложат санкции срещу Турция и инструктираха да се подготвят мерки срещу съучастниците в тази дейност. В понеделник Съветът на ЕС одобри законодателна рамка, която ще позволи прилагането на санкции срещу физически или юридически лица, участващи в сондажните операции в кипърския шелф. ", "date": "2019.11.12", "title": "Ердоган размаха пръст: Турция може да стопира преговорите за членство в ЕС"}
