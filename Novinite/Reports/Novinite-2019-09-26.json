{"url": "https://www.novinite.bg/articles/180638/Prouchvane-Balgarinat-iska-kmetat-da-e-mesten-chesten-i-izvesten", "text": "Полът и възрастта нямат значение за кмета на тяхното населено място, важно е да бъде честен. Най-много би ги отблъснало в един кмет да бъде корумпиран. Това сочи прочуване на агенция \"Тренд” за нагласите на българите по отношение на идеалния за тях кмет.Едва 8% от българите смятат, че са подходящи да бъдат кмет, а 12% посочват, че ще се справят по-добре от настоящия кмет на тяхното населено място.На въпрос дали мъж или жена е по-добре да бъде кмет на тяхното населено място, то в най-голям дял – 48% посочват, че полът няма значение. 36% обаче са на мнение, че е по-добре мъж да бъде начело, докато едва 10% биха искали жена. За жените в по-голям дял няма значение полът на кмета на населеното им място за сметка на мъжете.41% са на мнение, че възрастта няма значение, но 40% от българите посочват, че кметът начело на тяхното населено място трябва да бъде млад. Регистрират се ниски стойности при опцията \"възрастен\" – 14%. В столицата в най-голяма степен възрастта няма значение, докато в областните и малките градове смятат, че кметът трябва да бъде млад.Един от ключовите въпроси по отношение на тази тема е свързан с качествата, които кметът трябва да притежава. 24% от българите смятат, че кметът трябва да бъде честен. 14% са на мнение, че не трябва да бъде корумпиран, а същият процент от българите посочват, че трябва да познава хората и нуждите им. 10% посочват, че сред качествата, които кметът трябва да притежава са да бъде деен, енергичен, работлив. За българите е важно кметът да бъде също умен, отговорен, с опит.Основното нещо, което би отблъснало в един кмет според 23% от българите, е да е корумпиран. 9% биха се отблъснали от това да лъже, да е неискрен, да е измамник, а 8% да бъде арогантен, показен, високомерен. Сред останалите качества, които биха отблъснали в един кмет, са безотговорност, да не работи за нуждите на хората, нехаен, ако не работи за града и хората и т.н.Според 72% от българите е много важно и по-скоро важно кметът да е роден в същото населено място, докато само 21% са на обратното мнение.За 69% е важно кметът на тяхното населено място да има деца, а 23% посочват, че за тях изобщо не е важно или по-скоро не е важно. Прави впечатление, че дори при най-младата възрастова група (18-29 г.) в по-големи дялове е важно кметът на населеното им място да има деца.Сходни данни се регистрират и по отношение на владеенето на чужд език/ езици. 71% са на мнение, че по-скоро е важно и много важно кметът да знае чужд език. За живеещите в Столицата в най-голяма степен това е важен индикатор.Управленският опит се явява важен фактор за 88% от българите, като едва 7% посочват, че не е важно. Разпознаваемостта също се оказва важен индикатор, който не е маловажен за българите. 79% от българите посочват, че за тях е много важно и по-скоро важно кметът на населеното им място да бъде известен/разпознаваем. Опитът в частния сектор/ бизнес е важен индикатор за 50% от българите, за 36% изобщо не е важно или по-скоро не е важно.По отношение на партийната подкрепа, то 42% посочват, че е важно кметът на тяхното населено място да бъде от партията, която подкрепят, докато за 39% това не е важно. Видно е от данните, че за по-младите хора това не е от такова значение, но с увеличаване на възрастта този фактор нараства.В проучването беше зададе въпрос, дали българите смятат лично себе си за подходящи за позицията кмет. Едва 8% са на мнение, че са подходящи, докато цели 78% са на противоположното мнение. 14% не могат да преценят. Мъжете в по-голям дял смятат себе си за подходящи за сметка на жените. 12% посочват, че ще се справят по-добре от настоящия кмет, 9% са на мнение, че ще се справят по-зле. Близо 70% са на мнение, че тази работа не е за тях. ", "date": "2019.09.26", "title": "Проучване: Българинът иска кметът да е местен, честен и известен"}
{"url": "https://www.novinite.bg/articles/180637/Grisho-otvya-britanec-i-veche-e-na-chetvartfinal-v-Chendu", "text": "Григор Димитров се завърна на корта с победа. Най-добрият български тенисист се наложи с 2:0 сета над Даниел Еванс (Великобритания), в отделните части 7:5, 7:5 и се класира за четвъртфиналите на турнира на твърди кортове в Ченду, Китай. Срещата продължи час и 39 минути.В следващия кръг Димитров ще срещне Александър Бублик (Казахстан) или Джордан Томпсън (Австралия).Срещата започна изключително равностойно, като двамата взимаха подаванията си без никакви проблеми. При 6:5 в своя полза Димитров стигна до две точки за пробив и успя с брейк в последния момент да затвори сета. Това се оказа повратен момент в мача, защото Димитров продължи серията си и в началото на втората част, печелейки общо 5 последователни гейма на сметката си за аванс от сет и 3:0.При 5:3 българинът сервира за мача, но допусна изненадващ пробив, с който Еванс успя да върне интригата. При 6:5 Димитров направи нов пробив и се поздрави с успеха.За Димитров това беше първи мач от US Open насам. Българинът записа второ участие в Ченду, където през 2016 г. достигна до полуфиналите.", "date": "2019.09.26", "title": "Гришо отвя британец и вече е на четвъртфинал в Ченду"}
{"url": "https://www.novinite.bg/articles/180652/Govoritelkata-na-Shumaher-s-oficialno-izyavlenie-za-sastoyanieto-mu", "text": "Най-после излезе нещо официално около Михаел Шумахер, след от няколко седмици насам стотици публикации дават противоречиви информации за промени в състоянието му.Легендата се възстановява вече близо 6 години от мозъчни травми, които лекарите в началото смятаха за необратими. Те бяха получени при инцидент на ски в Алпите на 29 декември 2013 г.Сабине Кем, личен импресарио и дългогодишна семейна приятелка на фамилия Шумахер, излезе с изявление по темата.\"Здравето на Михаел не е публична тема. Няма да коментирам състоянието му в детайли. Искаме да запазим всичко около него възможно в най-тесен кръг и ви уверявам, че решението е взето в унисон с това, което той би искал. Бих посъветвала феновете да не вярват на нищо, което се пише в медиите, защото никоя от тях няма необходимата информация за това.Благодарим ви и от негово име за търпението и разбирането\", каза Сабине пред мeдиите в Швейцария.Тя разкри още, че Шумахер е изключително чувствителна личност, той не е обичалe изобщо да бъде в заглавията и е избягвал публични изяви и преди инцидента.Мениджърът призова и да не се вярва на никакви снимки, които \"изтичат\" в социални мрежи и жълти издания по света. Без да го каже в прав текст, Кем намекна, че фотоси на Михаел от възстановяването му не са излизали от имението в Гланд, където е той от близо 6 години.", "date": "2019.09.26", "title": "Говорителката на Шумахер с официално изявление за състоянието му"}
{"url": "https://www.novinite.bg/articles/180635/Nyu-Jork-bori-vodniya-apokalipsis-s-basnoslovni-sumi-i-genialni-injeneri", "text": "Огромни стени от пясък в Манхатън и Бруклин, дюни, издигащи се над изложените на най-голям риск от наводнения плажове, мащабни проекти в проучвателна фаза - Ню Йорк иска да бъде модел в превантивните мерки срещу покачването на морското равнище, но работите в тази насока напредват бавно и цената се очертава астрономическа.След урагана Санди на 29 октомври 2012 г., отнел живота на 44 души, причинил щети за 19 милиарда долара и парализирал дни наред американската икономическа столица, нюйоркчани вече не се съмняват в климатичните промени, пише Франс прес.В един град, който е толкова гъстонаселен, че никой не си и помисля да напусне крайбрежните квартали, изложени на най-голям риск от наводнение, общината е отдала приоритет на укрепването на 850-те километрови крайбрежни зони. Тя обяви серия от мерки, за да се защити от водата, която до 2100 г. би могла да се покачи с 1,80 метра, както и от очертаващите се повтарящи се бури.На югоизток, на полуостров Рокауейс, близо до летище \"Кенеди\" и на юг, в Статън айланд, двата района, които бяха най-тежко засегнати от Санди, бяха издигнати 15 километра дюни, милиони тонове пясък бяха изсипани, за да се укрепят плажовете на Рокауейс и Кони айланд в Бруклин.Няколко милиарда долара бяха вложени за защита на електропреносната мрежа и метрото, необходими за движението на 8,5-те милиона нюйоркчани.Стени, направени от контейнери с пясък, специално проектирани срещу наводнения, се появиха в няколко квартала, по-специално в Бруклин и в Манхатън, близо до Уолстрийт - временна мярка за защита за пет години в очакване на по-трайни укрепления, които да предпазят историческия и финансов център на Ню Йорк.Според официалните прогнози 37 процента от сградите във финансовия квартал на Манхатън ще бъдат изложени на буреносни вълни до 2050 г. и 20 процента от улиците рискуват да бъдат ежедневно наводнявани до 2100 г.Работата по най-амбициозните планове все още не е започнала. Кметството трябва да започне през 2020 г. тригодишни строителни дейности, за издигане на по-голяма височина на големия парк покрай Ийст ривър в Южен Манхатън.Кметът демократ Бил де Блазио представи през март проект за защита на финансовия квартал на Манхатън, където са съсредоточени 10 процента от работните места в града. Зоната ще бъде защитена от ивица земя, която ще позволи да се спечелят 150 метра земя от Ийст Ривър и да се \"абсорбира енергията на евентуална буря\", обяснява Стив Коен, експерт по екологичната политика в Института за земята към Колумбийския университет.Но тези работи ще отнемат години, ще струват до 10 милиарда долара и финансирането е несигурно.Освен тези проекти, касаещи отделни квартали, инженерният корпус към американската армия проучва планове за територията на цял Ню Йорк.Сред проектите, които трябва да бъдат доизпипани до 2020 г. и чиято стойност варира от 15 до 120 милиарда долара, най-скъпият - и най-невероятен - предвижда система от подводни бариери в естуара на Ню Йорк. Този план ще предотврати с 92 процента рисковете от наводнения, но може да задуши екосистемата.В другата крайност, за сумата от 15 милиарда долара, стои един по-класически проект за крайбрежни диги и бариери, които намаляват риска от наводнение само с 25 процента.Решението ще бъде взето, като се отчете и мнението на градските власти и на гражданите, но едно нещо е сигурно: работата по тези планове се очертава продължителна, а глобалната сума от 20 милиарда долара, която беше първоначално обявена, вече е само частица от цялата сума, според общината.Което кара някои нюйоркчани да се притесняват.\"Седем години след Санди все още говорим за чували с пясък като основно средство за защита срещу големите бури. Трябва да се събудим, преди да стане прекалено късно\", казва Джъстин Бренън, общински избраник от най-изложените на риск квартали на Бруклин и председател на общинска комисия, отговаряща за подготовката на града за справяне с последиците от климатичните промени.\"Има огромна пропаст между това, което град Ню Йорк можа да направи и това, което трябваше да е направено\", подчертава също Роланд Луис, председател на неправителствената организация Уотърфронт алаянс, която действа активно по всички проблеми, свързани с нюйоркското крайбрежие. \"Ние сме един от големите градове в света, ние сме много богати и при все това не сме способни да се защитаваме пред новата климатична действителност\", допълва той.Подобно на много представители на местната власт Луис изразява съжаление от крещящата липса на съдействие от страна на федералните власти - правителството на Доналд Тръмп, скептично към климатичните промени, не само че не помага финансово на града, но \"действа активно в обратната посока\", казва Луис. Той посочва като пример решението на правителството да премахне по-специално някои закони, целящи намаляването на американските емисии на парникови газове.Въпреки всички препятствия и рискът градът да бъде връхлетян от нов ураган, преди да бъдат завършени всички укрепителни съоръжения, Стив Коен от Колумбийския университет остава оптимист. \"Разбира се, хората биха искали проектите да напредват по-бързо\", допълва той. \"Но онова, което може да им прилича на протакане, е всъщност анализиране и планиране. По-добре е да направим нещата както трябва, вместо да допуснем грешки\", казва той.", "date": "2019.09.26", "title": "Ню Йорк бори водния апокалипсис с баснословни суми и гениални инженери"}
{"url": "https://www.novinite.bg/articles/180648/NAT-tehnologiyata-navliza-u-nas-i-dava-nadejda-na-mnogo-bolni", "text": "\"За мен е от изключително значение, че въвеждаме НАТ – технологията за диагностика на донорската кръв за трансмисивни инфекции и вдигаме качеството на трансфузионната система на България на световно ниво. По този начин ще повишим сигурността на дарената кръв и на кръвните компоненти и ще създадем възможност за предотвратяване случаите на заразяване на пациенти с трансмисивни инфекции поради ранно им откриване. До сега се работеше по два метода, които са много чувствителни, но скритият \"прозоречен\" период, в който не може да се открие налична инфекция, стига до повече от 3 седмици. NAT-технологията скъсява изключително много времето – до 3-4 дни, в което излизат резултатите на изследваната кръв и кръвни компоненти\". Това заяви министърът на здравеопазването Кирил Ананиев по време на представянето на NAT технологията за диагностика на дарената кръв в трансфузионната система в България.Всичко това става възможно благодарение на Националната научна програма \"Разработване на методология за въвеждане на NAT технология за диагностика на дарената кръв в трансфузионната системата в Република България\". Тя е утвърдена с Решение на Министерския съвет, а финансирането за пилотно въвеждане на NAT технологията е осигурено от Министерство на образованието и науката и е в размер на 5 000 000 лв..Закупени са шест апарата от най-висок клас за извършване на NAT диагностика на дарената кръв с необходимите реактиви и софтуерно осигуряване, като два от апаратите са за Националния център по трансфузионна хематология, а за всички Регионални центрове по трансфузионна хематология (РЦТХ) е осигурен по един апарат.Министерството на здравеопазването предлага и нормативна промяна, която предвижда центровете по трансфузионна хематология да съобщават незабавно наличието на положителните резултати за трансмисивни инфекции лично на донорите, на личните лекари и на съответната регионална здравна инспекция. Това е част от системата за \"ранно оповестяване на инфекцията\", за провеждане на ранни клинико-лабораторни изследвания и консултации със съответни специалисти, стана ясно още от думите на здравния министър.В отговор на журналистически въпрос относно протеста на медицинските специалисти и синдикати на 7 октомври министър Ананиев коментира: \"Имаме добър диалог със съсловните организации, дискутираме заедно проблемите и се надявам да продължим разговорите. През следващата година парите за здравеопазване ще бъдат повече, но все още е рано да се каже с колко ще бъдат увеличени те\". Той допълни, че повече средства ще има за трансплантации, за въвеждане на иновативни технологии и други дейности.", "date": "2019.09.26", "title": "NAT технологията навлиза у нас и дава надежда на много болни"}
{"url": "https://www.novinite.bg/articles/180642/Kak-Kristalina-tragna-ot-Lyubimec-i-stana-naj-vliyatelnata-jena-na-planetata", "text": "Ако отворите профила на Кристалина Георгиева в „Туитър”, ще видите в началото пожълтяла семейна снимка, която е качена на 25 май 2018 г. Под нея пише: \"Бабите и дядовците ми са получили много малко образование. Родителите ми са завършили гимназия. Аз съм първата в рода с докторска титла. От малко село в България - до Генерален директор на Световната банка - ето така изглеждат възможностите!\"Тази малка снимка разказва много за кариерата на първия човек от държава с развиваща се икономика, който оглавява най-големия кризисен кредитор в света – Международния валутен фонд, разполагащ с близо 1 трилион долара.Лидерският пост означава не само много възможности, но и много предизвикателства. И то на фона на Брекзит, търговската война между САЩ и Китай и задаващата се рецесия. Първият човек в МВФ ще трябва да да маневрира сред растящ протекционизъм по света и лидери, които предпочитат едноличните решения пред сложните и тромави процедури на институциите. За да се справи със сложната ситуация,  ръководителят на МВФ трябва да има международен авторитет, дипломатически талант, както и солидни познания и умения в икономиката, финансите и управлението. Десноцентристки политик, израснала в България по време на комунизма, Георгиева си изгради репутация като упорит технократ, шампион по отношение на равенството между половете и лидер в глобалната борба срещу изменението на климата, пише „Ройтерс”. 2019 г. бе особено силна за българката. В началото на годината тя бе избрана за смени временно на поста  президента на Световната банка Джим Йон Ким, който неочаквано реши да подаде оставка заради лични мотиви. Така от 1 февруари Кристалина Георгиева оглави една от най-влиятелните международни организации за финансова и експертна помощ.В международните среди не се изключваше възможността Кристалина да бъде избрана за постоянно за шеф на организацията. Но и този път бе спазено джентълменското споразумение отпреди десетилетия, според което начело на банката стои американски гражданин, докато МВФ се оглавява от европеец.Така 13-тият президент на СБ стана бившият заместник-министър на финансите по международните въпроси на САЩ Дейвид Малпас.А българката се върна на втората позиция в йерархията на институцията, за да чака своя звезден час. И той не закъсня.Георгиева бе номинирана за шеф на МВФ и успя да се пребори за пълна подкрепа. Като фондът дори премахна възрастовото ограничение, изискващо директорът да е до 65-годишна възраст – подробност, която би спряла Кристалина, тъй като тя навърши 66 г. на 13 август.  Според анализаторите, в сложния баланс от интереси в ЕС нейната кандидатура се е оказала най-подходящата, защото е жена от не много голяма или влиятелна страна от Източна Европа, която не принадлежи към еврозоната.\"Политическите съюзи в ЕС изиграха съществена роля в избора на Георгиева - тя получи подкрепата на южните и източните държави в блока, докато зад най-големия й конкурент – холандеца Йерун Дейселблум, застанаха северноевропейските държави\", написа британският The Guardian.Най-силно рамо Георгиева получи от Франция. Според NY Times, изборът на главния изпълнителен директор на Световната банка и бивш еврокомисар за шеф на МВФ всъщност е победа за Париж, откъдето тя е получила най-голямото лобиране. \"Георгиева има всички нужни качества, както и опит и добра репутация в международен план, за да наследи успешно Лагард начело на МВФ\", обяви в изявление френският финансов министър Брюно льо Мер.Кандидатурата й получи и одобрението на Русия. ”Г-жа Георгиева е блестящ дипломат, всестранно подготвен икономист, образован високопрофесионален финансист. В ситуация на засилване на протекционизма в глобалната икономика нейният опит при решаването на задачите, свързани с развитието, ще бъде необходим повече от всякога\", се казва в съобщението на руското министерство.Ясно е, че битката не е била лесна и напасването на интересите - доста сложно. Но, както казвата анализаторите - това е като пълнене на наденица - по добре е да не виждате отблизо как става. И така, вече имаме наша сънародничка, която стана 12-тият шеф на една от най-влиятелните организации в света – позиция, която никога не е достигана от българин. Ето така изглеждат възможностите – от малко село в България до световен лидер.Кристалина Георгиева е родена на 13 август 1953 г. Баща й е внук на революционера и политик от Елена Иван Попхристов Кършовски. Той се жени за румънката Мандика Димитреску, която му ражда 6 деца – Борис, Крум, Боян, Александър, Райна и Анка.Най-малката дъщеря Анка се омъжва за офицера Стефан Георгиев, стигнал до чин полковник в инженерните войски. Синът им Иван е бащата на Кристалина Георгиева, а леля й Екатерина е майка на композитора проф. Стефан Драгостинов, дългогодишен диригент и ръководител на ансамбъл „Филип Кутев”.Майка й Маринка Георгиева е от Любимец и също е наследница на борчески род. Единият прадядо на Кристалина е бил участник в борбата за църковна независимост, а другият в началото на миналия век е бил кмет на Любимец.Кристалина е родена в София, завършила политическа икономия и социология в тогавашния ВИИ \"Карл Маркс\" през 1976 г. В една група е с трима бъдещи министър-председатели – Ренета Инджова, Стефан Софиянски и Иван Костов, както и с двама вицепремиери – Димитър Луджев и Иван Пушкаров.Защитава доцентура с дисертацията \"Екологични политики и икономически растеж на САЩ\". Специализира в известни европейски центрове и институти. Била е преподавател в Лондонското училище по икономика, учила е студенти в Университета на Южния пацифик във Фиджи и в Австралийския национален университет. Има специализация по корпоративни финанси в Масачузетския технологичен институт. Следва и по учебна програма за кадри на Световната банка в Харвардското бизнес училище.Започва работа в Световната банка през 1993 г. като икономист по околната среда за Европа и Централна Азия. От 1998 г. последователно заема директорски позиции в Източна Азия, в отдела по околна среда, в московското представителство на банката и във вицепрезидентството по устойчиво развитие.На 10 март 2008 г. става вицепрезидент на СБ и едновременно с това - корпоративен секретар на банката.На 19 януари 2010 г. е издигната кандидатурата й за еврокомисар в ресора \"Международно сътрудничество, хуманитарна помощ и отговор при кризи\". Това е втората кандидатура на България след неуспешния опит на външния министър Румяна Желева. На 3 февруари 2010 г. е одобрена за еврокомисар.В края на същата година е  обявена за \"Комисар на годината\" и за \"Европеец на годината\" в годишните награди на електронното издание \"Юръпиън войс\" (European Voice). Отличена е за принос в работата си и по-специално управлението на хуманитарните катастрофи в Хаити и Пакистан. На 10 септември 2014 г. Георгиева става заместник-председател на ЕК и поема ресорите бюджет и човешки ресурси.На 28 септември 2016 г. правителството на България издигна кандидатурата й за генерален секретар на ООН. При гласуването в Съвета за сигурност на ООН, тя се класира на осмо място. А за генерален секретар на ООН е избран Антониу Гутериш. Месец по-късно СБ съобщава, че Кристалина Георгиева ще започне работа в банката като главен изпълнителен директор от 2 януари 2017 г. Кристалина Георгиева обича да пътува и свири на китара. Обиколила е цяла Източна Европа, Източна Азия, Китай, Южна Корея, Филипините, Тайланд, Индонезия. В същото време за тези държави е разпределяла проекти за над 2,5 млрд. долара.Международният валутен фонд е световна организация, чиято основна роля е да следи финансовата и платежната стабилност на държавите, които са нейни членове, както и да работи с развиващите се държави и да им помага да постигнат добри макроикономически показатели.Организацията е основана през юли 1944 г. в град Бретън уудс, САЩ, с цел да стабилизира следвоенната световна икономика. В момента в МВФ членуват 186 държави и седалището е във Вашингтон. Участието на България в организацията започва през 1990 г.В България фондът играе най-важна роля за преодоляване на кризата след управлението на правителството на Жан Виденов. МВФ отпуска заеми, срещу които изисква да се правят реформи и да се приватизира държавната собственост. Общо 13 краткосрочни споразумения са сключвани с фонда и по тях страната ни е получила около 2.2 млрд. специални права на тираж (СПТ) – валутата на МВФ.Последните задължения са погасени на 27 април 2007 г., като България изплаща окончателно 204.8 млн. СПТ, равняващи се на около 450 млн. лв.", "date": "2019.09.26", "title": "Как Кристалина тръгна от Любимец и стана най-влиятелната жена на планетата"}
{"url": "https://www.novinite.bg/articles/180645/Bivshiyat-frenski-prezident-Jak-Shirak-pochina-na-86", "text": "Бившият президент на Франция Жак Ширак почина на 86-годишна възраст, съобщи семейството му. Бившият държавен глава е издъхнал тази сутрин. До него е било семейството му, се казва в изявлението.Жак Ширак е роден на 28 ноември 1932 г. във френската столица Париж. Участва в Алжирската война. Завършва престижните Институт за политически изследвания и Националното училище за администрация, което подготвя френския елит. Той е един от лидерите на голистката партия. Играе важна роля в президентските кампании на Шарл дьо Гол през 1965 г. и на Жорж Помпиду през 1969 г.През 1972 г. става министър на земеделието на кабинета на премиера Пиер Месмер, припомня BGNES. По времето на президента Валери Жискар д’Естен е назначен за министър-председател. На този пост остава от 1974 до 1976 г. През 1977 г. е избран за кмет на Париж. Повторно е избран за премиер през 1986 г. като едновременно с това запазва поста си на градоначалник на столицата, което е позволено от френските закони. Той е единственият френски политик в най-новата история, който става два пъти премиер на страната. През 1988 г. се впуска в битката за Елисейския дворец, но я губи.След като през 1988 г. президентът Франсоа Митеран разпуска Националното събрание това слага край и на неговото второ правителство. През 1995 г. Жак Ширак е избран за президент. Той е последният френски държавен глава със 7-годишен мандат, след като през 2000 г. срокът на управление на държавния глава е съкратен до 5 години и по този начин се изравнява с мандата на Националното събрание.През 2002 г. е преизбран за държавен глава, като печели безапелационно срещу лидера на Националния фронт Жан Мари льо Пен. Два месеца след преизбирането му, срещу Ширак е извършен опит за покушение. Това става на Елисейските поля по време на парада по случай 14 юли. Нападателят е член на крайнодясна групировка, която впоследствие е забранена.През 2003 г. той публично се противопоставя на САЩ във връзка с инвазията в Ирак. През 2005 г. конституцията на ЕС, за която Ширак активно агитира, е отхвърлена на референдум. В европейски мащаб френският референдум води до отказ от този документ.Вторият мандат на Ширак е белязан с големи размирици във френските предградия, а също така с увеличаване на социалното напрежение. През 2007 г. Жак Ширак напуска Елисейския дворец. Негов фаворит за наследник е премиерът Доминик дьо Вилпен, но в крайна сметка е принуден да подкрепи своя енергичен вътрешен министър Никола Саркози. През последните години той боледуваше и рядко се показваше на обществени събития.Женен е за Бернадет, от която има две дъщери – Лоранс и Клод. Лоранс умира през 2016 г.Жак Ширак беше един от последните големи държавници в Европа, които определяха развитието на световната политика през втората половина на ХХ век и началото на ХХI. Той е кавалер на Кръста на Почетния легион и на редица други национални и чуждестранни отличия. ", "date": "2019.09.26", "title": "Бившият френски президент Жак Ширак почина на 86"}
{"url": "https://www.novinite.bg/articles/180649/Kitajska-kompaniya-udrya-yako-po-Apple", "text": "Китайската компания Xiaomi е съвсем близо до това да настигне Apple по продажба на смартфони, показват данните на анализаторите от IDC.За втората четвърт на 2019 г. американската компания е продала 33,8 милиона iPhone-а и заема отново трето място сред най-популярните марки. Веднага след това са Xiaomi с 32,3 млн. продадени бройки.От китайската компания са изключително доволни от успеха и вчера изпълнителният директор Леи Джун заяви, че ще се борят за третото място до края на годината.Xiaomi не се изкачи толкова мълниеносно до върха, колкото Huawei, които изместиха Apple още миналата година. Но постоянството в създаването на разнообразни модели бюджетни, но мощни устройства постигна своя успех.След удобно наместване на пазара, сега компанията си позволява и експерименти - като концептуалния Mi Mix Alpha, представен вчера. Смартфонът е с \"безкраен\" екран, увиващ се около целия корпус. Според компанията разработката му е отнела 2 години, 70 милиона в изследвания и разработка, и труда на около 1000 инженери.Според данните на IDC ситуацията на световния пазар се запазва - Samsung са първи, Huawei - втори, Apple и Xiaomi са рамо до рамо на трето и четвърто място, а пети са други китайци - Oppo.", "date": "2019.09.26", "title": "Китайска компания удря яко по Apple"}
{"url": "https://www.novinite.bg/articles/180640/Boeing-767-plamna-pri-kacane-na-rusko-letishte", "text": "56-ма души са пострадали при извънредно кацане на пътнически самолет Boeing 767 в източния руски град Барнаул. Boeing на московската авиокомпания Azur Air е бил принуден на прекъсне редовен рейс от Виетнам за Барнаул след възникнал пожар.Заради късо съединение се е възпламенила част от колесника на машината. При аварийното кацане са били ранени 56-ма души. Една от пътничките е била настанена в местна болница заради травми в областта на кръста и леки проблеми с бъбреците.\"Няма опасност за живота на пациентката\", това са заявили от здравното заведение. Заради инцидента трафикът на аерогарата е бил затруден за няколко часа.", "date": "2019.09.26", "title": "Boeing 767 пламна при кацане на руско летище"}
{"url": "https://www.novinite.bg/articles/180632/Vremeto-shte-bade-oblachno-moje-i-da-prevali", "text": "Атмосферното налягане днес ще бъде е по-ниско от средното за месеца. Вечерта ще започне да се повишава.Облачността ще бъде значителна и главно в следобедните часове ще има валежи от дъжд. На отделни места в Северна България ще прегърми. Вятърът, около обяд в Западна България, а до полунощ и в крайните източни райони, ще се ориентира от северозапад, ще е до умерен, в Дунавската равнина - временно силен. Максималните температури ще бъдат между 21° и 26°, в София около 22°.Над планините ще преобладава облачно и мъгливо време. На много места около и след обяд ще превали, в отделни райони и ще прегърми. Ще духа до умерен, по високите и открити части и временно силен западен вятър. Максимална температура на височина 1200 метра – около 17°, на 2000 метра – около 9°.Над Черноморието облачността ще бъде по-често значителна, на места с предимно слаби валежи. Вятърът ще е до умерен от юг-югозапад. Максимална температура на въздуха 21-25°. Температурата на морската вода е 21-23°. Вълнението на морето най-често ще бъде 3 бала.На 26.09.2019 слънцето ще изгрее в 07:18 часа и ще залезе в 19:18 часа. Продължителност на деня 12:00 часа.На 26.09.2019 луната ще изгрее в 03:55 часа и ще залезе в 18:23 часа. Осветеност на диска в 0h UT 11 %. Фаза на луната: след последна четвърт преди новолуние.", "date": "2019.09.26", "title": "Времето ще бъде облачно, може и да превали"}
{"url": "https://www.novinite.bg/articles/180633/V-Plovdiv-Sazdadoha-bezplatno-mobilno-prilojenie-za-badeshti-majki", "text": "Безплатно мобилно приложение в помощ на бъдещи майки създадоха в Пловдив, съобщава БНТ. Чрез него могат да се проследяват редица медицински показатели на бременната или желаеща да забременее, след което да се изпратят на нейния лекар.Учените, създали технологията, са на мнение, че тя ще повиши успеваемостта на асистираните бременности.Според статистиката всяка десета двойка в България и Европа има репродуктивен проблем. Ежегодно у нас се извършват почти 15 000 различни процедури на асистирана репродукция.Успешните обаче са едва 20-30%. По тази причина в продължение на две години клиничният ембриологд-р Борислав Матеев заедно с преподаватели от Техническия университет разработва мобилното приложение.Според д-р Матеев успеваемостта на реализираните бременности може да се повиши с до 10% благодарение на приложението.Чрез датчици и сензори технологията проследява денонощно температурата, количеството кислород в кръвта, физическия тонус и други показатели на пациентката и с помощта на изкуствен интелект анализира данните.По този начин се определя и най-благоприятния момент на зачеване, а при риск се задействат предупредителни аларми.Д-р Матеев съобщи, че в края на ноември ще се състои официалната световна премиера. Тя ще бъде в Германия по време на най-голямото медицинско изложение там.Интерес към приложението вече проявяват специалисти от Германия и Австрия.", "date": "2019.09.26", "title": "В Пловдив: Създадоха безплатно мобилно приложение за бъдещи майки"}
{"url": "https://www.novinite.bg/articles/180646/Hlapak-nabra-77-pati-telefon-112-za-1-mesec", "text": "8-годишен хлапак пощури властите като набра 77 пъти спешния телефон 112 за забавление в рамките на малко над месец. Това се случило от телефона на майка му, която му дала апарата да си играе.Обажданията започнали на 1 януари т. г. и продължили до 4 февруари. Междувременно жената виждала, че от телефона й е набиран номер 112, и попитала сина си той ли е звънял, при което детето обяснило, че по този начин си играе.Спешният телефон обаче не би следвало да бъде набиран, освен в случаите на опасносност, затова и се стигнало до локализиране на номера, от който се обажда дете и мълчи.Така майката била глобена с 200 лв., защото не е упражнила нужния контрол над сина си. Тя е обжалвала санкцията пред Карловския районен съд, но магистратите са потвърдили влизането й в сила.", "date": "2019.09.26", "title": "Хлапак набра 77 пъти телефон 112 за 1 месец"}
{"url": "https://www.novinite.bg/articles/180654/Zemetrasat-v-Istanbul-e-ranil-8-dushi-28-vtorichni-trusa-darjat-megapolisa-buden", "text": "Осем души са ранени при земетресението с магнитуд 5,8 край Истанбул днес, извършват се оценки на нанесените от труса щети, съобщи турският президент Реджеп Тайип Ердоган.Ердоган уточни на връщане от Ню Йорк след посещение в САЩ, че става въпрос за леко пострадали хора. По думите му някои сгради са понесли известни щети, но те тепърва ще се оценяват.Президентът добави, че според информацията, с която разполага, земетресението е било последвано от 28 вторични труса, но е възможно да има и нови.При земетресението са се срутили минаретата на две джамии в кварталите Авджълар и Саръйер. Две сгради са понесли щети в Султангази и Еюп.Превантивно са евакуирани държавната болница в Силиври заради пропуквания, шестетажен блок в Бейоглу и наклонила се сграда в Шириневлер.Към пожарната и полицията са подадени голям брой сигнали във връзка с труса, посочва още СиЕнЕн-Тюрк.Валийствата на Истанбул и Бурса обявиха, че учебните занятия в училищата на територията на двата окръга са отменени.Кметът на Истанбул Екрем Имамоглу написа в Туитър, че Истанбул остава нащрек.", "date": "2019.09.26", "title": "Земетръсът в Истанбул е ранил 8 души, 28 вторични труса държат мегаполиса буден"}
{"url": "https://www.novinite.bg/articles/180655/Nyakolko-koli-blasnaha-i-ubiha-peshehodec-hodil-po-sredata-na-patya-kraj-Sozopol", "text": "Затворен е пътят Бургас-Созопол, в района на квартал ”Крайморие”, заради катастрофа със загинал пешеходец, чиято самоличност все още не е установена.\r\nПо първоначални данни мъжът е вървял в средата на пътното платно, като е ударен последователно от няколко автомобила, съобщават от Областната дирекция на МВР-Бургас.\r\nОт там информират водачите на моторни превозни средства да използват обходния маршрут през с. Твърдица - с. Маринка - квартал \"Крайморие\".\r\nКатастрофата е станала около 20:35 ч. тази вечер. Предстои извършването на оглед и събирането на по-детайлна информация по случая. Образувано е досъдебно производство.\r\n", "date": "2019.09.26", "title": "Няколко коли блъснаха и убиха пешеходец, ходил по средата на пътя край Созопол"}
{"url": "https://www.novinite.bg/articles/180644/Moshtno-zemetresenie-raztrese-Istanbul-v-Burgas-ima-evakuaciya", "text": "Мощен трус рус бе усетен точно в 14:00 ч. в Бургаска област. Жители на Бургас, Карнобат, Айтос и морските курорти наоколо са силно уплашени.Земетресението разлюля дори и нискоетажните постройки в населени места. Заради силния трус са евакуирани служителите на Община Бургас, които в този момент са пред сградата на кметството. Епицентърът е на 66 км западно от Истанбул - в Мраморно море, на дълбочина 12 км с магнитут 5,9 по скалата на Рихтер.В същия район в рамките на два часа са регистрирани няколко труса. Най-силният от тях е в 13:59 ч., усетен и Югоизточна България. Очакват се още вторични трусове.", "date": "2019.09.26", "title": "Мощно земетресение разтресе Истанбул, в Бургас има евакуация"}
{"url": "https://www.novinite.bg/articles/180653/TEC-Marica-iztok-2-ima-zadaljeniya-ot-nad-600-mln-lv-kam-BEH", "text": "Малко над 600 млн. лв. са задълженията на ТЕЦ ”Марица-изток” 2 към БЕХ. Други задължения нямат”. Това заяви пред БНР министърът на енергетиката Теменужка Петкова. По думите ѝ това е и причината да се иска увеличение на капитала.\r\n„Увеличението на капитала на ТЕЦ \"Марица-изток\" 2 касае централата. Искаме да капитализираме част от задълженията, които ТЕЦ \"Марица-изток\" 2 има към Българския енергиен холдинг, да увеличим капитала. Така би постъпил всеки един и частен инвеститор в условията на пазарна икономика - тази теза ние защитаваме пред ЕК. Смятам, че има доста добър напредък. Надявам се до края на октомври да имаме решение на този въпрос\", обясни Теменужка Петкова в предаването \"Преди всички\". Дългът е генериран от емисиите\r\nОсновният проблем в ТЕЦ \"Марица-изток\" 2 е свързан с разходите за емисии, посочи енергийният министър и добави:\r\n„Централата работи много добре, тя е в много добро техническо състояние, но високите цени на емисиите повлияват върху финансовите параметри и резултат на ТЕЦ \"Марица-изток\" 2, а и на всяка една централа, която произвежда електрическа енергия от въглища. Цената на енергията в целия регион бележи покачване и една от причините е именно покачването на цените на емисиите в глобален мащаб\".\r\n„Въглищните централи заемат много важно място в електроенергийната система на страната. Повече от 46% от електрическата енергия се произвежда именно от тях, а през зимата този процент достига 60. Това определя стратегическото място и на комплекса „Марица-изток\", и на всички централи, които произвеждат електрическа енергия от въглища\", отбеляза Теменужка Петкова.\r\nТя добави, че международният консултант, нает от БЕХ, работи по анализ на адекватността на системата:\r\n„На базата на този анализ ние ще представим пред ЕК и механизма за капацитет, който е предназначен да гарантира сигурността на доставките, както и ликвидността на пазара на електрическа енергия не само в България, но и в региона\".\r\nАнализите на нашия икономически консултант показват, че ТЕЦ \"Марица-изток\" 3 и „КонтурГлобал\" към настоящия момент е възстановил напълно първоначалната инвестиция със съответната норма на възвръщаемост, съобщи министърът. По думите ѝ в разговори с „КонтурГлобал\" ще бъде намерено балансирано решение, което да удовлетворява и двете страни.\r\n„„КонтурГлобал\" е важна централа. Разчитаме и сме сигурни, че тя ще продължи да работи и ще работи при условията на пазара, както всички останали участници в него. Това ще покажат преговорите, които предстоят\".\r\nДнес министър Теменужка Петкова ще се срещне с ръководствата на централите от комплекса \"Марица-изток\" и синдикатите, с които ще обсъдят мерките за бъдещата работа на ТЕЦ-овете.\r\n", "date": "2019.09.26", "title": "ТЕЦ \"Марица-изток\" 2 има задължения от над 600 млн. лв. към БЕХ"}
{"url": "https://www.novinite.bg/articles/180639/Polfrijman-shte-pochaka-za-svoboda-varnaha-deloto-vav-VKS", "text": "Софийският градски съд отново изпрати на ВКС делото по искането за условно предсрочно освобождаване на Джок Полфрийман с изпълнени указания и доказателства за връчен препис от искането на главния прокурор за възобновяване на делото на осъденото лице. Това съобщиха от пресцентъра на СГС, предаде БГНЕС.Икономия на време, а не процесуален пропуск, е причината вчера съдията докладчик по делото да разпореди то да бъде изпратено незабавно във ВКС след уведомяване на страните за искането на главния прокурор. Съобщенията от получените уведомления щяха да бъдат допълнително внесени, докато делото се администрира във ВКС.БГНЕС припомня, че вчера Върховният касационен съд върна на Софийски градски съд делото на убиеца на българския студент Андрей Монов – Джок Полфрийман за окомплектоване.Във вторник главният прокурор Сотир Цацаров внесе искане Върховният касационен съд да възобнови производството по условно предсрочно освобождаване на Джок Полфрийман и да спре изпълнението на постановеното условно предсрочно освобождаване на осъдения за убийство австралийски гражданин.Полфрийман беше освободен от затвора на 20 септември. Той беше осъден през 2011 година на 20 години затвор, но понеже е излежал повече от половината от присъдата си, може да бъде пуснат предсрочно.Вчера от ВКС съобщиха, че заместникът на председателя на Върховния касационен съд (ВКС) и ръководител на Наказателната колегия Галина Захарова разпореди: Отказвам образуване на производство по искането на главния прокурор за възобновяване на в.н.ч.д. № 921/2019 г. по описа на Софийския апелативен съд (САС), вх. № 8820 от 25.09.2019 г. на ВКС.Делото, ведно с отделно постъпилите в регистратурата на ВКС с вх. № 8831 от 25.09.2019 г. приложения (\"3 тома досие\"), да се върне на Софийския градски съд (СГС) за изпълнение на указанията в обстоятелствената част на настоящото разпореждане.В разпореждането се посочва, че изпращащият първоинстанционен съд – СГС – не е изпълнил процедурата по чл. 424, ал. 3 от НПК. Липсват данни условно предсрочно освободеният осъден Джок Полфрийман да е получил лично препис от подаденото от главния прокурор искане за възобновяване на в.н.ч.д. № 921/2019 г. по описа на САС. Видно от предоставените на ВКС материали, въпреки че препис от искането е бил изпратен за връчване на условно предсрочно освободеното лице чрез началника на Дирекция \"Миграция\" по факс, по делото не е приложена надлежно подписана разписка, удостоверяваща, че преписът от искането за възобновяване е връчен на лицето, за което е предназначен.", "date": "2019.09.26", "title": "Полфрийман ще почака за свобода, върнаха делото във ВКС"}
{"url": "https://www.novinite.bg/articles/180651/Shefka-na-televiziya-v-Pazardjik-padna-ot-5-iya-etaj-i-zagina", "text": "Нелеп инцидент отне живота на 50-годишна жена от Пазарджик, която е паднала от терасата на 5-ия етаж на жилищен блок в града и е издъхнала. По данни на живеещи в района стана ясно, че това е шефката на новините в пазарджишката частна телевизия „ Телекабел“ Павлина Гаджева.Драмата е станала рано сутринта в центъра на града-на ул.“Есперанто“, където журналистката живе. Предполага се, че става дума за злополука – балконът няма парапет.Работи се обаче и по версията за самоубийство. Сигналът за случилото се е подаден около 8,20 часа, като в полицията се е обадил съсед, който излизал на работа и се натъкнал на страшната гледка.Когато линейката от „Спешна помощ“ била повикана и пристигнала за броени минути, жената още дишала и била откарана в местната областна болница в критично състояние. Въпреки усилията на лекарите обаче и от получените тежки травми 50-годишната жена е починала.В момента на местопроизшествието тече оглед от криминалисти, снемат се и показания на очевидци. По неофициална информация в последните няколко седмици жената не е била на работа и се лекувала, тъй като била изпаднала в депресия. Предполага се, че може и сама да е посегнала на живота си.", "date": "2019.09.26", "title": "Шефка на телевизия в Пазарджик падна от 5-ия етаж и загина"}
{"url": "https://www.novinite.bg/articles/180634/Dneven-horoskop-za-chetvartak", "text": "Ще се наложи да направите малък компромис в името на професионалното си израстване. Вслушайте се в думите на ваш близък. Може би ще чуете нещо, което ще ви насочи. Не се тревожете прекалено за неща, които не зависят от вас.За нещата, които не ви удовлетворяват, не съдете другите, а потърсете решение у себе си. С толерантното си отношение към неравностойните и беззащитните ще си спечелите нови приятели и ще се почувствате много по-добре, ако направите добро дело.Работата днес няма да ви предложи интригуващи предизвикателства, но пък в офиса ви очаква желаният от вас човек, пък бил той и колега или колежка. Закачката ще ви се отрази освежаващо. Не пропускайте случая да се разтоварите от напрежението.Представителите на останалите зодии могат да намерят дневния си хороскоп  ", "date": "2019.09.26", "title": "Дневен хороскоп за четвъртък"}
{"url": "https://www.novinite.bg/articles/180636/Dimitar-Berbatov-pochna-rabota-v-slavniya-Manchestar-Yunajted", "text": "Отказалият се от футбола само преди няколко дни бивш нападател Димитър Бербатов е започнал работа в Манчестър Юнайтед. Българинът е станал част от скаутското звено на \"червените дяволи\", съобщава изданието Sportslens.com. То се позовава на информация лично от мениджъра на бившия футболист Емил Данчев. Не се разкрива кога точно се е случило това назначение, но се съобщава, че той се занимава със скаутска дейност за клуба \"от известно време\". В последните дни се появи информация, че името на Бербатов може да се завърти сред вариантите за спортен директор на \"Олд Трафорд\". Оказа се, че все пак няма дим без огън и той е започнал работа в бившия си клуб, макар и не като шеф.Бербо окачи окончателно бутонките на пирона на 19 септември, след като година и половина не си намери нов клуб. За последно той носи екипа на индийския Керала Бластърс, но си тръгна от там на 4 март 2018 г. Сега обаче вече има нова роля извън терена.", "date": "2019.09.26", "title": "Димитър Бербатов почна работа в славния Манчестър Юнайтед"}
{"url": "https://www.novinite.bg/articles/180641/39-inovativni-produkti-sas-zlaten-medal-ot-Mejdunarodniya-panair-pod-tepetata", "text": "С уникален резултат завърши Конкурсът за иновативни продукти, организиран по време на 75-ия Международен  технически панаир в Пловдив.  39 експоната спечелиха златни медали от общо 40, които се състезаваха за най-високото пазарно отличие в българската индустрия.За първи път в своята история престижната надпревара отбелязва такъв финал, тъй като обичайно приза получават около 70% от участващите. „Всички претенденти представиха изделия от ново поколение, отговарящи на световните стандарти. В разработките за включени високи технологии и творчески идеи, а продуктите надминават очакванията на потребителите и се намират на границата между настоящето и бъдещето“, коментира д-р Иван Соколов, главен директор на Международен панаир Пловдив. Той беше и заместник-председател на  журито, оглавявано от председателя на Държавната агенция за метрологичен и технически контрол Петър Горновски.Най-много отличия – 15, бяха присъдени в категория „Електроника, електротехника, роботика, информационни технологии и телекомуникации“, тъй като това са сектори, в които приложението на върхови технологии е най-интензивно, обясниха от комисията. Тя  награди 12 експоната в раздел „Енергетика и екология, технология и управление на водите, химическа промишленост“, осем в „Машиностроене“ и 4 в „Транспорт и автосервизно оборудване“.  Призове получиха 19 разработки от Русия, страна партньор на ЕСЕН 2019.Сред победителите са и десет изделия, които обаче са предназначени не за индустрията, а за обучение, туризъм, комфорт в дома. Такива са две платформи –  за създаване на образователни сайтове и за споделени туристически пътувания, дъгов симулатор за заваряване, апарат за пречистена и алкална питейна  вода, пречиствателна станция за отпадни води за малки фамилни сгради, станция за бързо  зареждане на електромобили и други.Само за два дни имам пет сделки, а се подготвят още 20 договора, похвали се един от наградените. Друг определи приза като „аванс за бъдещето“. България имаше голям пазар на лазерна техника и ще си го върнем, заяви изложител, който участва за първи път и спечели медал.Официалната церемония за награждаването се проведе на 25 септември вечерта във Виенския павилион на Международен панаир Пловдив, който организира най-значимата технологична среща  на Балканите.  Генерален спонсор тази година е „Виваком“. Сред  партньорите на деловия форум вече е и Европейската асоциация за полиуреа  /PDA Europe/, чиято годишна конференция ще се проведе през месец ноември в Брюксел. Там водещи експерти ще представят технологии и материали за хидроизолация, за защита на различни материали и за износоустойчивост.Подобни изделия  са представени и на  Международния технически панаир. Той продължава до 28 септември с участието на близо 600 фирми от цял свят.", "date": "2019.09.26", "title": "39 иновативни продукти със златен медал от Международния панаир под тепетата"}
{"url": "https://www.novinite.bg/articles/180650/Prezidentat-sas-saboleznovatelen-adres-i-silni-dumi-za-Lyubomir-Levchev", "text": "Държавният глава Румен Радев изрази съболезнования на семейството, близките и колегите на Любомир Левчев по повод кончината на големия български творец.\"Богатото творчество и безспорният авторитет на Любомир Левчев – обичан поет и значим обществен глас, оказаха значително влияние върху редица поколения. Талантът и мъдростта му вдъхновяваха и респектираха. Даваха увереност, че овладяната сила на словото е незаменима духовна величина\", заявява държавният глава.\"Литературното наследство на Любомир Левчев – великолепните рими, създадени от интелигентен ум и голямо сърце, остава за цялото ни общество извор на възхищение и гордост\", подчертава още президентът Румен Радев.", "date": "2019.09.26", "title": "Президентът със съболезнователен адрес и силни думи за Любомир Левчев"}
{"url": "https://www.novinite.bg/articles/180643/Marinela-Arabadjieva-pak-e-v-aresta", "text": "Апелативният специализиран съд измени мярката за неотклонение на обвинената за данъчни престъпления и пране на пари Маринела Арабаджиева в по-тежка - задържане под стража.Съдът се мотивира с факта, че тя може да се лекува в болницата на затвора.На 18 септември мярката ѝ за неотклонение беше променена на „домашен арест” заради влошеното ѝ здравословно състояние.Арабаджиева страда от хипертония 2-ра степен и изхимична болест на сърцето.Съпругата на бизнесмена Ветко Арабаджиев бе екстрадирана от Испания на 30 май. Непосредствено след пристигането ѝ в София, тя бе привлечена към наказателна отговорност.Тя е обвинена за участие в организирана престъпна група, създадена с цел извършване на данъчни престъпления (при условията на съучастие и в рамките на продължавано престъпление), както и изпиране на пари.", "date": "2019.09.26", "title": "Маринела Арабаджиева пак е в ареста"}
