{"url": "http://www.novinite.bg/articles/158975/Jenite-u-nas-poluchavat-po-niski-zaplati-ot-majete", "text": "Жените у нас получават по-ниски заплати от мъжете, сочи доклад на Комисията за защита от дискриминация.Разликата между заплатите на двата пола е около 15%. Например, ако заплатата на една жена е 700 лева, мъж на същата позиция би получавал почти 810 лева.Най-често дискриминираните възрастови групи жени са между 25 и 34 години и между 55 и 64 години. Първите са се върнали след майчинство, а другата група са близо до пенсионна възраст и работодателят не иска да инвестира в квалификацията им.По-големи разлики в заплащането между мъже и жени има в Германия, Австрия, Обединеното кралство, Чехия и Словакия, а по-малка е разликата в Испания, Унгария, Полша и Румъния. Под ударите на дискриминацията на работното място казва, че попаднала и Даниела Събева. Работи от 15 години като IT специалист.Разказва, че бременността й не била добре приета от ръководителите й. Според доклад на комисията в групата на дискриминираните влизат жени с малки деца, жени с увреждания, както и тези с ниско образование. Според работодателите у нас обаче отношението към работещите жени не е по-различно от това към мъжете. Междувременно фирмата, в която работи Даниела, е била санкционирана заради дискриминация по признак пол.", "date": "2018.04.21", "title": "Жените у нас получават по-ниски заплати от мъжете"}
{"url": "http://www.novinite.bg/articles/158991/5-zaginali-i-mnojestvo-izcheznali-sled-incident-s-lodki-v-Kitaj", "text": "Петима души загинаха, а мнозина са в неизвестност, след като две лодки-дракони (голямо кану с глава на дракон) се преобърнаха и 60 души паднаха във водата в Южен Китай, съобщи държавната телевизия, цитирана от Асошиейтед прес и БТА.Според телевизията инцидентът е станал, докато лодките се подготвяли за утрешното състезание по река Таохуа в град Гуейлин. За момента не е ясно каква е причината за обръщането на лодките.От водата са били извадени пет тела и двама оцелели, а спасители търсят неуточнен брой хора, които се водят изчезнали.Китай се опитва да повиши безопасността около надпреварата с лодки-дракони, които се организират в цялата страна по време на фестивала Дуану. Той се провежда в периода около лятното слънцестоене и е в памет на китайския поет и министър от третото столетие преди новата ера Цюй Юан.", "date": "2018.04.21", "title": "5 загинали и множество изчезнали след инцидент с лодки в Китай"}
{"url": "http://www.novinite.bg/articles/158979/Razbiha-mreja-za-nelegalen-trafik-na-migranti-vav-Franciya", "text": "Мрежа за трафик на нелегални мигранти, прехвърлила във Франция между 2500 и 3000 албанци и косовари от година насам, е разкрита от френските власти и срещу девет души са повдигнати обвинения. Това съобщи Франс прес, като се позова на източници от правоохранителните органи.В парижкия регион и Североизточна Франция са били задържани за кратко 14 души и обвинения са повдигнати срещу 9 от тях, включително четиримата организатори на мрежата, уточняват източниците.Според следствието обвинените \"в състава на организирана група са съдействали за влизането в страната или нелегалния престой на чужденци\", посочи за АФП Фредерик Наон, прокурор на североизточния град Шомон. Трима от тях са задържани под стража, добави той.Мигрантите тръгвали от Албания с автобуси, минавали през различни страни и стигали до Франция, оставяйки временно част от пътниците в Италия, Германия и Белгия, обясни за АФП Кристиан Лажариж, директор на граничната полиция в Източна Франция. Превозваните до Франция косовари и албанци били стоварвани главно в Мец и Страсбург - средно четири автобуса седмично, а някои пристигали в страната със самолет. От мрежата са се възползвали \"между 2500 и 3000 души, всеки е плащал по 200 евро за билета си, което прави около 600 000 евро печалба\", изчисли Лажариж.За услугите по настаняване и придружаване мигрантите давали допълнително по 600 до 1200 евро на човек. На първо време са им помагали да си намерят жилище, вероятно и в подаването на молби за убежище, каза Лажариж. Документи в подкрепа на подобни молби били открити при обиски в автобуси, спрени през седмицата в Мец и Страсбург.", "date": "2018.04.21", "title": "Разбиха мрежа за нелегален трафик на мигранти във Франция"}
{"url": "http://www.novinite.bg/articles/158960/Slanchevo-i-toplo-vreme-ni-ochakva-do-23-gradusa", "text": "Днес времето ще бъде предимно слънчево, на места с леко увеличение на облаците в източните райони.Ще духа слаб до умерен северен вятър, според прогнозата на НИМХ към БАН.Температурите ще се движат в диапазона 15-23 градуса.В столицата термометрите ще покажат 20 градуса през деня, в Пловдив и Велико Търново - 22, във Варна и Бургас - 17. Най-топло ще е в Сандански, там градусите ще се повишат до 23.", "date": "2018.04.21", "title": "Слънчево и топло време ни очаква - до 23 градуса"}
{"url": "http://www.novinite.bg/articles/158961/Zemetresenie-s-magnitud-49-po-Rihter-v-Garciya-tazi-nosht", "text": "Земетресение с магнитуд 4.9 по Рихтер е регистрирано в Гърция тази нощ. Епицентърът на земетресението е бил в Егейско море, на 95 километра югоизточно от Солун.От Националния институт по геофизика, геодезия и география (НИГГГ) съобщиха, че земетресението не е усетено у нас.Трусът е регистриран в 03:20 часа в събота на дълбочина 10 км. Епицентърът е на 95 км югоизточно от Солун и на 3 км югоизточно от град Пефкочори. В 4:34 часа е последвал втори трус с магнитуд 4,1 по Рихтер", "date": "2018.04.21", "title": "Земетресение с магнитуд 4.9 по Рихтер в Гърция тази нощ"}
{"url": "http://www.novinite.bg/articles/158966/Vsichko-pri-aresta-na-Ivancheva-e-kakto-tryabva-zayavi-shefat-na-KPKONPI", "text": "\"Всичко при арестана Десислава Иванчева е свършено както трябва.\" Това обяви за ареста на кмета столичния \"Младост\" Пламен Георгиев - председател на новосъздадената Комисия за противодействие на корупцията и отнемане на незаконно придобитото имущество, цитиран от бТВ.Според него ареста не е бил показен, а тя трябвало да седи с белезници през цялото време заради случай, в който задържания се хвърлил в калта, за да изтрие белезите от белязаните пари.По думите му, Иванчева е първото лице, задържано с подкуп в толкова голям размер. Той е изненадан, че е имало хора, които са се обявили в защита на кметицата на \"Младост\" и допълни, че \"ако бяхме в държава на Запад от няс, никой нямаше да помисли да каже и дума в нейна защита\".Според него доказателствата, събрани по време на акцията, са достатъчни, за да има осъдителна присъда за Иванчева.", "date": "2018.04.21", "title": "Всичко при ареста на Иванчева е както трябва, заяви шефът на КПКОНПИ"}
{"url": "http://www.novinite.bg/articles/158982/Ankara-Garciya-se-prevarna-v-sborno-myasto-za-prestapnici", "text": "Турският министър на правосъдието Абдулхамит Гюл изпратил писмо до гръцкия си колега, в което се казва, че „Гърция се превърна в сборно място за престъпници“. Писмото на Гюл последва след решението на висш гръцки съд за освобождаване от ареста на бивш турски военен, съобщи Анадолската агенция, цитирана от БГНЕС.На 19 април най-висшият административен съд на Атина разпореди освобождаването на Сюлейман Йозкаянакчъ. Той е един от осемте бивши турски служители, избягали в Гърция ден след провалилия се опит за военен преврат от 15 юли 2016 г.", "date": "2018.04.21", "title": "Анкара: Гърция се превърна в сборно място за престъпници"}
{"url": "http://www.novinite.bg/articles/158970/Otkriha-kanabis-vav-vrachanskiya-zatvor", "text": "Надзирател във врачанския затвори е подал сигнал в полицията за намерена дрога.На нея попаднал при проверка на складово помещение.При направената проверка е установено, че се касае за канабис – общо 7 полиетиленови сгъвки зелена листна маса. По случая е образувано досъдебно производство.", "date": "2018.04.21", "title": "Откриха канабис във врачанския затвор"}
{"url": "http://www.novinite.bg/articles/158984/Zapochna-evakuaciya-na-buntovnici-ot-obshtini-razpolojeni-severoiztochno-ot-Damask", "text": "Бунтовници започнаха днес да се евакуират от общини, разположени североизточно от Дамаск, по силата на споразумение между режима и въстаниците от региона, съобщиха сирийските държавни медии, цитирани от Франс прес. \"Автобусите, превозващи терористи и семействата им, започнаха да заминават от Рухайба, Насирия и Джайруд в района Източен Каламун, насочвайки се към Северна Сирия\", съобщи днес официалната агенция САНА.Държавната телевизия показа как автобуси напускат селище, представено с името Рухайба. Според нея споразумението засяга съдбата на 3200 \"терористи\" и семействата им. Рухайба е разположена на 6 километра североизточно от Дамаск, а двете други селища - на няколко километра от нея в северна посока.Споразумението предвижда местните бойци да предадат на властите своите тежки и средни оръжия, също и складовете за боеприпаси, преди да бъдат прехвърлени с автобуси към бунтовническите зони на север - в град Джараблус, край границата с Турция, и в провинция Идлиб.Споразумения за евакуация под егидата на Русия се сключват все по-често в региона на Дамаск, докато сили на режима отблъскват бунтовниците, разположени близо до столицата, отбелязва АФП.", "date": "2018.04.21", "title": "Започна евакуация на бунтовници от общини, разположени североизточно от Дамаск"}
{"url": "http://www.novinite.bg/articles/158977/Za-shesti-pat-v-Sofiya-se-provejda-konkurs-za-domashna-bira", "text": "За шести пореден път в София ще се проведе конкурс за бира, приготвена в домашни условия. Организатор е Асоциацията на домашните пивовари в България. Тази година в девет категории се състезават над 230 различни бири от 12 държави. Събитието се провежда на на ул. \"Ангел Кънчев 1\".", "date": "2018.04.21", "title": "За шести път в София се провежда конкурс за домашна бира"}
{"url": "http://www.novinite.bg/articles/158969/21-april-praznik-na-Voennoto-kontrarazuznavane", "text": "Със заповед на началник-щаба на Българската войска от 21 април 1915 г. Военното контраразузнаване (ВКР) се обособява като самостоятелно звено.Празникът е обявен през 1996 г. В края на 1999 г. управление \"ВКР\" в МО става част от служба \"Сигурност - Военна полиция и Военно контраразузнаване\" към министъра на отбраната. В резултат на реформа в системата на националната сигурност от 1 април 2008 г. ВКР премина към ново сформираната Държавна агенция \"Национална сигурност\".", "date": "2018.04.21", "title": "21 април-празник на Военното контраразузнаване"}
{"url": "http://www.novinite.bg/articles/158990/Bum-na-varicela-ochakva-se-30-hil-dushi-da-se-zarazyat-ot-sharka-tazi-godina", "text": "2018-а ще е върхова за заболеваемостта от варицела. Само досега болните са с 2 хил. повече от същия период на миналата година. При 25 007 преболедували през 2017 г. - предимно деца, се очаква през 2018 г. те да са 30 хил., прогнозира д-р Ангел Кунчев – главен държавен здравен инспектор към Министерството на здравеопазването - на семинар „Ваксините действат, за да ни защитят“ във Велинград, проведен по инициатива на Българското сдружение по иновативна медицина във връзка с предстоящата Европейска имунизационна седмица (23 до 29 април).От 25-те хил. болни миналата година 460 са били приети в болница. Починали са двама възрастни. Сега навлизаме в по-епидемична година, след която ще има три, четири години светъл период, коментира д-р Кунчев. На база увеличената заболеваемост държавата планира включването на ваксината срещу варицела в националния имунизационен календар от 2020 г. „Много се надявахме да стане от 2019-а, но при консултации с индустрията се оказа, че и това е проблем. Ако искаме да имаме достатъчно количества, най-вероятно ще трябва да изчакаме до 2020.“ Моето мнение е, че е по-добре тя да бъде с препоръчителен характер, каза д-р Кунчев.В 17 европейски страни ваксинацията е задължителна, такава е тя и в САЩ от 20 години, където за периода има 80% намаление на заболеваемостта и смъртността от варицела. Сега имунизационният календар предвижда задължителни имунизациите срещу 11 болести: - туберкулоза; - вирусен хепатит Б; - дифтерия, тетанус, коклюш; - полиомиелит; - хемофилус инфлуенце тип Б; - пневмокови; - морбили, паротит, рубеола. Препоръчителните са срещу: - жълта треска; - хепатит А; - ротавируси; - човешки папиломен вирус; - грип; - менингококи; - бяс, коремен тих или ККХТ, когато се прилагат на лица, извън посочените в чл. 21, ал. 1, чл. 22, ал. 1 и чл. 23, ал. 1 от наредба 15 на МЗ. МЗ планира и друга промяна в календара – в него ще бъде включена противогрипната ваксина за една от уязвимите от усложнения групи - хората на възраст над 60 г. Безплатните ваксини за тях най-вероятно ще бъдат осигурени от 2019 г. и имунизацията ще може да се осъществи през есента на следващата година.„Планираме до август да сме готови с националната програма за профилактика на сезонния грип, след което Министерският съвет трябва да я приеме. Най-оптимистичният вариант за осигуряването на ваксините е от следващата година“, каза д-р Кунчев. Ваксините за тях ще бъдат осигурени в съответствие с препоръка на Европейския съвет от 2009 г. за достигане на над 75% имунизационен обхват срещу сезонен грип.Важно е да осигурим защитата на възрастните хора, защото те са най-потърпевши, подчерта д-р Кунчев и посочи, че обхватът у нас е най-ниският в Европа. Друга промяна в Националния имунизационен календар тази година ще е намаляването на броя на приемите на ваксини срещу туберкулоза и пневмококови инфекции, в съответствие с препоръки на СЗО и синхронизиране с европейската имунизационна практика.Срещу ваксинитеДанни, изнесени на семинара, показват, че официално отказите от задължителните имунизации не достигат и половин процент у нас и водещата причина за това е медицински показатели. Имунизационният обхват при различните задължителни ваксини е между 91.3% и 96.2%.Освен медицинските показатели, немалък е делът на необхванатите заради миграция. След приспадане на децата, които не живеят в страната, имунизационният обхват би се повишил с 3 до 7%. В страната има и 700 хил. здравно неосигурени, не без значение са и антиваксиналните настроения. За да се преодолее страхът от ваксините, от МЗ планират да направят информационни срещи между експерти и родители във всяка от 28-те области на страната.Такава вече е осъществена в Бургас. При над 2 млн. имунизации и реимунизации за година докладваните случаи за съмнения за нежелани реакции от ваксини са 60. От тях само при четири не е имало възстановяване. При един от тях е установено, че причината за проблема не е ваксината, а е генетичен, две са некласифицируеми, при един е възможно тя да е ваксината.Предстои и обявяването на обществена поръчка за доставката на ваксини за задължителни имунизации. Доставката вече ще е за двугодишен период, а не за 1 г.", "date": "2018.04.21", "title": "Бум на варицела: очаква се 30 хил. души да се заразят от шарка тази година"}
{"url": "http://www.novinite.bg/articles/158985/Arestuvaha-tri-momcheta-za-srednoshten-grabej", "text": "Трима тийнейджъри, извършили грабеж, са задържани след преследване с полицейски служители в Пазарджик. Грабителите са три момчета на 16 и 17 години, всичките от областния град.Екшънът се разиграл малко след 22.30 ч. снощи на кръстовище в областния град. 18-годишен пазарджиклия бил нападнат от непознати. Те му нанесли побой и отмъкнали мобилния му телефон заедно с връзка ключове.След получаване на сигнала за случилото се автопатрули от местното полицейско управление незабавно блокирали близкия периметър около местопрестъплението.В резултат на предприетите действия от органите на реда извършителите са арестувани малко след нападението. Непълнолетните са задържани за срок от 24 часа, а с тях работят разследващ полицай и инспектор от Детската педагогическа стая.", "date": "2018.04.21", "title": "Арестуваха три момчета за среднощен грабеж"}
{"url": "http://www.novinite.bg/articles/158962/Kim-Chen-un-Severna-Koreya-veche-nyama-nujda-ot-yadreni-i-raketni-opiti", "text": "Северна Корея вече няма нужда от ядрени и ракетни опити, обяви днес държавният ръководител Ким Чен-ун, цитиран от световните агенции. Севернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети.Решението е било взето на заседание на Централния комитет на управляващата Корейска трудова партия вчера. Ким аргументира този драматичен обрат с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той.Това изявление бе разпространено от севернокорейската държавна информационна агенция КЦТА и препредадено от южнокорейската Йонхап. \"Ние никога няма да използваме ядрено оръжие, ако против нашата страна няма ядрена заплаха или провокация\", дава да се разбере Северна Корея. Тя ще съсредоточи \"всичките си усилия върху създаването на силна социалистическа икономика и мобилизирането на човешките и материалните ресурси на страната с цел рязко повишаване на жизнения стандарт на (населението)\".Северна Корея обещава да не предава ядрено оръжие и технологии на други държави. КНДР ще се присъедини към глобалния процес на ядрено разоръжаване. Северна Корея, в съответствие със своята нова стратегия за развитие на социалистическа икономика, възнамерява да активизира диалога с международната общност за защита на мира на Корейския полуостров и на цялата планета, се казва още в изявлението. То дойде на фона на засилената дипломатическа активност около Северна Корея.Миналия месец Ким Чен-ун направи направи първата си официална визита, откакто дойде на власт през 2011 г. - в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп, датата и мястото за която все още не са определени, но принципно е решено тя да се състои в началото на юни. По-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер.Съединените щати, Южна Корея и Япония обаче продължават да настояват Северна Корея да се откаже от своята ядрена и ракетна програма, заради които ООН й наложи редица санкции. Дипломатическата активност бе предшествана от период на изостряне на напрежението и войнствена реторика. Северна Корея обяви, че е изпробвала успешно водородна бомба през септември, а през ноември - че е разработила нова балистична ракета, в чийто обсег е цялата територия на САЩ. На този фон Тръмп и затворената комунистическа страна си отправиха заплашителни послания. Напрежението спадна чувствително, след като Ким възприе по-спокоен и помирителен тон в новогодишното си послание и подобри отношенията на Севера с Юга.", "date": "2018.04.21", "title": "Ким Чен-ун: Северна Корея вече няма нужда от ядрени и ракетни опити"}
{"url": "http://www.novinite.bg/articles/158965/Urugvaj-otkazva-da-ekspulsira-ruski-diplomati", "text": "Уругвай съобщи, че е отхвърлил искане от САЩ да експулсира руски дипломати в отговор на отравянето на бивш руски агент във Великобритания, предаде Асошиейтед прес.Решението бе оповестено от уругвайското президентство. САЩ са отправили искането по време на срещата на Организацията на американските държави в столицата на Перу.Уругвайският външен министър Родолфо Нин Новоа нарече искането \"нахално\".\"Уругвай е суверенна държава, която определя собствена политика в отношенията с останалия свят\", каза той. Говорител на Бюрото по въпросите на Западното полукълбо в Държавния департамент на САЩ отговори, че \"би било нахално да се коментират поверителни дипломатически разговори\".", "date": "2018.04.21", "title": "Уругвай отказва да експулсира руски дипломати"}
{"url": "http://www.novinite.bg/articles/158967/Berlin-Udarite-na-SASht-Velikobritaniya-i-Franciya-v-Siriya-sa-nezakonni", "text": "Нанесените на 14 април от западни страни удари в Сирия противоречат на международното право, заявиха експерти от долната камара на германския парламент в експертно становище, цитирано от Франс прес и БТА.\"Използването на военна сила срещу държава, за да се накаже тази държава за нарушаването на международна конвенция, нарушава забраната за прибягване към насилие, която е част от международното право\", казват юристите на Бундестага в отговор на въпрос на радикалната лява партия \"Левите\", която се обяви против военната операция.В становището си експертите се позовават на декларация на Общото събрание на ООН от 1970 г., подчертаваща, че \"при воденето на международните си отношения държавите са задължени да се въздържат от използването на военна принуда\". Юристите освен това припомнят, че в миналото Съветът за сигурност на ООН също е отхвърлял използването на военна сила за наказание, определяйки го като \"несъвместимо с целите и принципите на ООН\".Правният мотив, предложен от Великобритания, която участва в ударите заедно със САЩ и Франция, не е убедителен, според оценката на германските експерти, до която АФП е получила достъп. Според Лондон международното право позволява ответни действия, за да се попречи на по-големи човешки страдания, и тези условия са били изпълнени след предполагаемата употреба на химически оръжия от режима на Башар Асад.Има основание да си зададем въпроса дали военните нападения наистина са подходящ инструмент, за да предотвратят други страдания в Сирия, отбелязват германските юристи.", "date": "2018.04.21", "title": "Берлин: Ударите на САЩ, Великобритания и Франция в Сирия са незаконни"}
{"url": "http://www.novinite.bg/articles/158968/Momche-postrada-pri-strelba-v-uchilishte-vav-Florida", "text": "17-годишно момче пострада при стрелба в училище във Флорида. Нападателят е бивш ученик.Той носел оръжието си в калъф за китара, мотивите му за нападението все още не са ясни. Пострадалото момче е без опасност за живота, то било простреляно в глезена.Инцидентът съвпадна с поредните масови протести срещу оръжията, които бяха организирани в различни градове на Съединените щати.", "date": "2018.04.21", "title": "Момче пострада при стрелба в училище във Флорида"}
{"url": "http://www.novinite.bg/articles/158972/Zatvoriha-jenski-fitnes-v-Sauditska-Arabiya-zaradi-neprilichno-video", "text": "Спортните власти в Саудитска Арабия затвориха женски фитнес център в Рияд заради рекламен видеоклип, който показва жена с прилепнало по тялото трико за тренировка. „Ние няма да толерираме това“, написа в Туитър шефът на спортната администрация Турки ал-Шейх, след като нареди да бъде отнет лицензът на фитнеса. Той също така наредил разследване и прилагане на наказателни мерки срещу тези, които са организирали излъчването на видеоклипа.Видеоклипът, който беше широко разпространен в социалните медии, показва жена с непокрита коса, която се намира във фитнес зала и рита боксова круша. Спортните власти казаха, че клипът съдържа сцени, които биха могли да покварят обществения морал.Сауд ал-Кахани, медиен съветник на кралския двор, похвали бързата реакция на спортния орган и написа в Туитър, че кралството е на пътя към \"умереност, но без морално разложение\".От жените се изисква да носят роби, покриващи тялото, и да покриват косите си на обществено място в кралството, което има едни от най-строгите ограничения за жените в света. Преди година полицията разпитва жена, след като тя се появи в серия от видеоклипове, първоначално поставени в Снапчат, облечена в изрязана фланелка, разкриваща пъпа й и минипола.Тя беше заснета да се разхожда в историческа крепост северно от Рияд и да си играе с пясъка на дюните. Жената беше освободена, без да й бъде повдигнато обвинение. От юни на жените в Саудитска Арабия за първи път ще им бъде разрешено да шофират, което е един от елементите на тенденцията към либерализиране нравите в кралството.", "date": "2018.04.21", "title": "Затвориха женски фитнес в Саудитска Арабия заради „неприлично“ видео"}
{"url": "http://www.novinite.bg/articles/158976/Velopohod-v-podkrepa-na-horata-stradashti-ot-hemofiliya", "text": "Велопоход в четири големи града събра колоездачи в подкрепа на българите, които страдат от хемофилия. Оказва се, че у нас за болестта се знае малко, а болните често са подложени на дискриминация.Шествието мина през централни софийски булеварди и завърши в Южния парк. Велообиколки имаше и в Пловдив, Варна и Бургас. В нея се включиха стотици българи. Инициативата се провежда за поредна година, а целта е обществото да научи повече за така наречената „кралска болест”.Макар за първи път да се качва на колело, Стивън може да се похвали със завидни умения. За разлика от повечето деца, той трябва да се пази дори от най-безобидното нараняване. Момченцето страда от хемофилия - генетично заболяване, при което кръвосъсирването е затруднено, а вътрешните кръвоизливи могат да застрашат живота. Инжекции поддържат доброто здравословно състояние на момчето.Хемофилията се оказва непозната за мнозина. Неотдавна болестта на Стивън създала проблем в детската градина, в която приели детето. Майката на момченцето се надява повече хора да научат за болестта.", "date": "2018.04.21", "title": "Велопоход в подкрепа на хората, страдащи от хемофилия"}
{"url": "http://www.novinite.bg/articles/158964/Trima-ubiti-pri-protesti-v-Nikaragua", "text": "Най-малко трима души бяха убити при протести в Никарагуа срещу промени в социалната система, предаде Ройтерс, като се позова на Червения кръст. Агенцията отбелязва, че смъртоносното насилие засилва натиска върху лявото правителство на президента Даниел Ортега.В Никарагуа вчера протестираха за трети пореден ден срещу влезлите в сила реформи, които увеличават вноските на работещите и понижават пенсиите. В четвъртък полицай и млад демонстрант бяха застреляни в столицата Манагуа. Един младеж е бил застрелян в Типитапа, североизточно от Манагуа. 48 души са получили медицинска помощ.Бивш лидер на лява партизанска групировка, обвиняван от критиците, че иска да установи семейна диктатура, Даниел Ортега е президент на Никарагуа от 2007 г. Неговата политика, която е смес от социализъм и пазарна икономика, осигури на централноамериканската страна солиден икономически растеж, отбелязва Ройтерс.Социалната реформа, която според правителството е необходима за фискалната стабилност, обаче предизвика ответни реакции, съпътствани от насилие. Местни телевизии, излъчвали пряко протестите, бяха спрени от ефир.", "date": "2018.04.21", "title": "Трима убити при протести в Никарагуа"}
{"url": "http://www.novinite.bg/articles/158971/Cvetanov-Opoziciyata-se-izjivyava-kato-upravlyavashta", "text": "Цветан Цветанов отказа да влиза отново в сблъсък с опозицията по темата \"Сигурност\". В последните дни прехвърчаха искри между президент, управляващи и опозиция след заседанието на Консултативния съвет. Той коментира, че тези спорове трябва да се водят с политически послания, а не обиди.\"Опозицията отново се възприема като управляваща и започва да мачка политическия си опонент, защото и във вчерашния ден имаше закани от БСП, че трябва да внимавам какво говоря, защото може да се заведат съответните дела за клевета или каквото и да било\", каза Цветанов.\"Не трябва в никакъв случай на провокацията да отговаряш с провокация и затова няма да отговарям по същия начин и да принизяваме политическата класа, че може да прави и да генерира само напрежение и да прави махленски дебати\", допълни той.", "date": "2018.04.21", "title": "Цветанов: Опозицията се изживява като управляваща"}
{"url": "http://www.novinite.bg/articles/158988/Germaniya-Severna-Koreya-da-razkrie-yadrenata-i-raketnata-si-programi", "text": "Външният министър на Германия Хайко Маас заяви, че обявеното от Северна Корея прекратяване на ядрените и ракетните изпитания е крачка в правилната посока, но допълни, че Пхенян трябва да разкрие оръжейните си програми, предава Reuters, цитирана от \"Фокус\".„За да се влезе в сериозен политически процес, насочен към пълното ядрено разоръжаване на Северна Корея, е необходимо Пхенян да следва специфични стъпки и да разкрие напълно своите ядрена и ракетна програми по начин, по който това да се провери“, заяви Маас. „Това искане е в съответствие с очакванията на международната общност“, допълни той.", "date": "2018.04.21", "title": "Германия: Северна Корея да разкрие ядрената и ракетната си програми"}
{"url": "http://www.novinite.bg/articles/158978/Cvetanov-Neka-sporim-za-politiki-i-da-ne-izpolzvame-lichni-napadki", "text": "Като политици не трябва да допускаме разделение сред обществото, провокирано от нашето поведение, заяви председателят на ПГ на ГЕРБ и заместник-председател на партията Цветан Цветанов пред над 140 жени от цялата страна в рамките на шестата политическа академия на Жени ГЕРБ във Вършец, съобщиха от пресцентъра на партията. Организатори на събитието са Жени ГЕРБ и Фондация \"Конрад Аденауер\".Според Цветанов заиграването със страховете, конфронтациите, личните нападки и махленските дебати нямат място в политиката. Споровете си струват, когато са за политики, смята той. \"Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти\", е обяснил Цветанов и е добавил, че днес никой не говори за икономическия растеж, за кохезионната политика, за увеличението на заплатите, а това са истински важните теми. \"Дебатът ще се върне в правилната плоскост, когато спрем да отговаряме на нападките\", е допълнил зам.-председателят на ГЕРБ.\"По време на КСНС Румен Радев не успя да даде разумно обяснение защо назначеният от него служебен кабинет побърза да завърши процедурата по избор на нови бойни самолети. Попитах и защо е допуснал служебното правителство да подпише толкова неизгодни за нас дългосрочни договори в сферата на отбраната, а той прехвърли отговорността на тогавашния министър. Този министър сега е негов съветник\", е посочил Цветан Цветанов.Той е коментирал, че в становището, с което КСНС е трябвало да излезе след края на заседанието, никъде не е фигурирала позицията на страните-членки на ЕС за химическите атаки в Сирия, Резолюцията на ООН от 2013 г., позицията на Могерини за тези атаки, позицията на НАТО, която гласеше, че информацията на САЩ, Великобритания и Франция е напълно достатъчна, за да се направи прецизно унищожаване на точки, в които се изработват химически оръжия. \"В това становище по-скоро имаше припокриване с позицията на Русия\", е добавил Цветанов.По думите му БСП е изкривила дебата по много теми, като за пореден път от партията са се заиграли със страховете на хората. \"Примерите са много - провалът на европредседателството, рухналата ограда по границата с Турция, отделянето на Кърджали от България, злоупотребите в санирането и Истанбулската конвенция. До 15 декември БСП са организирали редица кръгли маси и са правили парламентарни питания в желанието си да натиснат властта по-бързо да ратифицира Конвенцията. След това усетиха накъде духа вятърът и промениха позицията си. Това е БСП. Този техен подход ще продължи и занапред\", е анализирал председателят на ПГ на ГЕРБ.\"Когато отсъстваш от дебатите от важните теми и нямаш алтернативни решения, стигаш до крайности като тази да употребиш хората с увреждания. След измисления скандал на БСП някой разбра ли, че от седмици вече има свикани работни групи, които търсят легитимни източници за допълнително финансиране за децата с увреждания. Някой разбра ли, че в бюджета за 2017 г. за първи път бяха отделени 162 млн. лв. за децата с увреждания, а този за 2018 г. средствата са с 82 млн. лв. повече?\", е попитал Цветанов. Според него през септември и октомври миналата година всички хора са асоциирали председателството само с ремонта на НДК. \"Днес няма делегация, която да си е тръгнала от София и да не е била възхитена\", е добавил Цветан Цветанов. Той е казал още, че най-голямата отговорност в днешно време пред политическата класа е да отстоява и да допринася за евроатлантическата ориентация на България. \"Ние сме избрали нашия път. Ние сме част от ЕС и НАТО, а няма по-голяма гаранция за сигурността ни от това\", е допълнил зам.-председателят на ГЕРБ. \"Икономическият растеж и рекордният БВП ни дава възможност да отделяме повече средства за различните сфери - отбрана, образование, пътна инфраструктура и др. Това е нашата философия, това е философията на десните системни партии - да се харчи толкова, колко си изкарал.Всеки друг подход носи рискове от кризи\", е подчертал Цветанов и е допълнил, че е изключително радостен, че в момента се работи активно по реализирането на ключовите за региона АМ \"Хемус\" и пътят Ботевград-Видин.", "date": "2018.04.21", "title": "Цветанов: Нека спорим за политики и да не използваме лични нападки"}
{"url": "http://www.novinite.bg/articles/158980/Volen-Siderov-se-sreshtna-s-glavata-na-Krim-v-Yalta", "text": "Лидерът на Атака Волен Сидеров се срещна със Сергей Аксьонов - глава на Република Крим. Това стана по време на големия икономически форум в Ялта, където присъстват четирима представители на партия Атака, съобщи за медиите пресцентърът на партията.Сидеров и Аксьонов са обсъдили развитието на туризма, бъдещите икономически отношения и си обещаха да поддържат връзка и занапред. По-рано през деня Сидеров се включи в дискусия на тема ЕС-Русия на икономическия форум. Пред участниците той заяви, че България в момента има чудесния шанс да бъде посредник между Евросъюза и Русия, защото към този момент председателстваме Съюза. \"Нашето присъствие в управлението на България дава резултат, тъй като съвсем наскоро премиерът взе решение да не се експулсират руски дипломати след случая \"Скрипал\". Ако беше друга коалиция може би отношенията с Русия щяха да бъдат други\", коментира председателят на Атака.По отношение на близкото бъдеще той е оптимист, защото след евроизборите ще има по-голямо присъствие в Европа на патриотични и консервативни партии като Атака и те ще оказват въздействие на своите правителства.Пред АЛФА ТВ в Ливадийския дворец в Ялта Сидеров заяви още, че тракането на оръжия не може да стресне Русия, а Доналд Тръмп трябва да намери баланса в себе си. \"Ясно е, че големите сили никога няма да се заобичат, но те трябва да успеят да се договорят, както са направили Рузвелт, Сталин и Чърчил след Втората световна война. Именно тук, в Ливадийския дворец, тримата големи, както ги наричат, показват как може да се осъществи разговор, независимо от различията. Тръмп трябва да намери пътя и да излезе от капана на лобитата. Ако не го направи, той ще изостане от световните лидери. Защото дори Меркел започва да се усеща какъв е правилният път.Консерватизмът се надига в Европа, Европа е част от Евразия и нормалните отношения с Русия трябва да се възстановят. Всичко останало е абсурд, който не може да продължава дълго\", завърши Сидеров.", "date": "2018.04.21", "title": "Волен Сидеров се срещна с главата на Крим в Ялта"}
{"url": "http://www.novinite.bg/articles/158987/BDJ-puska-predvaritelna-prodajba-na-bileti-za-praznichnite-dni", "text": "От 23 април (понеделник) „БДЖ-Пътнически превози” ЕООД въвежда предварителна продажба на билети за всички бързи влакове през периода на почивните дни по повод Деня на храбростта (Гергьовден), съобщава БГНЕС. С цел осигуряване на комфортно пътуване за пътниците през празничните дни, ще бъде въведена организация за повече влакове по основните направления в страната да се извършва задължително закупуване на запазено място.Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди, съобщават от холдинга. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване.Предварителната продажба на билети, която железопътният превозвач стартира, ще се извършва във всички гари и железопътни бюра в страната през периода от 23-и април до 7-и май. Информация за изчерпаните места във влаковете ще се подава постоянно на място на билетните каси и по високоговорителната уредба в гарите, както и на официалната интернет страница на БДЖ (www.bdz.bg).Пътниците ще бъдат информирани на билетните каси в случаите, когато са изчерпани седящите места и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътника в купейните вагони и до 10 пътника в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час.", "date": "2018.04.21", "title": "БДЖ пуска предварителна продажба на билети за празничните дни"}
{"url": "http://www.novinite.bg/articles/158974/Zapochna-planoviyat-godishen-remont-na-Peti-blok-na-AEC-Kozloduj", "text": "Започна плановият годишен ремонт на Пети блок на АЕЦ \"Козлодуй\", като енергоблокът е бил спрян тази нощ в 2 часа и 11 минути, съобщиха от информационния център на атомната централа.Дейностите, планирани за периода на спирането, трябва да осигурят безопасна, надеждна и ефективна експлоатация на 1000-мегаватовата ядрена мощност през следващата горивна кампания, се допълва в съобщението.В рамките на плановия престой на блока ще бъдат извършени превантивно техническо обслужване и ремонт на оборудването, функционални изпитания, както и презареждане на реактора със свежо ядрено гориво. Плановият годишен ремонт се предвижда да завърши в края на месец май.Шести блок на АЕЦ \"Козлодуй\" работи с натоварване от 104 процента, след успешното приключване на проекта за повишаване на мощността, допълват от централата.За първото тримесечие на 2018 г. двата блока на атомната централа са произвели 4 543 511 мегаватчаса електроенергия, при спазване на всички изисквания за безопасност.", "date": "2018.04.21", "title": "Започна плановият годишен ремонт на Пети блок на АЕЦ \"Козлодуй\""}
{"url": "http://www.novinite.bg/articles/158981/FBR-dava-milion-dolara-za-svedeniya-za-amerikanec-izcheznal-v-Siriya", "text": "Федералните власти на САЩ предложиха награда от един милион долара за всякакви сведения, подпомагащи издирването на американския журналист Остин Тайс, изчезнал в Сирия преди повече от пет години, предаде Франс прес. Агенцията, предложила наградата - ФБР, уточни, че тази стъпка не е свързана \"с никакво конкретно събитие\".Тайс изглежда е единственият американски журналист, държан все още в плен в Сирия, която се нареди сред страните, най-опасни за военни репортери, посочва агенцията. Възнаграждението ще бъде изплатено за \"информация, довела директно до откриването, спасяването и връщането жив и здрав\" на репортера.Сведенията може да бъдат съобщени чрез имейл на адрес findaustintice@fbi.gov, чрез сайта tips.fbi.gov или чрез американските консулства в чужбина, уточни ФБР. Независим журналист, Тайс работеше за пресгрупата \"Макклачи нюзпейпърс\", в. \"Вашингтон пост\", телевизия Си Би Ес и други медии като Би Би Си, АФП и Асошиейтед прес. Той бе отвлечен недалеч от Дамаск на 14 август 2012 г., малко след като навърши 31 години.Семейството му отправи не един апел, за да получи сведения за съдбата му, твърдейки, че роднините на Тайс го смятат за жив. В петък правозащитната организация \"Репортери без граници\" приветства решението на ФБР и изрази надежда предложеното възнаграждение да окуражи хора, способни да предоставят някакви данни за съдбата на Остин Тайс.", "date": "2018.04.21", "title": "ФБР дава милион долара за сведения за американец, изчезнал в Сирия"}
{"url": "http://www.novinite.bg/articles/158963/Zapochvat-zasileni-proverki-na-avtobusi-koito-prevozvat-uchenici", "text": "Засилени проверки на автобуси, които превозват ученици, планира Агецния \"Автомобилна администрация\". Те ще започнат през май, когато се организират най-много пътувания за зелено училище. През последната година при такива проверки са съставени над 30 акта за различни нарушения.Румен Таслаков - началник \"Контрол и статистика\", ДАИ: Най-често фактически за липса на удостоверение за звездна категоризация. Другото фактически - нарушенията са свързани с управление на водача в тъмната част на денонощието, което законът не допуска това нещо. Другото са свързани с режима на труд и почивка на водача - прекъсванията и почивките на водача, който е управлявал повече от работното време.", "date": "2018.04.21", "title": "Започват засилени проверки на автобуси, които превозват ученици"}
{"url": "http://www.novinite.bg/articles/158973/Kralica-Elizabet-II-stava-na-92-godini", "text": "Продължават да растат залозите за датата, на която ще се роди третото дете на принц Уилям и съпругата му Кейт. Според съобщения в британските медии, бебетото може да се появи днес - деня, в който кралицата има рожден ден. Елизабет Втора днес навършва 92 години.В нейна чест в Роял Албърт хол ще има концерт. Сред участниците са Том Джоунс, Кайли Миноуг, Стинг.По традиция кралицата празнува в тесен семеен кръг. Днес тя ще наруши обичайното честване и ще посети концерта.", "date": "2018.04.21", "title": "Кралица Елизабет II става на 92 години"}
{"url": "http://www.novinite.bg/articles/158989/ES-i-OON-shte-badat-domakini-na-konferenciya-za-Siriya", "text": "ЕС и ООН ще бъдат домакини на предстоящата среща на високо равнище в Брюксел за конфликта в Сирия, в която ще се съберат 85 отделни делегации, предава NewEurope. Върховният представител на ЕС по въпросите на външните работи и политиката на сигурност Федерика Могерини ще председателства съвещанието заедно с Йоханес Хан, еврокомисарят по преговорите за съседство и разширяване, и Христос Стилиянидис, европейски комисар по хуманитарната помощ и управлението на кризи, съобщава \"Фокус\".Представител на ООН ще бъде заместник-генералният секретар по хуманитарните въпроси Марк Лоукок, специалният пратеник на Сирия Стефан де Мистура и върховният комисар за бежанците Филипо Гранди. Те ще се присъединят към Генералния директор на Международната организация по труда (МОТ) Гай Райдър. Анкара информира официалните представители на ЕС, че заместник министър-председателят Мехмет Шимшек ще ръководи турската делегация.Всички държави-членки на ЕС ще бъдат представлявани на равнище външни министри и ще се присъединят към техните партньори от Алжир, Австралия, Бахрейн, Бразилия, Канада, Китай, Египет, Светия престол, Исландия, Индия, Иран, Япония, Ливан, Лихтенщайн, Мексико, Норвегия, Пакистан, Оман, Катар, Република Корея, Саудитска Арабия, Швейцария, Обединените арабски емирства и Съединените щати. Делегацията на Вашингтон няма да бъде оглавявана от встъпилия държавен секретар Майк Помпео, тъй като номинацията му от президента Доналд Дж. Тръм все още не е официално потвърдена от Конгреса на САЩ.", "date": "2018.04.21", "title": "ЕС и ООН ще бъдат домакини на конференция за Сирия"}
{"url": "http://www.novinite.bg/articles/158983/Nikolina-Angelkova-Rastej-ot-25-otchita-turizmat-v-Balgariya", "text": "В последните две години туризмът в България отчита растеж от над 25%. През миналата година близо 8,9 млн. са чуждестранните туристически посещения, от които 5,3 млн. са избрали да посетят Черноморието.Това заяви министърът на туризма Николина Ангелкова пред делегатите от Световния съвет за пътувания и туризъм (WTTC), съобщи пресслужбата на МТ. Тя участва като говорител в панел, посветен на темата за основната роля на общностите в развитието на туризма.Министърът посочи още, че в момента се работи отделните регионите в страната да бъдат разделни на девет обособени туристически района. Например Черноморието ще бъде разделено на два района - Северно и Южно. В създаването им участие имат и всички местни структури - общините, местните организации и бизнесът, обясни министър Ангелкова. Предлагаме качество - не само един туристически пакет, а цяло изживяване. И това е придружено с топлота и гостоприемство на местните хора.Министърът коментира, че пътуванията спомагат за общуването и опознаването между хората. Туризмът има и образователен елемент, благодарение на който се насърчава разбирателството между народите, допълни още тя. В повечето държави има повече туристи в големите населени места, разбира се, докато в по-малките, в провинцията, няма толкова много хора. Същото се отнася и за България. Затова целта на министерството е да се фокусира върху привличането на туристи в цялата страна. Затова сме се фокусирали върху културно-историческото ни наследство. България е на трето място в Европа по открити артефакти.Българското министерство на туризма разработи 8 тематични маршрута, обобщаващи над 150 културни обекта в повече от 70 места в България, заяви министърът. И поясни, че културни-историческите дестинации са достъпни на интернет страницата на ведомството. Създаването и популяризирането на тези дестинации оказва важна роля за развитието на местните атракции, като благодарение на тях в някои от обектите по маршрутите е достигнато 90 на сто увеличение на посещенията, посочи още министър Ангелкова.Тя акцентира, че популяризирането на дестинациите е шанс за местните общности да осигуряват заетост в дадените региони и за създаването на социално-икономическа стабилност. Това е важна стъпка към повишаване на конкурентоспособността на целия сектор и устойчивото развитие на туризма, допълни още министърът.", "date": "2018.04.21", "title": "Николина Ангелкова: Растеж от 25% отчита туризмът в България"}
{"url": "http://www.novinite.bg/articles/158986/Specslujbite-predotvratili-teroristichni-atentati-v-Erevan", "text": "Службата за национална сигурност на Армения е арестувала двама заподозрени, които са подготвяли терористични актове в Ереван, предава ТАСС.„Двама привърженици на въоръжената групировка „Сасна Црер“ и на Жирайр Сефилян, по предварителни данни, са придобили експлозиви и са планирали да извършат терористични актове в оживени части на столицата“, отбелязва Службата за национална сигурност. Заподозрените са искали да поставят експлозиви на площад Свобода, в търговски център „Далма Гардън Мол“ и на други обществени места в Ереван.„Така арестуваните са искали да всеят паника, да упражнят натиск върху държавните органи и да повдигнат определени искания от властите на страната“, съобщава Службата.", "date": "2018.04.21", "title": "Спецслужбите предотвратили терористични атентати в Ереван"}
