{"url": "http://www.novinite.bg/articles/155232/Barz-vlak-blasna-lek-avtomobil-na-jp-prelez", "text": "Бърз влак блъсна лек автомобил на жп прелез в с. Лесичери. Сигнал за инцидента е получен в 11:20 ч., предаде Нова телевизия.По първоначална информация лек автомобил с варненска регистрация, пресичайки жп прелеза, е бил блъснат от бърз влак, движещ се по направление София - Варна.Водачът е загинал на място. Очаква се на мястото да пристигне дежурна група и да бъде извършен оглед. Причините са в процес на изясняване.", "date": "2018.01.06", "title": "Бърз влак блъсна лек автомобил на жп прелез"}
{"url": "http://www.novinite.bg/articles/155214/Ochakva-ni-slanchevo-vreme", "text": "Днес над по-голямата част от страната ще бъде предимно слънчево. На места в низините и около водните басейни ще има мъгла или ниска слоеста облачност. Ще духа слаб до умерен южен вятър. Максималните температури ще са между 9° и 14°, за София около 10°.Атмосферното налягане ще се повишава и ще се доближи до средното за януари. Над планините ще е предимно слънчево. Вятърът навсякъде ще се ориентира от запад-югозапад и ще е предимно умерен. Максималната температура на височина 1200 метра ще е около 11°, на 2000 метра – около 5°.По Черноморието ще е предимно слънчево. Ще духа слаб до умерен вятър от юг-югозюпюд. Максималните температури ще са 10°-12°. Температура на морската вода е 9°. Вълнението на морето ще бъде 1-2 бала. ", "date": "2018.01.06", "title": "Очаква ни слънчево време"}
{"url": "http://www.novinite.bg/articles/155231/Majkata-na-ubitiya-Bobi-ne-vyarva-che-izdirvaniyat-Rosen-Angelov-e-vinoven", "text": "Не само, че съм убедена, но има доказателства, че полицията и прокуратурата не са търсели Росен Ангелов, когото сочат за убиец на сина ми и още петима души. Това заяви пред \"24 часа\" майката на убития в Нови Искър Боби - Стефка.\"След като е бил обявен за издирване, за да влезе в затвора, той си е взел мобилен телефон на изплащане, пуснал си е и интернет. Дори му е заведено изпълнително дело, но наблюдаващият прокурор не го е знаел\", коментира почернената майка.\"Не вярвам Росен да е убиецът, по-скоро ми се струва изкупителна жертва\", коментира тя. Стефка обясни, че я държат в пълно неведение относно хода на разследването.Според нея било необяснимо защо Росен ще убива Кети, сочена за негова любовница, на място, далеч от семейството й, а часове по-късно ще застреля и тях при положение, че никой не го е видял. \"Той така или иначе се е укривал, защото вече е бил издирван\", обоснова се жената. \"Вчера казаха, че са готови балистичните експертизи, а мен никой не ме е информирал. Дори не ми казват кога ще освободят тялото, за да мога да погреба сина си\", каза още жената.По думите й всички, които са виждали Росен и са знаели, че той е издирван, са за затвора. \"От това, което чета по медиите, той се е разхождал свободно из гората, ходил е и при приятели в \"Дружба\". Това не е криене\", споделя още жената.По-рано тази сутрин бившият шеф на Национална полиция генерал Васил Василев коментира, че като осъден преди 8 години, съдът е трябвало да вкара Росен Ангелов в затвора. \"Лошо е издирван преди. Сега много неща се знаят за него, а преди явно не е било така. Сигурно има много подобни случаи. Не може да си заврем главата в пясъка и да кажем, че няма такива случаи у нас\", коментира ген. Василев.\"Росен не е издирван, оставен е, развивал се е в негативна посока. Но обществото също има вина\", каза генералът. Според него кметът на Луково, като орган на власт, е можел да провери кой се е самонастанил във въпросната къща, където се твърди, че доскоро се укривал Ангелов. \"Освен това се видя, че е стрелял по шишета и ламарина. Вдигало се е шум, но никой от съседите не е обърнал внимание\", обясни генералът къде според него е пропускът и на обществото. \"Росен ще огладнее. Ще се намокри, ще му стане студено. Ще тръгне да влиза по вилите. Не дай си боже да види възрастни хора или други в някоя от вилите, няма да се посвени да ги ликвидира\", каза генерал Василев.", "date": "2018.01.06", "title": "Майката на убития Боби не вярва, че издирваният Росен Ангелов е виновен"}
{"url": "http://www.novinite.bg/articles/155221/170-godishninata-ot-rojdenieto-na-Hristo-Botev", "text": "Днес се навършват 170 години от рождението на поета и революционер Христо Ботев (6 януари 1848 г./25 декември 1847 г. по стар стил – 1 юни 1876 г.).Той живее само 28 години, но остава в националната памет, както с творчеството си, така и с революционното си дело.Христо Ботев е роден в семейството на даскал Ботьо Петков и Иванка Ботева. В ранните си години учи в Карлово, Калофер и Одеса. Впоследствие известно време е учител в бесарабското село Задунаевка. Когато през 1867 г. се завръща в Калофер, започва да проповядва бунт срещу чорбаджии и турци, след което окончателно напуска Калофер. По това време във вестник „Гайда“, редактиран от Петко Р. Славейков, е публикувано първото стихотворение на Ботев – „Майце си“. В края на 1867 г. заживява в Румъния. Работи в Браила като словослагател при Димитър Паничков, където се печата в. „Дунавска зора“. През следващите години се мести от град на град, известно време живее заедно с Васил Левски.През 1872 г. е арестуван за конспиративна революционна дейност и изпратен във Фокшанския затвор, но освободен след застъпничеството на Левски и Каравелов. Започва работа като печатар при Каравелов, а по-късно – като сътрудник и съредактор на революционния орган. Работи актовно като журналист и под негова редакция излиза новият орган на революционната партия – в. „Знаме“.Априлското въстание го подтиква да създаде чета, на която става войвода. От Гюргево се качва с част от четата на кораба „Радецки“ и на 17 май принуждават капитана да спре на българския бряг. На 20 май 1876 г. е последният тежък бой на четата. Привечер след сражението куршум пронизва Ботев.Тържествата за 170-годишнината от рождението на героя започнаха още вчера в родния му град – Калофер. Днес те ще продължават с митинг-поклонение в мемориалния комплекс „Христо Ботев“ и полагане на „Гирлянд на славата“ пред паметника на националния ни герой.В София тържествена церемония ще има в 13:00 ч. пред бюст-паметника на Ботев в Борисовата градина.Вчера, по повод годишнината, министърът на транспорта, информационните технологии и съобщенията Ивайло Московски, кметът на София Йорданка Фандъкова и председателят на Общонародната фондация „Христо Ботйов“ Боян Ботйов валидираха пощенско-филателно издание на тема „170 години от рождението на Христо Ботев“.Пощенската картичка има колекционерска стойност, тъй като пресъздава за пръв път портрет на Ботев, нарисуван от известния български художник Александър Поплилов.Част от събитията, посветени на годишнината, е и откриването на мраморен бюст на Ботев, дело на скулптура Йордан Кръчмаров, във фоайето на Музея за история на София.В 11:00 ч. Община Стара Загора и Старозагорският гарнизон организират тържествен общоградски ритуал за полагане на венци и цветя пред бюст-паметника на Ботев в парк „М. М. Кусев“. Час по-късно, в парка до комплекс „Езерото“, свещеници от Българската православна църква ще извършат водосвет и освещаване на бойните знамена на формированията от гарнизон Стара Загора.На 18 януари в Народното събрание ще бъде учреден Национален инициативен комитет за честване на 170 години от рождението на Ботев, обяви председателят на парламента Цвета Караянчева. Предвидено е през цялата 2018 г. в цялата страна да има събития в памет на революционера.", "date": "2018.01.06", "title": "170-годишнината от рождението на Христо Ботев"}
{"url": "http://www.novinite.bg/articles/155216/Bogoyavlenie-e-", "text": "Днес Православната църква отбелязва Богоявление - Йордановден, третият по значимост християнски празник през годината. Според библейската легенда на този ден Иисус Христос е покръстен във водите на река Йордан от Йоан Кръстител. В момента на кръщението небето се отваря и Светият дух слиза върху Христос във вид на гълъб, а от небето се разнася глас: \"Този е моят възлюбен син, в когото е моето благоволение\". Оттук идва и названието на празника -Богоявление.Тази сутрин от 8,30 ч. се очаква българският патриарх Неофит да оглави празничната Св. Литургия в катедралния храм „Св. Александър Невски.” В 10,00 часа на площада пред храма ще започне Богоявленският водосвет, а час по-късно – и освещаването на знамената пред паметника на Незнайния воин.", "date": "2018.01.06", "title": "Богоявление е !"}
{"url": "http://www.novinite.bg/articles/155218/Turist-zagina-na-vrah-Vetren", "text": "Турист е загинал при изкачване на връх Вихрен, съобщиха от Планинската спасителна служба (ПСС) към Българския червен кръст. Инцидентът е станал тази сутрин около 5.30 ч. Водач и двама туристи са тръгнали от хижа \"Вихрен\" към върха. По време на изкачването един от тях се е подхлъзнал и паднал, вследствие на което е починал. Другите двама са в добро състояние. Загиналият мъж е на 30 години. Инцидентът станал в района на Джамджиевите скали в Пирин. Планинарите тръгнали около 4.00 ч., за да се изскачат до върха по зимната пътека. В района на Джамджиевия ръб обаче единият се подхлъзнал и паднал по скалите. Починал е на място. Приятелите му подали сигнал на тел. 112. Планинските спасители веднага са тръгнали към посоченото място, за да окажат помощ. В същия район е имало и още една група туристи.", "date": "2018.01.06", "title": "Турист загина на връх Ветрен"}
{"url": "http://www.novinite.bg/articles/155219/S-tradicionnoto-majko-ledeno-horo-izvadiha-krasta-ot-vodite-na-rTundja", "text": "На Богоявление в Калофер с традиционното мъжко ледено хоро извадиха кръста от студените води на река Тунджа. Хвърленото от свещеника разпятие бе извадено от 11-годишния Драгомир от Калофер. Традицията бе спазена и първо в замръзналите води на Тунджа влязоха калоферци с песента \"Залюбила е Василка\". Според кмета на Калофер Румен Стоянов около 500 са били родолюбивите българи, които нагазиха в ледените води на река Тунджа, за да се хванат на Богоявленското мъжко хоро. С тъпани и песни десетки калоферци, хванати на хоро, нагазиха във водите на река, които бяха с температура около 0 градуса по Целзий. Те се бяха подготвили още от вечерта. Мъжете се събраха в дома на свой съгражданин, където цяла нощ пяха песни, свириха с тъпани и гайди, играха хора. След като мина ритуалът на калоферци във водите влязоха и няколко групи от гости, които също извиха хоро", "date": "2018.01.06", "title": "С традиционното мъжко ледено хоро извадиха кръста от водите на р.Тунджа"}
{"url": "http://www.novinite.bg/articles/155224/S-30-000-sa-namaleli-medicinskite-sestri-u-nas", "text": "С 30 000 са намалели медицинските сестри у нас през последните две години. Данните са наАсоциацията на професионалистите по здравни грижи. Според тях в момента у нас работят малко над 26 000 сестри. Почти половината от тях обаче са в пенсионна и предпенсионна възраст.В извънболничната помощ недостигат 11 000 сестри, а в болниците дефицитът е близо три пъти по-голям, отбелязва БНТ. За последните 20 години акушерките са намалели наполови.В \"Майчин дом\" свободните места за акушерки са 20. Болницата е база за обучение и може да подбира кадри директно от университета, въпреки това трудно намират акушерки и медицински сестри. \"Започваме от това, че са ни все още ниски стартовите заплати на акушерките и медицинските сестри. Друга причина е, че относително малък е приемът във висшите учебни заведения за подобен вид кадри\", споделя Росица Георгиева - главна акушерка на СБАЛАГ \"Майчин дом\". През тази учебна година във висшите училища в страната са разкрити над 100 нови места за медицински сестри. В София са приети 160 студенти.\"Няма много голям интерес към тази професия и ние си го обясняваме така, защото това е една доста отговорна професия\", признава проф. Галина Чанева - ръководител на катедра \"Здравни грижи\" във Факултета по обществено здраве на Медицинския университет-София.", "date": "2018.01.06", "title": "С 30 000 са намалели медицинските сестри у нас"}
{"url": "http://www.novinite.bg/articles/155228/Ochakvat-se-oshte-po-niski-temperaturi-v-8203Iztochnite-rajoni-na-SASht", "text": "Източните райони на Съединените щати продължават да са в мразовит капан. Синоптиците предупредиха, че през почивните дни температурите ще паднат още, като се очаква на места да достигнат до минус 35 градуса,предаде БНТ.Обилният снеговалеж е съчетан със силни ветрове. В Бостън, наводнените улици замръзнаха и сковаха автомобилите в лед. Лошото време продължава да създава транспортен хаос. Отменени са десетки полети.", "date": "2018.01.06", "title": "Очакват се още по-ниски температури в &#8203;Източните райони на САЩ"}
{"url": "http://www.novinite.bg/articles/155230/Tradicionniyat-Bogoyavlenski-vodosvet-na-bojnite-znamena", "text": "Традиционният Богоявленски водосвет на бойните знамена, флаговете и знамената-светини на Българската армия беше отслужен пред паметника на Незнайния воин в София.На ритуала присъстваха президентът Румен Радев, министърът на отбраната Красимир Каракачанов и началникът на отбраната генерал-лейтенант Андрей Боцев, както и висши военни, народни представители, представители на местната власт, на военнопатриотичните съюзи, общественици и граждани.Началото на водосвета в София беше в 11.00 ч.За първи път водосвет на знамената е отслужен по времето на цар Симеон I преди битката при Ахелой през 917 година. До падането на България под османско владичество преди всяка битка, която води българската войска, се извършва водосвет.След Освобождението тази традиция е възстановена от първия военен министър на Княжество България Пьотр Дмитриевич Паренсов и продължава до 1946 г.След демократичните промени у нас ритуалът Водосвет на бойните знамена и флагове е възстановен през 1993 г. Оттогава, всяка година на 6-ти януари - Богоявление, във всички гарнизони в страната, най-висшият йерарх на Българската православна църква в епархията, след прочитане на молитвата „За успех на народа”, ръси със светена вода за здраве и успехи представителни части на Българската армия и нейните бойни знамена.", "date": "2018.01.06", "title": "Традиционният Богоявленски водосвет на бойните знамена"}
{"url": "http://www.novinite.bg/articles/155225/15-novi-sluchaya-na-zarazeni-s-trihineloza-v-Burgasko-prez-dekemvri", "text": "15 нови случая на заразени с трихинелоза са регистрирани в Бургаска област само през месец декември на миналата година. През 2017 г. заболелите в страната са общо 55, предаде БГНЕС.В ЕС България заема едно от водещите места по заболеваемост от трихинелоза (след Полша и Румъния). Тревожните данни съобщиха от Министерството на здравеопазването. По тази причина, с оглед активния ловен сезон, за предотвратяване на заболявания от трихинелоза Министерството на здравеопазването препоръчва задължителното извършване на санитарно-паразитологично изследване в акредитирана лаборатория на дивечовото месото и на месото от домашни и диви свине.Гражданите трябва да избягват консумацията на месо и месни продукти със съмнителен или непроверен произход и без необходимата термична обработка.Трихинелозата е заболяване, което при хората се изявява след консумация на месо и местни продукти, заразени с трихинелни ларви в сурово или полусурово състояние, в чист вид или като различни месни продукти (кайма, наденица, суджук, луканка, сланина съдържаща месо и др.). Заболяването се среща повсеместно, най-често през есенно-зимния сезон, което е свързано както с активния ловен сезон, така и с кланичния период на свинете, отглеждани в личните стопанства.Основните причини за високата заболяемост от трихинелоза са недостатъчната здравна култура и липсата на информираност сред населението. Друг фактор е недобрият ветеринарно-медицински контрол на меса, добити основно от лов и домашно свиневъдство. Поради тази причина висок риск от заразяване съществува при ловците, при хората, които се занимават с отглеждане на домашни свине и при консумиращите сурови месни продукти или такива с недостатъчна термична обработка.При съмнения за трихинелоза следва незабавно да потърсите медицинска помощ от личния си лекар, както и да направите консултация с лекар паразитолог.", "date": "2018.01.06", "title": "15 нови случая на заразени с трихинелоза в Бургаско през декември"}
{"url": "http://www.novinite.bg/articles/155217/Prodaljava-izdirvaneto-na-Rosen-Angelov", "text": "Полицията продължава издирването на заподозрения за убийството на шестима души в Нови Искър Росен Желев Ангелов, предаде Дарик. Вчера беше открита къща във вилната зона на село Луково, в която вероятно той се е крил. Кметът на селото Румен Колев, който присъствал на огледа, сподели пред журналисти, че когато полицията влязла в къщата, там е било топло, а компютърът е работел. \"Видимо там е живял човек до 9.30-10.00 ч. сутринта вчера. Човекът, който е бил вътре, се е уплашил от медиите, които рано оповестиха информацията за акцията\", коментира още Колев. Росен Ангелов не живее в селото, но ходи от време на време. По думите на кмета не е ясно кои са собствениците на къщата, а Ангелов най-вероятно се е самонастанил. Няма съседи, защото къщата е отдалечена. Полицията разкри, че убиецът се е подготвял за осъществяване на плана си, като тренирал стрелба в двора на вилата. Освен това е имал и фитнес площадка, където е вдигал тежести и трупал мускулна маса.Късно снощи полицията евакуира вх.Б на бл.29 в столичния кв. \"Дружба\", в който се предполага, че някога е живял обвинения за шесторното убийство от Нови Искър. Информацията се появи във Facebook групата \"Дружба-София\", в която интернет потребители коментираха, че някога Росен Ангелов е живял там. Информацията обаче не е потвърдена официално от полицията. В блока са отишли няколко полицаи, които са проверили апартамента на негов познат. Мъжът, чийто апартамент е претърсен, е обявен за издирване във Франция.Според една от версиите Росен е имал връзка с убитата Кети Кюхова. Знае се, че двамата са били приятели във Facebook, а преди години тя ходила при него в Италия, където той живеел. До момента обаче няма официална информация по жестокото масово убийство и за мотивите.", "date": "2018.01.06", "title": "Продължава издирването на Росен Ангелов"}
{"url": "http://www.novinite.bg/articles/155215/Dneven-horoskop-za-6-yanuari", "text": "Днес е ден, в който ще се чувствате в страхотна форма, най-вече за срещи с приятели и дори за някое парти. Ще ви се иска да покажете на другите, че ги обичате. Не се колебайте и го направете - ще бъдете приятно изненадани от реакциите.Днес ще пожънете плодовете на собственото си невнимание. Да смекчите последствията за нещо, което вече е свършен факт, е невъзможно, но поне можете да си извлечете поука и да не повтаряте грешките отново.Днес се вслушвайте по-внимателно в онова, което ви говорят другите, и се опитайте да си признаете, че грешите - поне пред себе си. Няма никаква доблест в ината си и трябва да сте го разбрали доста отдавна. Бъдете по-смирени.Ако сте представител на някой от останалите зодиакални знаци, можете да намерите дневния си хороскоп .", "date": "2018.01.06", "title": "Дневен хороскоп за 6 януари"}
{"url": "http://www.novinite.bg/articles/155226/Polzvame-do-500-lv-danachno-oblekchenie-za-bezkasovi-razplashtaniya", "text": "За първи път тази година ще можем да се възползваме от ново данъчно облекчение, ако през годината сме получавали доходи по банков път и сме се разплащали безкасово. Какви са условията, за да получим отстъпката и колко можем да спестим от облагането на доходите ни, разказва Николай Минков, предаде БНТ.За да се възползваме от новото данъчно облекчение, трябва да отговаряме на две условия, обясняват от НАП.Росен Бъчваров - говорител на НАП: Човек трябва да получава пълния размер на дохода си по банков път. Това включва както заплатата, така и например хонорари, доходи от наем. Т.е. всеки лев, който човек през 2017 година е получил по банков път и минимум 80% от тази сума е изхарчена отново по банков път, включително дебитни или кредитни карти, това дава право на физическото лице да ползва данъчно облекчение в размре до 500 лв.Гражданите, отговарящи на условията за ползване на отстъпката, няма да бъдат натоварени с бумащина. За да се възползват от данъчното облекчение, не е нужно да подават допълнителна данъчна декларация.Росен Бъчваров -говорител на НАП: Нищо друго освен деклариране в данъчната декларация не се изисква. Приложението за данъчните облекчения, а те са много, има специална секция и на това данъчно облекчение.Към данъчната декларация не се налага да се представят банкови извлечения или писмени доказателства, за безкасовите приходи и разходи, които сме правили през годината.Росен Бъчваров - говорител на НАП: Нашият апел към данъкполтаците е да подадат искане за ползване на това данъчно облекчение само и единствено в случаите, в които отговарят на това условие. Защото част от подадените декларации ще бъдат одитирани, ще бъдат проверени дали отговарят на действителността.От НАП напомнят, че до края на януари изчита срокът за деклариране на доходити с 5% отстъпка, крайният срок за подаване на подоходните декларации е в края на април.", "date": "2018.01.06", "title": "Ползваме до 500 лв. данъчно облекчение за безкасови разплащания"}
{"url": "http://www.novinite.bg/articles/155220/Imalo-indikacii-che-Rosen-Angelov-e-bil-v-Chujdestranniya-legion", "text": "Има индикации, че издирваният за шесторното убийство в Нови Искър Росен Ангелов е бил в Чуждестранния легион. Това заяви военният министър Красимир Каракачанов. Така той в голяма степен потвърди информацията на bTV, че криещият се от закона 56-годишен мъж има изключително високо равнище на подготовка.Каракачанов за момент забрави за ролята си на вицепремиер в настоящото правителство и се възмути от факта, че живеем в страна, в която всеки може да си купи оръжие и да се крие от властите. След това обаче намери виновен за ситуацията – твърде либералното отношение към закононарушителите. „Когато един човек е съден за една камара престъпления (…) да го оставиш на свобода до произнасяне на присъдата?”, възмути се националистът и заяви, че ако се въведе ограничение вероятно „т.нар либерални философия, които са готови по всяка тема да критикуват България, те веднага ще бъдат срещу това”.Той размаха пръст и на медиите, които през последните дни следят случая (до степен в която намериха пропуснато от многобройните разследващи веществено доказателство) и запита „на кого помагаме” с преките включвания от Искърското дефиле.Запитан заради дебатите около Истанбулската конвенция срещу домашното насилие, Красимир Каракачанов коментира, че то съществува, но „в един свят, който е заливан от чужда цивилизация, която иска да го унищожи, това ли е проблемът”?ВМРО и други консервативни политици в левия и десния спектър се обявиха срещу документа с мотива, че въвежда т.нар трети пол в това число и като тема в училище. Даже вицепремиерът Екатерина Захариева и правосъдният министър Цецка Цачева подчертаха, че такова нещо няма и всъщност целта е по-добра закрила на тези, които са обект на агресия вътре в семейството.„За съжаление, западното общество, към което принадлежим и ние, изкриви своята ценностна система. То прави опити да се откаже от своите национални, културни и религиозни ценности”, констатира Каракачанов, който сравни съвременна Европа с Римската империя.Според него в момента по-важно е да се помогне на 200-те хиляди „млади, грамотни семейства”, които не могат да имат деца.", "date": "2018.01.06", "title": "Имало индикации, че Росен Ангелов е бил в Чуждестранния легион"}
{"url": "http://www.novinite.bg/articles/155233/Sporove-v-OON-zaradi-protestite-v-Iran", "text": "Протестите в Иран скараха великите сили на заседание на Съвета за сигурност на ООН. Русия обвини Вашингтон, че злоупотребява с институцията на Съвета за сигурност на ООН, след като свика извънредно заседание за вътрешен проблем. На това мнение бяха още няколко държави, включително и Франция. САЩ настояха, че процесите в Иран могат да се разраснат до масови сблъсъци и дори криза като тази в Сирия, предаде Нова телевизия.Представителите на повечето страни са били изненадани от свикването на заседание по идея на американците. За да има подобно заседание, трябва да има поне 9 от 15-те страни, които съставляват Съвета за сигурност на ООН.Според американския посланик в ООН Ники Хейли, някои от страните в ООН смятат, че „човешките права не са нещо, с което трябва да се занимава Съвета за сигурност”.„САЩ не са на това мнение”, добави тя.Френският посланик Франсоа Делатр заяви, че събитията в Иран са притеснителни, но „не представляват заплаха за международния ред и сигурност”.„Трябва да внимаваме за всички опити кризата да бъде използвана с конюктурни политически цели”, каза той. ", "date": "2018.01.06", "title": "Спорове в ООН заради протестите в Иран"}
{"url": "http://www.novinite.bg/articles/155229/Erdogan-Turciya-se-umori-da-pregovarya-za-vlizane-v-ES", "text": "Република Турция се чувства изморена от процеса по присъединяването си към Европейския съюз. Официално Анкара не може да приеме, че усилията й биват възпрепятствани. Това заяви в петък турският президент Реджеп Тайип Ердоган в Париж по време на съвместната си пресконференция с френския си колега Еманюел Макрон,предаде БГНЕС.\"Турция чака от 54 години да премине през отворените врати на ЕС, но турският народ вече се умори от воденето на преговори за членство на Турция в ЕС. Анкара не може постоянно да се моли за допускане до състава на Евросъюза\", изтъкна Ердоган.От своя страна обаче френският държавен глава Еманюел Макронзаяви, че ситуацията с правата на човека в Турция не позволява да тази страна да бъде част към ЕС.", "date": "2018.01.06", "title": "Ердоган: Турция се умори да преговаря за влизане в ЕС"}
{"url": "http://www.novinite.bg/articles/155222/Za-armencite-dnes-e-Koleda", "text": "Православните християни в Армения и арменците по света днес празнуват Рождество Христово (Коледа) и Богоявление.Армения е първата страна, която официално приема християнството – през 301 г., по времето на св. Григорий Просветител. За днес масата в дома се подрежда предварително. Още предишния ден – на Бъдни вечер (5 януари), за трапезата арменците приготвят солено тесто – нещо като баница, в която се слага пара или копче. Основно ястие е рибата, пие се червено вино. Освен това се прави традиционното ядене тафсос долма, т. е. сарми от булгур и кисело зеле.На Рождество арменците се поздравяват с: „Христос се роди и богояви да бъде благословено богоявлението му“.На самата Коледа (на 6 януари) се ходи на гости при роднини и приятели, разменят се малки подаръци. Задължително се носят грис халва и бонбони.Арменците не украсяват елха, но стриктно спазват традицията за Голямата празнична литургия на 6 януари.", "date": "2018.01.06", "title": "За арменците днес е Коледа"}
{"url": "http://www.novinite.bg/articles/155223/Avstralijski-as-sprya-Grigor-v-Brizbejn", "text": "Австралийският тенисист Ник Кириос най-сетне дочака първата си победа над Григор Димитров. Във втория полуфинал от турнира в Бризбейн колоритният играч успя да детронира световния №3, който защитаваше титлата си от миналата година.След малко повече от час и половина на \"Пат Рафтър Арина\" Кириос постигна пълен обрат и спечели с 3:6, 6:1, 6:4, съобща БГНЕС.Така един от местните любимци ще се изправи във финала срещу американеца Райън Харисън, с когото по-късно днес Григор трябваше да играе полуфинал в турнира по двойки. Харисън успя да отстрани 18-годишния представител на домакините Алекс Де Минор след трисетова драма, а след това взе решение да се оттегли с мисъл за предстоящия му финал.За Кириос и Димитров това бе трети сблъсък, като до този мач победите бяха изцяло на сметката на Григор. Интересното е, че това беше първият случай, в който двамата мериха сили на австралийска земя. Досега те се бяха засичали единствено в САЩ - Григор постигна трудна победа в три сета на Индиън Уелс през 2015 г., а през миналия сезон надви Кириос в два сета, за да спечели титлата в Синсинати.За Григор турнирът в Бризбейн също не е приключил. По-късно днес той и Харисън ще се изправят срещу Хенри Континен и Джон Пийрс в мач от полуфиналите на двойки.", "date": "2018.01.06", "title": "Австралийски ас спря Григор в Бризбейн"}
