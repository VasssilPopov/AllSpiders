{"url": "http://www.novinite.bg/articles/150720/D-r-Nenkov-Lekarite-u-nas-ne-sa-profesionalno-obucheni-da-obshtuvat-s-pacienti", "text": "Лекарите у нас не са професионално обучени да общуват с пациенти. Добре е въпросното обучение да стане част от лекарското образование. Коментарът направи зам.-здравният министър д-р Мирослав Ненков в ефира на Дарик. Медикът допълни, че последните случаи на пострадали и починали пациенти, на които не е оказана адекватна медицинска помощ, не са били продукт на официално оплакване от страна на семействата на тези хора. Според Ненков, преди да бъдат сигнализирани медиите, би трябвало да се подаде жалба до съответните институции. В заключение д-р Ненков обясни, че има идея да се направи запис на случващото се в спешните отделения в България. Така обществото щяло по-лесно да се запознае с ежедневието на спешните медици и с претенциите на някои пациенти. „Първата стъпка в такава ситуация е официална жалба, защото това става малко дума срещу дума. Ние чуваме само едната страна, която е пострадала и винаги е по-силно емоционално ангажираната. Много такива материали през годините минаха през медиите и по никой от тези сигнали не излязоха тежки и гадни резултати след проверките. Освен това има и нещо друго - два от тези случаи са много стари, от преди месеци. Някак си се получава така, че има един бум на случаите на върнати и необгрижени пациенти, а тези месеци защо близките на пострадалите хора са мълчали. Няма официална жалба, няма и ангажиране на медиите. Бум, някак изведнъж става така. И отново става този гаден привкус, от който мен ме боли, че всъщност да ги убие Господ всички лекари. Ами, добре, да ги убие Господ всички лекари... И започваме да се лекуваме с магданоз. Защото тези трима пострадали пациенти са много малко в сравнение с хилядите спасени“, каза зам.-министърът. „Във всяка една работеща система има неблагополучия. Включително и в добре разписаната авиационна индустрия. И там има неблагополучия. Вярно е, че нашите много болят, само че доволни хора няма. Има само недоволни. Както казва проф. Кацаров, никой в България не умира от болест, всеки умира от лекарска грешка. Това е нещо, което за мен, като лекар, а не като администратор, е много неприятно. Моите колеги работят в тази токсична среда. Моите колеги и аз не сме професионално обучени да общуваме. Мен ми се иска това да стане част от лекарското образование, защото агресивното поведение на близките е продукт на техния страх, а не лично отношение към конкретния човек“, допълни д-р Мирослав Ненков.", "date": "2017.10.02", "title": "Д-р Ненков: Лекарите у нас не са професионално обучени да общуват с пациенти"}
{"url": "http://www.novinite.bg/articles/150740/Novi-pravila-v-Pirogov", "text": "Нови правила за пациентите в „Пирогов”. Спешните случаи вече ще бъдат посрещани и разпределяни на входа от лекари – специализанти, докладва NOVA. Досега охраната и санитарите упътваха болните.До месец ще се подготвят и отделни регистратури на входа – по една за плановите и за спешните случаи.Новите мерки се въвеждат само дни след серия от сигнали, според които най-големият спешен институт е отказвал помощ на пациенти в тежко състояние.Последваха уволнения на лекари и протести – в защита на провинилите се медици.От ръководството на „Пирогов” подготвят и допълнителни мерки, за да улеснят достъпа на пациентите до медицинска помощ.", "date": "2017.10.02", "title": "Нови правила в \"Пирогов\""}
{"url": "http://www.novinite.bg/articles/150729/Prokuraturata-povdigna-obvinenie-na-bivsh-direktor-na-MVR-v-Dobrich", "text": "Специализирано звено \"Антикорупция\" към Софийска градска прокуратура (СГП) привлече като обвиняем бившия директор на Областната дирекция на МВР в Добрич Веселин Колев, съобщиха от пресцентъра на институцията, информира ДАРИК.  Колев, който заема поста в периода 17.04.2015 г. до 01.06.2016 г., е обвинен за закана с убийство, принуда и склоняване на вещи лица да дадат невярно заключение. Обвинението е в резултат на събрани доказателства при разследването срещу бившия народен представител Живко Мартинов от Добрич. Веселин Колев е обвинен за това, че на 19 септември 2017 г. в Добрич се заканил с убийство на Т.А. - основен свидетел по обвиненията срещу Живко Мартинов. Отправил му нецензурни думи и го заплашил, че ще го убие, ако отново свидетелства срещу Мартинов. Колев насочил пръст към свидетеля, имитирайки насочен пистолет и му отправил заплашителни жестове. Това заканване е могло да възбуди основателен страх за осъществяването му. На Колев е предявено обвинение и за това, че на 1 ноември е принудил автоконтрольори в сектор \"Пътна полиция\" при ОДМВР-Добрич, да не санкционират водач на микробус за извършено нарушение по Закона за движение по пътищата и да не му съставят акт или фиш, а да го освободят без последствия, въпреки че водачът на микробуса не е представил необходимите документи.На Колев е наложена мярка за неотклонение \"подписка\".", "date": "2017.10.02", "title": "Прокуратурата повдигна обвинение на бивш директор на МВР в Добрич"}
{"url": "http://www.novinite.bg/articles/150738/Shte-kriminalizirat-li-domashnoto-nasilie", "text": "С промени в Наказателния кодекс се предлага да се криминализират някои форми на домашното насилие, съобщиха от фондация \"Асоциация Анимус\", цитира ДАРИК. Ще бъдат криминализирани форми на тормоз, свързани не само с физическото насилие, но и някои форми на психически натиск - трудно доказуеми и индикатори за риск от убийство, като дебнене и преследване. 2000 са средно обажданията на година на националния телефон на асоциацията за преживелите домашно насилие - 02 981 76 86/ 0800 1 86 76. В Европа всяка четвърта жена е жертва на някакво насилие, а България по този показател е в средата на класацията според изследване сред 1500 жени, което означава, че сме по-добре спрямо държавите от Африка и Латинска Америка, коментираха от Фондацията. Статистически не се различаваме от останалата част на Европа, отликите са в помощта и мерките в подкрепа на преживелите домашно насилие, които се предлагат в другите европейски държави. Според европейски стандарти на 10 000 жители трябва да има едно място за подслон на хора, преживели домашно насилие, а в София има само един такъв център с осем места, който се управлява от \"Анимус\", коментираха от Фондацията. Общо в страната само в десет града има кризисни центрове, като те не са разположени равномерно по областите. Например в Ловеч няма център и пострадалите трябва да търсят място в Плевен, така е и в Сливен, където възможността за настанява на пострадали от този град е в Стара Загора и Бургас, ако има свободни места.Основната причина за домашното насилие се базира на осъществяването на власт и контрол между хората, коментира Надежда Стойчева, директор на Фондацията. Който притежава по-голяма власт и може да упражнява контрол върху жертвата, която обикновено е жената - често пъти финансово по-слаба или емоционално по-зависима, той е и насилник. Контролирането става чрез омаловажаване на личността, вменяване на вина и други форми, които са главно психологически, допълни Стойчева.Според нея част от митологията на нашето общество е, че само при бедните и социално слаби хора има домашно насилие. Напротив, има много тежки форми на тормоз при хора с богатство, заяви Стойчева и допълни, че за тази група е по-голяма трудността да разкажат насилието, особено ако жената е с висше образование, а мъжът е изявен социално и силен финансово.Хората с по-добър социален статус не наричат себе си жертви на домашно насилие, а се определят като страдащи от мигрена, депресии, панически атаки, заявяват се като потребители на психотерапевтична помощ, показва практиката на Фондацията. Половината от общо над 33 000 обаждания на горещата телефонна линия, работеща вече 20 години в България, са за домашно насилие. Останалата част са за други видове насилие. Тенденцията показва, че делът на оплакванията от домашен тормоз се увеличава. Преобладават обаждания от пострадали жени, но от Фондацията отчитат и ръст на хората, които търсят помощ за свои близки или са станали свидетели на насилие над непознати.", "date": "2017.10.02", "title": "Ще криминализират ли домашното насилие?"}
{"url": "http://www.novinite.bg/articles/150703/EP-shte-glasuva-dostap-za-Balgariya-i-Rumaniya-do-Shengenskata-informacionna-sistema", "text": "Европейският парламент ще гласува в сряда предложение България и Румъния да получат т.нар. пасивен достъп до Шенгенската информационна система. Това се посочва в дневния ред на започващата в Страсбург сесия на ЕП, пише ДАРИК.  Този достъп до системата предполага службите на двете държави да могат да четат информация, но не и да въвеждат, променят или трият данни. През 2011 г. ЕП прие законодателна резолюция, в която отчете, че България и Румъния са готови да бъдат приети в Шенген. По същото време Съветът на ЕС прие заключението, че двете държави са изпълнили всички условия за присъединяване. Европейската комисия призова неколкократно от началото на есенния политически сезон България и Румъния незабавно да бъдат приети в Шенген. Окончателното политическо решение трябва да бъде взето единодушно от Съвета на ЕС. Утре евродепутатите ще обсъдят доклад за киберпрестъпността. В документа се посочва, че този вид престъпност нанася все по-значителни социални и икономически щети, като засяга основните права на гражданите, създава заплахи за принципите на правовата държава в киберпространството и застрашава стабилността на демократичните общества. Миналата година посегателствата срещу сървърите на ЕК са нараснали с 20 на сто в сравнение с 2015 г., пише в доклада. Дружествата не могат да се справят сами и правителствата следва да допринасят за киберсигурността чрез регулиране и предвиждане на начини за насърчаване на по-безопасното поведение на потребителите. Границите между киберпрестъпността, кибершпионажа, кибервойната, киберсаботажа и кибертероризма стават все по-неясни.Значителен брой от киберпрестъпленията остават ненаказани. Скорошно проучване на британската Национална агенция по престъпността установи, че подбудите на млади хакери са свързани по-малко с пари и че те често нападат компютърни мрежи, за да впечатлят приятелите си или да отправят предизвикателство към политическата система, се добавя в доклада.Във вторник ЕП ще обсъди също въпроса с отменените полети на Райънеър. Евродепутатите очакват да разберат от ЕК как ще бъдат приложени правилата за защита на правата на пътниците.Също утре евродепутатите ще обсъдят и гласуват резолюция за преговорите за напускането на Великобритания. Председателят на ЕК Жан-Клод Юнкер и главният преговарящ на ЕС Мишел Барние ще обсъдят с ЕП напредъка, постигнат в първите четири кръга преговори с британското правителство. Окончателното споразумение с Лондон следва да бъде одобрено от ЕП.В сряда ще бъде обсъдено създаването на европейска прокуратура. Новата структура ще допринесе за борбата с измамите и злоупотребите със средства от ЕС. Европейската прокуратура ще бъде създадена по процедурата за засилено сътрудничество между 20 държави от ЕС, сред които и България, а централата й ще бъде в Люксембург.Всяка държава от ЕС ще назначи поне по един прокурор, който ще работи в съответната страна. Списъкът на престъпленията, които ще бъдат разследвани от европейската прокуратура, може да бъде разширен и да включи тероризма. Очаква се новата структура да заработи най-рано след три години.", "date": "2017.10.02", "title": "ЕП ще гласува достъп за България и Румъния до Шенгенската информационна система"}
{"url": "http://www.novinite.bg/articles/150705/Kataluniya-reshi-na-referenduma-Iska-nezavisimost", "text": "Сепаратисткото правителство на Каталуния обяви, че 90 процента от подадените гласове на вчерашния референдум за самоопределение, който бе забранен от испанското правосъдие, са за независимост. Говорителят на правителството Жорди Турул каза, че в референдума са участвали 2,26 милиона души и 2,02 милиона са гласували за независимост. Гласували са около 42,3 процента от общо 5,34 милиона избиратели в Каталуния, добави ДАРИК. Бюлетина с \"не\" са подали 7,9 на сто от гласувалите, празните бюлетини са 2 на сто, а невалидните - 0,9 на сто. \"Това е победа за демокрацията и хората, които я защитиха по мирен начин\", каза говорителят на правителството Жорди Турул. Каталунците извоюваха правото да имат независима държава, заяви от своя страна премиерът на Каталуния Карлес Пучдемон в тържествено обръщение, цитирано от световните агенции. \"Граждани на Каталуния, ние извоювахме правото да имаме независима държава, която да стане република\", заяви Пучдемон и приветства мобилизацията на милиони хора за участие в референдума за независимост, въпреки че той бе забранен от испанското правосъдие. Европейският съюз не може да извръща поглед от нарушенията на човешките права и от конфликта между Каталуния и испанската държава, продължи Пучдемон, цитиран от Асошиейтед прес и Франс прес. \"Ние сме европейски граждани и страдаме от посегателства над нашите права и свободи\", каза премиерът и призова ЕС да предприеме бързи действия. Той добави, че до няколко дни неговото правителство ще внесе резултатите от референдума в регионалния парламент, за да може той да приложи закона за референдума. Той предвижда едностранно обявяване на независимост, ако мнозинството избиратели се произнесат за отделяне от Испания. ", "date": "2017.10.02", "title": "Каталуния реши на референдума: Иска независимост"}
{"url": "http://www.novinite.bg/articles/150718/Pogrebaha-sazdatelya-na-Playboy-Hyu-Hefnar-do-Merilin-Monro", "text": "Основателят на сп. Playboy Хю Хефнър беше погребан до Мерилин Монро на частна церемония в Лос Анджелис, на която присъстваха вдовицата му Кристъл и четирите му деца, съобщи ДАРИК. Мястото до гроба на холивудската актриса Хю Хефнър закупи през 1992 г. за 75 хиляди щатски долара. То е в гробищния парк \"Уестууд вилидж\" край Лос Анджелис. Мерилин Монро беше положена там малко след смъртта си през 1962 г. на 36-годишна възраст. Звездата от филма \"Някои го предпочитат горещо\" позира за корицата на първия брой на сп. \"Плейбой\", излязъл през декември 1953 г.Хю Хефнър почина на 91 години в имението на Playboy. След смъртта му култовата вила ще бъде предадена на съседа му Дарън Метропулос, който заплати 100 милиона долара за нея през 2016 г. с уговорката Хю Хефнър да живее там до края на живота си. \"Баща ми живя необикновен и въздействащ живот на медиен и културен новатор и ръководна фигура на някои от най-значимите социални и културни движения на нашето време, като проповядваше свободата на словото, гражданските права и сексуалната освободеност\", написа в изявление след смъртта на Хю Хефнър синът му Купър.\"Той ще липсва на много хора, включително на съпругата си Кристъл, на сестра ми Кристи и на братята ми Дейвид и Марстън, както и на всички нас от \"Плейбой ентърпрайсис\", добави още той. В \"Уестууд вилидж\" са погребани американски звезди от калибъра на Фара Фосет, Дийн Мартин, Майкъл Джексън, Труман Капоти.", "date": "2017.10.02", "title": "Погребаха създателя на Playboy Хю Хефнър до Мерилин Монро"}
{"url": "http://www.novinite.bg/articles/150709/Identificiraha-napadatelya-ot-Marsiliya", "text": "Нападателят от Марсилия, който уби две жени край централната гара в града, е бил известен на полицията заради престъпления от общ характер, известява NOVA. Той не носел документи у себе си, но е идентифициран чрез пръстови отпечатъци.Според полицията мъжът се е представял с няколко различни самоличности.Нападателят беше ликвидиран от патрулиращи военни, след като намушка с нож две млади жени. Разследването на инцидента е поверено на отдела за борба с тероризма на парижката прокуратура. А отговорност за нападението пое ИДИЛ.", "date": "2017.10.02", "title": "Идентифицираха нападателя от Марсилия"}
{"url": "http://www.novinite.bg/articles/150732/Vseki-treti-balgarin-se-pritesnyava-ot-otvlichane", "text": "Повечето българи отхвърлят мнението, че Русия е заплаха за България. Това показват данните на Галъп от експресен телефонен сондаж по актуални теми, проведен на 26-27 септември сред 1000 пълнолетни българи. Сондажът е проведен ескалацията на ситуацията с ГЕРБ в Хасково. Мнозинство от 85% отхвърля мнението, че Русия е заплаха за България. Специфичните исторически отношения тук казват своята дума и на този въпрос се отговаря почти автоматично, съобщава ДАРИК.  По същия начин, цели 83% смятат, че изучаването на българския език от страна на нашите малцинства в други държави е важна тема. Въпросът беше зададен по повод смущаващите законови текстове, които ограничават изучаването на български в Украйна. Проучването на Галъп показва още, че около една трета от пълнолетните българи изпитват притеснения от отвличане - лично, или по отношение на близки и роднини. Въпросът е провокативен, но показва висока степен на обществена тревожност по отношение на реда и личната неприкосновеност особено сред по-възрастните и по-уязвими респонденти. На този фон закономерно изглеждат опасенията, че страната ни не е готова за Шенген. Около 2/3 смятат така, а около 1/3 е на обратното мнение. Тук сработва и известният скептицизъм по инерция, който е традиционен за днешната българска ситуация.", "date": "2017.10.02", "title": "Всеки трети българин се притеснява от отвличане"}
{"url": "http://www.novinite.bg/articles/150742/GDBOP-udariha-prestapna-grupa-zanimavala-se-s-razprostranenie-na-marihuana", "text": "Операцията за пресичане, разкриване и документиране на организирана дейност на престъпна група, занимавала се с разпространение на високорискови наркотични вещества е реализирана на територията на страната. Това съобщиха от пресцентъра на МВР, предава ДАРИК.  В нея са участвали служители на ГДБОП и колегите им от Стара Загора, Сливен, Хасково и Бургас, както и полицаи от ОДМВР - Стара Загора. Задържани са лидерът на групата - мъж на 43 г. от Казанлък, криминално проявен и осъждан за незаконно притежание на огнестрелно оръжие, и трима млади мъже от с. Розово. В хода на операцията са извършени претърсвания на осем адреса вКазанлък и в с. Розово, ползвани от задържаните. Процесуално - следствени действия са осъществени и в землището на с. Розово, където полицаите открили три ниви, засети с канабисови насаждения. Общото намерено и иззето количество марихуана е приблизително 13 кг. На адресите, освен дрога, са открити дълго нарезно оръжие, тип самоделна болтова карабина - незаконно притежавана, 42 боеприпаса, калибър 7,62 мм, оптика за оръжие, два заглушителя, дръжка и цев за късо бойно оръжие и др. Назначена е експертиза за установяване на произхода на оръжието, частите и боеприпасите. Специализираната прокуратура е образувала досъдебно производство. Специализираният наказателен съд е наложил мярка за неотклонение \"задържане под стража\" на ръководителя на групата и на двама от участниците. Работата по изясняване и документиране на престъпната дейност на задържаните продължава под наблюдението на прокуратурата.", "date": "2017.10.02", "title": "ГДБОП удариха престъпна група, занимавала се с разпространение на марихуана"}
{"url": "http://www.novinite.bg/articles/150731/Nyama-postradali-balgari-pri-karvavata-banya-vav-Vegas", "text": "Няма данни за пострадали българи при стрелбата в Лас Вегас, съобщиха от Министерството на външните работи, цитирани от ДАРИК. От ведомството са отправили запитване до институциите в САЩ във връзка с инцидента.Над 50 души бяха убити, а 200 човека – ранени, при стрелба по публиката на концерт близо до хотел в Лас Вегас. Извършителят бе убит от полицията. Това е най-кръвопролитното нападение с огнестрелно оръжие в съвременната история на САЩ.Стрелецът е местен жител, който е идентифициран. Мотивите му остават неизвестни. Той е стрелял с автомат от хотел в близост до мястото, където се е провеждал кънтри фестивал. Нападателят се е регистрирал като гост на хотела и е убит от служителите на реда в стаята, която е наел. \r\n\r\n\r\n\r\n\r\n", "date": "2017.10.02", "title": "Няма пострадали българи при кървавата баня във Вегас"}
{"url": "http://www.novinite.bg/articles/150737/Metroto-na-Barselona-spira-rabota-vav-vtornik", "text": "Метрото в каталунската столица Барселона няма да работи във вторник от 9:30 часа до 17:00 часа местно време (10:30 часа до 18:00 часа българско време), информира NOVA. Причината е, че служителите ще се присъединят към обявената стачка срещу действията на полицията по време на референдума за независимост на Каталуния в неделя, съобщи вестник \"Мундо\".Редица синдикати, подкрепящи отделянето на автономната област от Испания, призоваха жителите на региона към всеобща стачка в знак на протест срещу \"насилието\" от страна на \"силите за сигурност на страната\" по време на вота. ", "date": "2017.10.02", "title": "Метрото на Барселона спира работа във вторник"}
{"url": "http://www.novinite.bg/articles/150745/ID-poe-otgovornost-za-naj-karvavata-ataka-s-ognestrelno-orajie-v-SASht", "text": "\"Ислямска държава\" пое отговорност за стрелбата в Лас Вегас, предаде Франс прес, цитиран от ДАРИК. Над 50 души са убити, а 200 човека са ранени при стрелба по публиката на концерт близо до хотел в Лас Вегас. По данни на пожарната, чиито екипи са се отзовали на сигнала за стрелбата заедно с полицията и линейки, в болница са откарани над 400 души, като не се уточнява в какво състояние. Извършителят е убит от полицията в хотелската стая, от която стрелял. Той е идентифициран като Стивън Падок от Лас Вегас. Полицията заяви, че мотивите му са неизвестни. Стрелецът бил приел исляма преди няколко месеца, съобщи близката до ИД агенция Амак, цитирана от Ройтерс. \r\n\r\n\r\n\r\n\r\n", "date": "2017.10.02", "title": "ИД пое отговорност за най-кървавата атака с огнестрелно оръжие в САЩ"}
{"url": "http://www.novinite.bg/articles/150727/Evrokomisiyata-Referendumat-v-Kataluniya-e-nezakonen", "text": "Говорителят на Европейската комисия Маргаритис Схинас заяви на пресконференция в Брюксел, че референдумът за независимост на Каталуния, проведен на 1 октомври, е незаконен, информира ТАСС, цитирана ДАРИК. „В съответствие с Конституцията на Испания вчерашното гласуване в Каталуния беше незаконно”, каза Маргаритис Схинас. Европейската комисия призова всички страни, засегнати от кризата в Каталуния, да пристъпят „много бързо“ към диалог, предава \"Франс прес\". „Комисията вярва, че днешните време са за стабилност и обединение, не разделение и фрагментиране. Призоваваме всички засегнати да се придвижат много бързо от противопоставяне към диалог“, се казва в официалното съобщение на ЕК. ", "date": "2017.10.02", "title": "Еврокомисията: Референдумът в Каталуния е незаконен"}
{"url": "http://www.novinite.bg/articles/150743/Amerikanski-razuznavachi-postradali-ot-misterioznite-zvukovi-ataki-v-Kuba", "text": "Американски разузнавачи, които са работели под дипломатическо прикритие в посолството на САЩ в Куба, са сред пострадалите от звуковите атаки с неустановен източник, предаде Асошиейтед прес, цитиран от ДАРИК. Според източници на АП атаките започнали броени дни преди победата на Доналд Тръмп на президентските избори в САЩ през ноември м.г., но не е ясно дали разузнавачите са били първите засегнати или първите, които са сигнализирали за ставащото.Администрацията на Тръмп определи пострадалите 21 души като служители на посолството или \"членове на дипломатическата общност\". Според държавния секретар Рекс Тилърсън кубинските власти са уверили САЩ, че продължават разследването на инцидентите. Тилърсън уточни, че звуковите атаки са извършвани както на територията на официалните резиденции, така и в често посещавани от американците ресторанти. В петък държавният секретар на САЩ Рекс Тилърсън заяви, че в американското посолство в Хавана ще останат само малък брой служители, изпълняващи основни функции, докато кубинската страна не даде гаранции на Вашингтон, че дипломатите му ще са в безопасност. Издаването на визи бе преустановено за неопределен период.", "date": "2017.10.02", "title": "Американски разузнавачи пострадали от мистериозните звукови атаки в Куба"}
{"url": "http://www.novinite.bg/articles/150730/Otkriha-jenata-izdirvana-zaradi-strelbata-vav-Vegas", "text": "Полицията е открила 62-годишната Мерилу Данли, която се издирваше във връзка със стрелбата в Лас Вегас, при която загинаха десетки хора, а стотици бяха ранени, пише ДАРИК. Над 50 души са убити, а 200 човека са ранени при стрелба по публиката на концерт близо до хотел в Лас Вегас. Извършителят е убит от полицията.Той е идентифициран като Стивън Падок от Лас Вегас. Мъжът е стрелял по хората 32-ия етаж на хотел, в който се е регистрирал като гост. Именно там е бил ликвидиран от полицията.\r\n\r\n\r\n\r\n\r\n ", "date": "2017.10.02", "title": "Откриха жената, издирвана заради стрелбата във Вегас"}
{"url": "http://www.novinite.bg/articles/150734/EK-prizova-za-dialog-mejdu-vlastite-v-Kataluniya-i-Madrid", "text": "Европейската комисия призова за бързо преминаване към диалог между властите в Каталуния и в Мадрид.Съгласно испанската конституция неделното гласуване в Каталуния бе незаконно, се посочва в изявление на комисията, прочетено от говорител на институцията. За ЕК това е вътрешен въпрос за Испания, който трябва да бъде решен по силата на конституцията, добави говорителят, цитира ДАРИК. Настоящият състав на ЕК, както и предишният, вече се произнесоха, че ако бъде свикан референдум, съобразен с конституцията, това ще означава, че напускащият държавата регион ще напусне и ЕС. Извън правния поглед, ЕК вярва, че е време за единство и стабилност, не за разделение.Призоваваме всички бързо да преминат от противопоставяне към диалог. Насилието никога не може да бъде средство в политиката. Вярваме във възможностите на премиера Мариано Рахой да се справи при пълно спазване на конституцията и основните права на гражданите, допълни говорителят.Попитан по повод настояването на евродепутати от различни политически групи срещу Мадрид да бъде задействана процедурата по чл. 7 от договора за ЕС - отнемане правото на глас в Съвета - говорителят отговори, че ЕК е готова да участва в подобен разговор в Европейския парламент. Той уточни, че това следва от подчинеността на комисията на евродепутатите.Изявления във втория ден на октомври бяха първата реакция по същество от страна на ЕК по повод събитията в Испания. До референдума ЕК избягваше отговори на тези въпроси, но на пресконференцията на следващия ден темата бе осъждана в продължение на близо час.Досега ЕК повтаряше единствено позицията, известна от комисията под председателството на Жозе Барозу, че въпросът за Каталуния е вътрешен за Испания, както и че ако автономната област напусне испанската държава, тя ще напусне и ЕС, и ще трябва отново да кандидатства да бъде приета в Общността.", "date": "2017.10.02", "title": "ЕК призова за диалог между властите в Каталуния и Мадрид"}
{"url": "http://www.novinite.bg/articles/150701/Testvat-sirenite-v-nyakolko-grada", "text": "Сиренната система в няколко града ще бъде тествана днес, информира ДАРИК.  В 13:00 ч. ще прозвучат сигнали за тревога и след това - за край на тревогата, в София, Бургас, Варна, Пловдив, Пазарджик и Смолян. Също така в Кърджали, Монтана, Плевен, Русе, Враца и региона в 30-километровата зона около АЕЦ \"Козлодуй\".", "date": "2017.10.02", "title": "Тестват сирените в няколко града"}
{"url": "http://www.novinite.bg/articles/150710/Suhi-darveta-ustrojvat-zasadi-v-parka", "text": "Сухи дървета \"устройват\" засади в парка. По поръчка на Столична община Борисовата градина е била проучена от експерти на Лесотехническия университет. Те констатирали, че състоянието на дърветата там не е добро, пише NOVA. Общината, обаче, е с \"вързани ръце\". За да има максимална прозрачност - специална комисия, включваща и хора от екозащитните организации трябва да обходят дърво по дърво, за да приемат маркировката на експертите.А дотогава ходете с каски в парка, заради неочаквани срещи с летящи сухи клони и дървета, защото премахването им няма да е проста работа.", "date": "2017.10.02", "title": "Сухи дървета \"устройват\" засади в парка"}
{"url": "http://www.novinite.bg/articles/150744/Protest-sreshtu-zakrivaneto-na-pojarnata-slujba-v-Pamporovo", "text": "Хотелиери в Пампорово протестират срещу закриването на Пожарната в курорта.Бизнес и местна власт недоумяват как преди старта на сезона курорт от национално значение ще остане без подобна структура. В зимния сезон над 15 000-на леглова база в комплекса се подлага на риск, в случай на инцидент, категоричен е един от собствениците на апартаменти в Пампорово Николай Рагин.\"Всички, които в момента сме тук, силно се надяваме, че правителството в лицето на г-н Бойко Борисов, ще вземе правилното решение и ще спре тази идея, която наистина е безумна. Това е национален курорт, с национално значение и няма как тук да се създава частна пожарна. Това просто е решение на хора, които стоят в кабинета, написали една наредба с някакви изисквания без да са се сблъскали с действителността, с реалността какво се случва тук на място\", коментира кметът на община Чепеларе Славка Чакърова, иформира ДАРИК. Против закриването на пожарната на днешните протести в курорта, където се събраха местни хотелиери и общинари от Чепеларе се обяви и Екатерина Дафовска, която също има хотел в Пампорово. \"Против съм закриване на службата, защото както чухте от всички инстанции и хотелиери, много голяма несигурност ще има в нас\", заяви тя.Общинари и хотелиери ще изготвят протестно писмо, което ще изпратят до премиера, министъра на вътрешните работи и до министъра на туризма.Тя се закани да внесе питане в Народното събрание, относно намерението за закриването на Пожарните служби в Пампорово и Боровец.", "date": "2017.10.02", "title": "Протест срещу закриването на пожарната служба в Пампорово"}
{"url": "http://www.novinite.bg/articles/150719/Komentari-ot-Evropa-sled-referenduma-v-Kataluniya", "text": "Лидерите на европейските институции се въздържат от коментари за каталунския референдум, с което потвърдиха линията на Брюксел за последните седмици да избягват въпросите на тема \"Каталуния\".Насилието осъдиха лидерите на социалдемократите в Европарламента и либералите, отбелязвайки обаче, че референдумът е незаконен и съответно невалиден, споделя NOVA. \"Тъжен ден за Испания и цяла Европа. Решението може да бъде само политическо, а не полицейско\", коментира Джани Питела, лидер на левите в ЕП, обвинявайки испанския премиер, че не се е справил.Ги Ферховщад, лидер на Либералите призова за деескалация и преговори, а президентът на Европейския парламент Антония Таяни подчерта, че референдумът е незаконен. Говорителите на председателя на Европейската комисия Жан-Клод Юнкер и на Европейския съвет Доналд Туск, отказаха коментар. Мълчание засега запават и повечето европейски лидери, с малки изключения. Пръв наруши мълчанието белгийският премиер, осъждайки насилието. Пред сградата на испанското посолство в Брюксел снощи се събраха стотина представители на фламандските сепаратисти, протестирайки срещу насилието в Барселона. Повечето европейски наблюдатели тълкуват липсата на позиции с опасения, че каталунският пример може да предизвика ефекта на доминото, тъй като в много европейски страни има политически групи, споделящи сепаратистки настроения.  ", "date": "2017.10.02", "title": "Коментари от Европа след референдума в Каталуния"}
{"url": "http://www.novinite.bg/articles/150735/Rabotnik-v-Trakciya-Samuil-zagina-pri-trudova-zlopoluka", "text": "39-годишен мъж от Разград загина при трудова злополука във вагоноремонтния завод \"Тракция\"-Самуил, съобщиха от пресцентъра на ОДМВР-Разград, предаде ДАРИК. Сигналът за инцидента е получен около 8.50 ч. тази сутрин. При извършване на ремонтна дейност върху вагон-цистерна, ударна вълна събаря работника, който пада на земята и умира. На местопроизшествието са изпратени екипи на \"Спешна помощ\", полиция и съдебен лекар. Уведомена е и Инспекцията по труда. По случая е образувано следствено дело. ", "date": "2017.10.02", "title": "Работник в „Тракция“-Самуил загина при трудова злополука"}
{"url": "http://www.novinite.bg/articles/150715/Korneliya-Ninova-predupredi-za-nejna-falshiva-stranica-vav-Fejsbuk", "text": "\"Има създадена моя фалшива страница във Фейсбук, като на нея са качени позиции, които не съм изразявала нито в лично качество, нито като председател на БСП\", заяви лидерът на социалистите Корнелия Нинова в социалната мрежа, информира ДАРИК.\"Недоброжелателите са креативни и на фалшивата страница се препубликуват мои статуси и снимки от различни посещения в страната. Всичко това е с цел да бъдете заблудени\", коментира Нинова.", "date": "2017.10.02", "title": "Корнелия Нинова предупреди за нейна фалшива страница във Фейсбук"}
{"url": "http://www.novinite.bg/articles/150724/VKS-Izborite-za-novi-chlenove-na-VSS-minali-bez-narusheniya", "text": "Според върховните съдии изборите за нови членове на Висшия съдебен съвет (ВСС) са минали без нарушения. Така жалбата на предишния председател на Софийския районен съд (СРС) Методи Лалов, който не беше избран за член на новия състав на съвета, беше отхвърлена окончателно с решението на смесения състав на Върховния касационен съд и на Върховния административен съд, предава ДАРИК.  До жалбата на Лалов се стигна след като на 18 юни съдиите избраха шестима свои колеги, които да влязат в Съдийската колегия на ВСС. Той получи обаче по-малко гласове. И обжалва с мотив, че системата за електронно гласуване може да е била атакувана и да не е отчела правилно вота на съдиите.", "date": "2017.10.02", "title": "ВКС: Изборите за нови членове на ВСС минали без нарушения"}
{"url": "http://www.novinite.bg/articles/150713/Vijte-kade-v-Sofiya-spirat-vodata-na-3-oktomvri", "text": "На 03 октомври 2017 г. (вторник), във връзка с ремонт на стратегически водопровод на бул. „Цариградско шосе“, жк. „Дружба“ 2, се налага спиране на водоподаването от 9:00 до 21:00 часа на клиентите на „Софийска вода”, живеещи в района на: кв. „Кремиковци“, кв. „Сеславци“, гр. Бухово, с. Яна, с. Желява. Зоната със слабо налягане обхваща: кв. Ботунец и с. Горни Богров.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: с. Яна – пред кметството; кв. „Сеславци“ – пред кметството; кв. „Кремиковци“ – на центъра. На 03 октомври 2017 г. (вторник), във връзка с направа на водопроводни връзки на ул. „Цар Асенов път“, с. Бистрица, се налага спиране на водоподаването от 9:00 до 21:00 часа на клиентите на „Софийска вода”, живеещи в района на: Вилна зона „Беликата“, вилна зона „Батийница“, вилна зона „Бяла нива“, вилна зона „Дебело Гуно“, вилна зона „Косанин дол“, вилна зона „Градище“, вилна зона „Ловджийска чешма“, с. Кокаляне. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: в.з. Косанин дол – ул. „Карачаир“ ъгъла с ул. „Забел“; в.з. Беликата – на входа на вилната зона; в.з. Бяла нива – ул. „Горна Батийница“ №1. На 03 октомври 2017 г. (вторник), във връзка с изпълнение на инвестиционен проект за реконструкция на уличен водопровод на ул. „Орчо войвода“ кв. „Овча купел“, се налага спиране на водоподаването от 9:00  до 21:00 часа на клиентите на „Софийска вода”, живеещи в района на: по бул. „Овча купел“ от ул. „Маестро Кънев“ до ул. „Проф. Стоян Белинов“ по ул. „Орчо войвода“ от бул. „Овча купел“ до ул. „Босилек“; каретo заключено между улици: бул. „Овча купел“, бул. „Президент Линкълн“, ул.“Александър Геров“, ул.“Житница“ - каретo заключено между улици ул. „Земляне“, ул. „Орчо войвода“ ,ул. „Босилек“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Овча купел“ ъгъла с бул. „Президент Линкълн“. След възстановяване на водоснабдяването е възможно временно повишаване  мътността на водата. На 03 октомври 2017 г. (вторник), във връзка с изпълнение на инвестиционен проект за реконструкция на уличен водопровод на ул. „Отец Паисий“ жк. „Зона Б3“, се налага спиране на водоподаването от 9:00  до 21:00 часа на клиентите на „Софийска вода”, живеещи в района на: по ул. „Отец Паисий“ от бул. „Сливница“ до ул. „Св. Св. Кирил и Методий“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Отец Паисий“ ъгъла с ул. „Св. Св. Кирил и Методий“. След възстановяване на водоснабдяването е възможно временно повишаване  мътността на водата. След реализацията на тези инвестиционни проекти клиентите на „Софийска вода” живеещи в района ще почувстват значително подобреното качество на предоставяните услуги. На 03 октомври 2017 г. (вторник), във връзка с подмяна на сградно водопроводно отклонение до бл. 95, жк. „Младост“ 1, се налага спиране на водоподаването от 9:00 до 19:00 часа на клиентите на „Софийска вода”, живеещи в района на: бл. 94, бл. 95, бл. 96, бл. 96А, бл. 99Б. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 96.На 03 октомври 2017 г. (вторник), във връзка с прекъсване на сградно водопроводно отклонение на ул. „Ген. Георги Вазов“, кв. „Васил Левски“, се налага спиране на водоподаването от 9:30 до 17:30 часа на клиентите на „Софийска вода”, живеещи в района на: по ул. „Ген.Георги Вазов“ от ул. „Григори Цамблак“  до ул. „Д-р Иван Селимински“ по ул. „Д-р Иван Силимински“ от ул. „Рилска обител“  до ул. „Проф.Антон Митов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ген. Георги Вазов“ №40. На 03 октомври 2017 г. (вторник), във връзка с подмяна на сградно водопроводно отклонение на ул. 88, вилна зона „Симеоново - север“, се налага спиране на водоподаването от 9:30 до 16:30 часа на клиентите на „Софийска вода”, живеещи в района на: ул. 88, ул. 86 по ул. 84 от №1 до №6, ул. 85. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 84 ъгъла с ул. 86. На 03 октомври 2017 г. (вторник), във връзка с подмяна на сградно водопроводно отклонение на ул. „Асен Йорданов“, кв. „Кръстова вада“, се налага спиране на водоподаването от 10:00 до 18:30 часа на клиентите на „Софийска вода”, живеещи в района на: по ул. „Асен Йорданов“ от ул. „Емилиян Станев“ до ул. „Никола Крушкин-Чолака“ по ул. „Гатьо Шишков“ от ул. „Асен Йорданов“ до ул. „Йосиф Брадати“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Асен Йорданов“ ъгъла с ул. „Гатъо Шишков“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 121 21 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.10.02", "title": "Вижте къде в София спират водата на 3 октомври"}
{"url": "http://www.novinite.bg/articles/150711/Tryabva-li-pensionerite-da-prodaljavat-da-rabotyat", "text": "Причината е, че България е на предпоследно място по дълготрайност на трудовия живот в Европейския съюз. През 2016 г. според Евростат средната продължителност на годините, в които хората на територията на евросъюза се очаква да работят, е малко над 35 години. В сравнение с 2006 г. средната продължителност на работна активност се е качила с почти 2 години като последното десетилетие се е отразило повече на жените отколкото на мъжете, пише БНТ. След България по продължителност на трудовия живот в Европейския съюз е само Италия. В изследването е измерено колко години се очаква да работи един 15-годишен човек. У нас на 15-годишния тинейджър му предстоят почти 32 години работа, а на италианския - малко над 31. Сред страните членки с най-дълъг трудов живот е Швеция с над 41 години. На числата зад мен ясно се вижда, че в България се работи с около 10 години по-кратко отколкото в Швеция.Спират ли обаче българите да работят след пенсия? Отговорът е не. 60 % от пенсионерите у нас продължават да се трудят. Причините – да поддържат досегашния жизнен стандарт и да се чувстват полезни. Тенденциите у нас са стажът и възрастта за пенсия да се увеличават плавно като това се отнася с по-голяма сила за жените. От началото на месеца пък се увеличи и минималната пенсия от 180 на 200 лв. като това нарастване от 11% засегна 824 000 души у нас.За съжаление очевидно балансът все още не е напълно задоволителен, защото в противен случай нямаше да има толкова много работещи пенсионери, а хората щяха да се радват на заслужената си почивка.", "date": "2017.10.02", "title": "Трябва ли пенсионерите да продължават да работят"}
{"url": "http://www.novinite.bg/articles/150726/Vremeto-na-3-oktomvri-Vapreki-sutreshnite-magli-denyat-shte-e-slanchev", "text": "През нощта ще бъде предимно ясно и почти тихо. Минималните температури ще са предимно между 5 и 10 градуса, разяснява ДАРИК.  Във вторник сутринта на места в низините и котловините ще има мъгла или ниска слоеста облачност.През деня ще бъде предимно слънчево. Ще духа слаб, в Източна България - до умерен вятър от юг-югоизток. Максималните температури ще са между 19 и 24 градуса. Атмосферното налягане ще се понижи, но ще остане по-високо от средното за месеца. В планините ще бъде предимно слънчево. Ще духа умерен до силен вятър от западната четвърт. Максималната температура на височина 1200 м ще е около 13 градуса, на 2000 м - около 7 градуса. Над Черноморието ще бъде предимно слънчево. Ще духа слаб до умерен вятър от юг-югоизток. Максималните температури ще са 18-19 градуса. Вълнението на морето ще е 1-2 бала. Температурата на морската вода е 18-20 градуса.", "date": "2017.10.02", "title": "Времето на 3 октомври: Въпреки сутрешните мъгли денят ще е слънчев"}
{"url": "http://www.novinite.bg/articles/150717/Izplashtat-pensiite-ot-9-oktomvri-naj-niskite-shte-sa-s-nov-minimalen-razmer", "text": "Изплащането на пенсиите за месец октомври ще започне на 9 октомври (понеделник) и ще приключи на 20 октомври (петък) 2017 г. Съгласно Закона за бюджета на държавното обществено осигуряване за 2017 г. е променен минималният размер на личните пенсии за осигурителен стаж и възраст, отпуснати при пълен осигурителен стаж, съобщиха от НОИ. От началото на месецa той е 200 лева, пише БНТ. С нови размери ще бъдат и пенсиите, чиито минимални размери се определят като процент от минималния размер на пенсията за осигурителен стаж и възраст при пълен осигурителен стаж. Така, при отпуснатите при непълен осигурителен стаж пенсии, минимумът се определя на 170 лв. (85% от 200 лв.), а при наследствените пенсии - на 150 лв. (75% от 200 лв.).Промяна има и при минималните размери на личните пенсии за инвалидност поради общо заболяване и на тези поради трудова злополука и професионална болест. В зависимост от определения от медицинската експертиза процент трайно намалена работоспособност/вид и степен на увреждане, долната граница при първите ще е между 170 и 230 лв. (между 85% и 115% от 200 лв.), а при вторите – между 200 и 250 лв. (между 100% и 125% от 200 лв.).Изплащането на пенсиите чрез пощенските станции ще бъде извършено съобразно изготвен график, който ще бъде предварително обявен във всяка пощенска станция. Сметките на пенсионерите, които получават пенсиите си по банков път, ще бъдат заверени на 9-ти октомври 2017 г.", "date": "2017.10.02", "title": "Изплащат пенсиите от 9 октомври, най-ниските ще са с нов минимален размер"}
{"url": "http://www.novinite.bg/articles/150741/Rumen-Ovcharov-s-obvinenie-za-umishlena-bezstopanstvenost", "text": "Антикорупционното звено в прокуратурата предяви прецизно обвинение на Румен Овчаров - бивш министър на енергетиката, по делото, известно като делото за \"Мини Бобов дол\". Това съобщиха от прокуратурата, пише ДАРИК.  След изготвяне на съдебно-икономическата експертиза за \"Мини Бобов дол\" ЕАД са установени щети в размер на 8 940 231,47 лв. Разследването е установило, че Румен Овчаров въпреки задълженията си като министър на икономиката и енергетиката и принципал на \"Мини Бобов дол\" ЕАД не е упражнил достатъчно контрол върху работата на изпълнителния директор на дружеството. Изпълнителният директор не е предприел действия по събиране на вземания от договора за наем с \"Ораново\" ООД и не е извършил действия за подобряване на финансовото състояние на дружеството. Щетите, които са настъпили за \"Мини Бобов дол\" ЕАД, представляват неплатени наеми от договора с \"Ораново\" ООД, режийните разходи по производствената дейност и разликата между фактуриран наем и начислени амортизационни отчисления от \"Мини Бобов дол\" ЕАД. Внесена е конкретизация и по обвинението на Румен Овчаров за извършено от него престъпление по служба, извършено в периода 31 май 2006 г до 26 февруари 2007 г. при условията на продължавано престъпление.", "date": "2017.10.02", "title": "Румен Овчаров с обвинение за умишлена безстопанственост"}
{"url": "http://www.novinite.bg/articles/150706/Ombudsmanat-i-Kamen-Donev-s-peticiya-sreshtu-dvojniya-standart-pri-hranite-v-ES", "text": "Омбудсманът Мая Манолова и режисьорът Камен Донев - с петиция срещу двойния стандарт при храните в Европейския съюз, предаде NOVA. Манолова обясни, че ще се възползва от правото си като гражданин на Общността да внесе петиция в Европейския парламент по въпрос, който го засяга пряко и попада в сферата на дейност на ЕС.Петицията е подкрепена включително и от организации от хранителния бранш. Предложението в нея е да се създаде специално законодателство, което да забрани производството и разпространението на продукти от една и съща марка с различно съдържание на съставките. Идеята е правилото да важи в рамките на общия европейски пазар.", "date": "2017.10.02", "title": "Омбудсманът и Камен Донев – с петиция срещу двойния стандарт при храните в ЕС"}
{"url": "http://www.novinite.bg/articles/150722/Plashtame-onlajn-globite-si-kam-KAT", "text": "Плащаме онлайн глобите си към КАТ. Това вече е възможно, след като системата на МВР бе свързана с всички офиси на EasyPay в страната. Така всеки, нарушил Закона за движение по пътищата, може да плати задълженията си през ePay.bg, информира NOVA. Очаква се нововъведението да улесни плащането на глобите, тъй като шофьорите могат да избират къде да платят, вместо да се редят на опашката в КАТ. Услугата ще спести средства заради ниските тарифи за превод през системите на двете дружества.Във всеки офис на EasyPay касиерът може да провери задълженията само по номера на шофьорската книжка и ЕГН-то на шофьора, като може да избере и кои точно задължения да се платят. Трансферът веднага ще бъде отразен в системата на КАТ. През ePay.bg плащането е възможно чрез въвеждане на данните от получения фиш, като вариантите са два. Шофьорът може да плати през профила си, ако е регистриран потребител, а ако не е, плащането става от директната форма с карта VISA или MasterCard. ", "date": "2017.10.02", "title": "Плащаме онлайн глобите си към КАТ"}
{"url": "http://www.novinite.bg/articles/150733/Inspektorite-na-NAP-tragvat-na-proverki-prez-noshtta-i-v-pochivnite-dni", "text": "Проверките на НАП вече ще се правят по-често през нощта и в почивните дни. Причината - при кампанията си по Черноморието данъчните установили случаи, в които издаването на касови бележки рязко намалява в часовете извън официалното работно време на НАП. А привечер и в почивните дни търговските обекти отчитали значителен спад на оборотите, показва компютърната система на НАП, която е свързана с касовите апарати в страната. Затова инспекторите на Националната агенция по приходите вече ще работят на смени и ще могат да проверяват и в малките часове на нощта. Основно вниманието им ще бъде фокусирано върху издаването на касови бележки, както и дали парите в касите на търговците съответстват с отчетеното от фискалните устройства.Припомняме, че през 2017 г. за пръв път беше въведено и запечатването на обекти за данъчни нарушения, припомнят от приходната администрация.Сигнали за неиздаване на касови бележки могат да се подават денонощно на имейл infocenter@nra.bg  или на телефона на НАП 0700 18 700.  ", "date": "2017.10.02", "title": "Инспекторите на НАП тръгват на проверки през нощта и в почивните дни"}
