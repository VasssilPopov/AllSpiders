{"url": "https://www.novinite.bg/articles/173995/Zadarjaha-recidivist-pri-opit-za-grabej-v-Dobrich", "text": "Осъждан 20 пъти мъж е задържан при опит за грабеж на пенсионер в Добрич.  Престъплението е било извършено на 9 април пред свидетели.При грабежа е бил нападнат 83-годишен мъж. Инцидентът станал пред очите на неговия приятел, както и на пътниците на преминаващ в близост автомобил, които слезли да помогнат на възрастния човек.Крадецът бил задържан от гражданите до пристигането на полицията. Справката за съдимост на 45-годишния опасен рецидивист показала, че той е осъждан 20 пъти, като в повечето случаи му е налагано ефективно наказание. Определението на Добричкия окръжен съд, с което е наложена мярка за неотклонение „задържане под стража“, подлежи на обжалване пред Апелативния съд.", "date": "2019.04.12", "title": "Задържаха рецидивист при опит за грабеж в Добрич"}
{"url": "https://www.novinite.bg/articles/173972/Premierat-uchastva-v-otkrivaneto-na-ikonomicheskiya-i-targovski-forum-161", "text": "Премиерът Бойко Борисов участва в откриването на икономическия и търговски форум „16+1“, който е част от Осмата среща на държавните и правителствени ръководители на страните от Централна и Източна Европа и Китай, съобщиха от правителствената пресслужба.След форума ще бъде подписан договор за изграждането на „Пристанище Логистичен център – Варна“. То ще се използва за износ на зърно, химически продуки и други стоки. Планирано е новото пристанище да има връзка с линията София-Варна, с магистрала \"Хемус\" и с Летище Варна.У нас интерес китайците имат към строежа на АЕЦ \"Белене\" и към износа на земеделска продукция. За последните 10 години азиатският икономически гигант е инвестирал около 12 милиарда евро в Централна и Източна Европа. Половината от средствата са вложени в проекти в Западните Балкани.Сътрудничеството „16+1“ беше създадено през 2012 г. с цел насърчаване на бизнес и инвестиционните отношения между Китай и 16 държави от Централна и Източна Европа (Албания, Босна и Херцеговина, България, Хърватия, Чехия, Естония, Унгария, Латвия, Литва, Черна гора, Северна Македония, Полша, Румъния, Сърбия, Словакия и Словения). Партньорството улеснява възможностите както за Китай, така и за европейските страни и техните предприемачи в различни области на индустрията, търговията и инвестициите, инфраструктурата, транспорта и логистиката, енергетиката, културата, образованието, туризма и други.", "date": "2019.04.12", "title": "Премиерът участва в откриването на икономическия и търговски форум „16+1“"}
{"url": "https://www.novinite.bg/articles/173978/Benatova-Cvetanov-pokaza-sreden-prast-na-Borisov", "text": "Нещатният сътрудник си е нещатен сътрудник. И си е прав, че не се чувства наказан, защото няма кой да го накаже. Това сътрудничество е показване на обикновен среден пръст. Към публиката и към всички купувачи на имоти без телепатични връзки. Струва ми се, че е среден пръст и към председателя на ГЕРБ, но той си знае как ще го разчете, пише Бенатова във фейсбук.''Ние сме парламентарна група на ГЕРБ, нормално е зам.-председателят на партията Цветан Цветанов да има възможност да посещава заседанията на групата.'' Това заяви пред журналисти в Народното събрание председателят на ПГ на ГЕРБ Даниела Дариткова по повод на информация, че Цветанов е вписан като нещатен сътрудник към групата на ГЕРБ.Само преди часове Цветанов пак се обърна на 180 градуса. Във фейсбук той реагира на общественото възмущение с пост, в който пише, че се отказва да е нещатен сътрудник на НС.", "date": "2019.04.12", "title": "Бенатова: Цветанов показа среден пръст на Борисов"}
{"url": "https://www.novinite.bg/articles/173983/Angelkova-Blizo-250-turoperatora-sa-zalicheni-ot-nachaloto-na-mandata-mi", "text": "Министърът на туризма Николина Ангелкова отчете, че резултатите за зимен сезон 2018/2019 г. сочат задържане на нивата от предходния рекорден сезон. Крайните резултати ще са готови април месец, каза тя по време на парламентарния контрол.За периода декември-февруари посещенията на чужденци са 1 222 613, в сравнение с миналогодишния период има спад от 2,2 процента. Има обаче ръст на реализираните нощувки с 1,6 процента, а ръстът на приходите е с 5,9 процента, заяви Ангелкова.Министърът посочи още, че основната цел е България да бъде разпознаваема целогодишна дестинация за туризъм. Близо 250 туроператора вече са заличени от началото на мандата, каза още от парламентарната трибуна министърът на туризма Николина Ангелкова.Причина за тази рестриктивна мярка е липса на застраховка, неизпълнение на задължения или повторни нарушения.Ангелкова припомни, че вече има система за информиране на туристите на сайта на ведомството. Тя осигурява подробности за застраховаката на туроператора и се обновява на всеки три часа.", "date": "2019.04.12", "title": "Ангелкова: Близо 250 туроператора са заличени от началото на мандата ми"}
{"url": "https://www.novinite.bg/articles/173958/Prezidentat-na-Republika-Balgariya-poseti-Fondaciya-Katar", "text": "Президентът на Република България, Румен Радев, посети централата на Фондация Катар в т.нар. Град на образованието (Education City). Той бе посрещнат от д-р Ахмад М. Хасна, Президент на университета Хамад бин Халифа и член на Фондацията. По време на визитата си президентът се запозна с инициативите в сферите на образованието и иновациите, целящи да подпомогнат развитието на държавата. Придружаван от съпругата си, Десислава Радева, президентът Радев направи обиколка на централата, от която могат да се наблюдават университета Хамад бин Халифа, кампусите на осем международни университета, както и училищните и изследователски сгради на Фондацията. Коментирайки значимостта на образованието за хората в България, президентът Радев каза: „Образованието е наш основен приоритет. Ние не разполагаме с природни ресурси като Катар. Нашият най-ценен ресурс са хората и затова образованието е най-голямата отговорност на правителството. Ние непрестанно постигаме добри резултати в тази насока и се нареждаме сред 5-те най-добри в световен мащаб в области като математика, физика и лингвистика. Това е от решаващо значение за способността ни да работим последователно в един все по-конкурентен свят.“ Коментирайки отношенията на България и Катар, президентът Радев заяви, че потенциалнo сътрудничество между двете държави е възможно в сферата на образованието. „Образованието е област, в която Катар и България могат да си сътрудничат и да изградят взаимно полезни отношения“ – каза той. ", "date": "2019.04.12", "title": "Президентът на Република България посети Фондация Катар"}
{"url": "https://www.novinite.bg/articles/173950/Gledat-na-vtoro-chetene-Zakona-za-chujdencite-v-Balgariya", "text": "Депутатите гледат на второ четене Закона за чужденците в България. Промените касаят най-вече ситуацията, която се създава около Брекзит. На първо четене народните представители решиха след Брекзит британците да влизат в България като граждани на трета страна. Ще има процедура по пререгистрация, чрез която трайно установилите се в България граждани на Обединеното кралство ще запазят статута си отпреди Брекзит. Промените в Закона за чужденците предвиждат и опростена визовата процедура за висококвалифицирани и сезонни работници. Засилват се мерките срещу фиктивните бракове с цел получаване на статут. ", "date": "2019.04.12", "title": "Гледат на второ четене Закона за чужденците в България"}
{"url": "https://www.novinite.bg/articles/173986/Borisov-Partnorstvoto-mejdu-ES-i-Kitaj-e-faktor-na-mira-prosperiteta-i-ustojchivoto-razvitie", "text": "„За всички нас, които принадлежим към голямото европейско семейство на страни-членки или такива, които вървят по пътя към ЕС, е от особено значение задълбочаването на всеобхватното стратегическо партньорство между ЕС и Китай като фактор на мира, просперитета и устойчивото развитие“. Това заяви министър- председателят Бойко Борисов в речта си по време на пленарното заседание на Осмата среща между държавните и правителствените ръководители на страните от ЦИЕ и Китай в Дубровник.Пред участниците в Срещата на върха българският премиер Борисов отбеляза ползотворната роля и резултатите от форума „16+1“ миналата година, който беше домакинстван от България. „На срещата беше потвърдено и общото ни разбиране, че „16+1“ може да се развива успешно само като допълнение към стратегическото партньорство ЕС-Китай, спазвайки принципите на откритост, реципрочност, равно третиране и върховенство на закона“, заяви министър- председателят Бойко Борисов и отбеляза като важен резултат решението, взето в София, за създаването на Глобалния център за партньорство. Българският премиер посочи и други резултати в практическото сътрудничество между България и Китай - изпълнението на споразумението на стойност 1,5 млрд. евро между банките за развитие, участието на китайски компании в търгове за инфраструктурни и транспортни проекти, предстоящото откриване на изнесени визови центрове в 15 китайски града.В изказването си по време на пленарното заседание премиерът Бойко Борисов информира, че по време на Срещата на местните лидери на „16+1“ в София развитие получиха демонстрационната база и павилионът за електронна търговия на селскостопански продукти в Пловдив. Министър-председателят посочи още, че в София и други градове вече се движат доставени от Китай дизелови и електрически автобуси, които се приемат добре у нас. Пред участниците във форума българският премиер Борисов обърна внимание и на въпроса за ограничения обхват на изнасяните стоки за Китай. „Разчитаме на подкрепата на китайското правителство за набелязване на конкретни мерки за разширяване и улесняване достъпа до китайския пазар, както и за ускоряване на процедурите за разрешения за внос“, заяви министър-председателят. По думите на Борисов китайските инвестиции следва да са в унисон с правилата на ЕС и без държавни гаранции, чрез концесии, модернизиране на съществуващи производства, участие в индустриални и логистични паркове, смесени проектни компании.„Придаваме голямо значение на свързаността на региона в инфраструктурата, енергетиката, дигиталната сфера, туризма, където Китай може да намери своето място и значимо присъствие“, отбеляза премиерът Борисов. В тази връзка българският министър-председател посочи за пример инициативата „Един пояс, един път“ и изрази надежда, че тя ще продължи да се развива съобразно Стратегията на ЕС за свързаност между Европа и Азия, Транс- европейската транспортна мрежа и Платформата за свързаност ЕС-Китай. Като крайна цел на инициативата премиерът Бойко Борисов каза, че очаква и реализирането на конкретни проекти и на българска територия. В края на речта си пред участниците в Осмата среща на държавните и правителствените ръководите на страните от ЦИЕ и Китай премиерът Бойко Борисов заяви, че се надява на увеличаване на пътуванията на китайски туристи в България и страните от региона и за засилване на обмена в образованието, културата, науката и технологиите, иновациите и електронната търговия.", "date": "2019.04.12", "title": "Борисов: Партньорството между ЕС и Китай е фактор на мира, просперитета и устойчивото развитие"}
{"url": "https://www.novinite.bg/articles/173947/Joncheva-Nie-se-borim-za-spravedlivost-po-dobar-jivot-i-sreshtu-dvojnite-standarti", "text": "„Европейските избори са важни за България, защото от хората, които ще изпратим в ЕП, зависят много важни за страната ни неща”. Това каза водачът на листата на БСП за предстоящите европейски избори Елена Йончева на среща с жители на район Слатина в столицата. Тя добави, че тези избори са важни и защото те ще бъдат вот на недоверие към управляващите и ГЕРБ. „Спечелим ли тези избори, печели цяла България. Важно е не просто да победим ГЕРБ, а да отстраним политическия модел, който те създадоха”, коментира Йончева.Тя обясни, че България има 17 места в ЕП, но това- дали са малко или много, зависи много от хората, които ще изпрати народът ни там и това- към коя политическа група ще принадлежат. Елена Йончева добави, че групата на Социалистите и демократите в ЕП има много успехи в този мандат. „Един от тях е въпросът с двойните стандарти, който подехме ние тук в парламента, а те го продължиха в Брюксел. Затова колкото по- голяма сила имат българските евродепутати в групата на социалистите, толкова по-добре за България. Ние се борим и ще се борим за справедливост, по-добър живот и срещу двойните стандарти”, категорична бе тя. Пред жителите на Слатина Елена Йончева каза още, че въпреки огромната помощ, която получаваме от ЕС, заради режима у нас, ние сме третирани като втора категория хора и Европа трябва да разбере за това. Тя бе категорична, че силата на българските представители в ЕП се обезсмисля, ако нямаме силно правителство, което да работи за хората. Народният представител даде пример с пакета „Мобилност”, който по думите й, не може да бъде решен в полза на България в европарламента. „Имаше шанс той да бъде решен на високо ниво по време на европредседателството. Правителството, обаче не искаше да влиза в конфликт с европейските ни партньори, а само да си направи ПР”, заяви Елена Йончева. Във връзка с напускането на парламента от Делян Добрев, Елена Йончева коментира, че оставката му е в резултат на една дълга битка, която се е водила с факти и документи. „Това е една малка победа, защото оставката на Делян Добрев показа, че справедливост може да има”, категорична бе тя. Йончева добави, че другата малка битка, която е спечелила, е това, че осъди премиера Бойко Борисов за лъжа. „Беше ни ясно, че няма как да не го осъдим, защото той не просто излъга, защото всички сме свикнали да го чуваме сутринта да казва едно, на обяд друго, а вечерта трето, а това, че под тази лъжа премина една предизборна кампания”, коментира още Йончева. Тя бе категорична, че всички българи можем да осъдим Борисов чрез избори.", "date": "2019.04.12", "title": "Йончева: Ние се борим за справедливост, по-добър живот и срещу двойните стандарти"}
{"url": "https://www.novinite.bg/articles/173991/Kaloyan-Pargov-Ostavam-da-rabotya-v-Sofiya", "text": "Искам да отговоря на всички, които през последните седмици ме питаха дали ще се кандидатирам за евродепутат. Отговорът ми е категорично „Не“. Това заяви лидерът на БСП – София Калоян Паргов.„Благодаря на десетките районни и общински организации от София и страната, които издигнаха моята кандидатура за представител на БСП в Европейския парламент. Благодаря им за доверието и оценката за мен и моята работа“, каза още той и обясни защо остава да работи в София: „Защото за мен София е свързана с кауза, която има две измерения - работата за БСП начело на най-голямата организация в партията и работата за столицата, като общински съветник и председател на групата на БСП в СОС. Тук се чувствам полезен и щастлив“.Той акцентира върху това, че си дава ясна сметка за отговорността на столичните социалисти за представянето на БСП на изборите на 26 май и подготовката за участието в местните избори през есента. „Тези два важни ангажимента, които стоят пред мен и Градската организация през тази година, не ми дават възможност дори да се замисля за ново лично кариерно развитие“, категоричен е Паргов.„Но съм напълно убеден, че представителите, които ще изпрати софийската организация на БСП в Европейския парламент, ще се представят достойно и ще дадат своя принос за постигането на целите и принципите, които отстояват социалистите. Така, както беше и досега“, убеден е Калоян Паргов.", "date": "2019.04.12", "title": "Калоян Паргов: Оставам да работя в София"}
{"url": "https://www.novinite.bg/articles/173953/Tomislav-Donchev-prizova-za-spokojstvie-v-Gabrovo", "text": "\"Силите на реда не са в града, за да пазят една част от обществото, а да пазят обществения ред и ще стоят толкова, колкото е необходимо\", каза на брифинг в Габрово вицепремиерът Томислав Дончев.\"Не можем да си позволим да има хаос и заплахи за живота и здравето на всеки български гражданин. Първата цел е да се въведе ред на територията на общината. Гневът на хората е справедлив\", коментира още Дончев.Той призова да се прекратят злоупотребите със социални плащания и ТЕЛК, както и да бъдат лишени от социални плащания родителите на деца, които не ходят на училище. \"Има сериозен проблем със събирането на глоби, в някои случаи и за над 10 000 лв.\", каза Дончев.Кметът на Габрово Таня Христова призова за здрав разум и спокойствие. Тя допълни, че не заселва роми в града. Призова партиите да не се заиграват с етническия мир преди местните избори след няколко месеца.Директорът на Главна дирекция \"Национална полиция\" комисар Христо Терзийски каза, че 800-900 души са провеждали мирен протест в Габрово около два часа, след което хората се разделили на три лъча - по време на шествието се обособили групи от младежи - 20-25 годишни, които около 21:00 -21:30 часа предприели действия, с цел нарушаване на обществения ред. Хвърляни са бомбички от тях, провокирали са органите на реда, използвали са маски.Задържани са четири лица, срещу три от тях ще бъдат образувани досъдебни производства. Пострадал е един служител на реда и двама журналисти.", "date": "2019.04.12", "title": "Томислав Дончев призова за спокойствие в Габрово"}
{"url": "https://www.novinite.bg/articles/173988/Mareshki-Sluchkata-v-Gabrovo-e-inscenirana-ot-partii-s-pozatihnal-rejting", "text": "Пред журналисти в Народното събрание лидерът на \"Воля\" Веселин Марешки изрази съмнение, че побоят над продавача от тримата роми в Габрово е инсцениран, предаде Случката в Габрово е поредна инсценировка, която партии с позатихнал рейтинг правят, за да се опитат да възбудят интереса към тях. Това, което кукловодите не са сметнали, е, че с последвалата реакция и протестите може да се подпали държавата, да се стигне дори до гражданска война, заяви Марешки.Не можем да кажем кой е кукловодът, но е видимо кой се възползва. Винаги досега 30-40 дена преди изборите се случваше нещо подобно, което вдигаше рейтинга на измислените патриоти, подчерта лидерът на \"Воля\".Получава се, че заради 1-2% повече рейтинг сме готови да направим гражданска война. Да използваш етническо напрежение за политически цели е присъщо само за предатели. Хората в Габрово правилно се бунтуват. Кукловодите не са сметнали, че хората няма да участват в техния сценарий, а ще излязат на протест, посочи лидерът на \"Воля\".", "date": "2019.04.12", "title": "Марешки: Случката в Габрово е инсценирана от партии с позатихнал рейтинг"}
{"url": "https://www.novinite.bg/articles/173992/Otnovo-parvi-GERB-registrira-evrolistata-si-v-CIK", "text": "ГЕРБ са регистрирали първи листата си с кандидати за евровота в ЦИК. Това съобщи на официалната си страница във Facebook заместник-председателят на партията и председател на предизборния щаб Цветан Цветанов.\"ПП ГЕРБ първа регистрира листата си с кандидати за членове на Европейския парламент в ЦИК. Днес с административния секретар на ГЕРБ Цветомир Паунов внесохме в ЦИК всички необходими документи за регистрацията на кандидатите на ГЕРБ за евродепутати. ПП ГЕРБ бе и първата политическа сила, която подаде документите си за регистрация в ЦИК, а на 7 април бе публикувано и решението, с което Комисията официално обяви, че приема без забележка документите на партията и с това процесът по регистрация бе завършен\", написа той.\"Както и досега - ПП ГЕРБ е с няколко крачки пред политическите си опоненти и регистрацията ни преди всички останали е само едно от доказателствата. Изборът на кандидатите, изработването на платформата, определянето на основните послания и мобилизацията на структурите по места са процеси в ГЕРБ, които водят началото си още от края на миналата година. Вярвам, че ще успеем да запазим доброто темпо и на 26 май отново ще сме първи!\", завършва поста си заместник-председателят на ГЕРБ.", "date": "2019.04.12", "title": "Отново първи: ГЕРБ регистрира евролистата си в ЦИК"}
{"url": "https://www.novinite.bg/articles/173997/Balgarskiyat-evrodeputat-Angel-Djambazki-s-poredna-pobeda-za-prevozvachite", "text": "Таксата за изравняване на цената на горивото за българските камиони, преминаващи през територията на Ислямска република Иран, ще бъде намалена на 30 евроцента. Това е сериозна стъпка за автомобилния бранш, който може да претърпи сериозни финансови загуби, ако планът „Макрон“ влезе в сила.Припомняме, че представителят в ЕП и заместник-председател на ВМРО Ангел Джамбазки пръв съзря проблем в документа и поведе битката срещу умишленото фалиране на българските превозвачи, което ще е реалната последица от прилагането на мерките от пакета. Миналата седмица пък, въпреки реалната възможност за неговото спиране, трима евродепутати – Светослав Малинов, Николай Бареков и Неджми Али провалиха възможността скандалният документ да отпадне завинаги от дневния ред на ЕП, с което поставиха превозвачите и страната ни в изключително сложна ситуация. Нека подчертаем и факта, че от този бранш се формира около 16% от БВП на България и това е прехраната на стотици хиляди български семейства.На фона на всичко това българският евродепутат Ангел Джамбазки проведе редица разговори с представители на Ислямска република Иран, чрез които успя да намали таксите за цените на горивото за преминаващите през територията ѝ български камиони.Искането е одобрено от най-високо държавно ниво, което се потвърждава и от писмото на Посланика на Ислямска република Иран Сейед Мохамад Джавад Расули, адресирано до Джамбазки.Това е една много важна стъпка за развитието на отношенията между България и ИР Иран, пише още в писмото министърът на пътищата и градоустройство Мохамад Еслами.", "date": "2019.04.12", "title": "Българският евродепутат Ангел Джамбазки с поредна победа за превозвачите"}
{"url": "https://www.novinite.bg/articles/173970/Emil-Radev-Silna-podkrepa-v-EP-za-nov-mehanizam-za-zashtita-varhovenstvoto-na-zakona-v-ES", "text": "В последните години в Европейския съюз много се говори за върховенството на закона, за това как не трябва да бъде нарушавано и как са нужни мерки, за да се гарантира неговото спазване. Абстрактно звучащото понятие „върховенство на закона“ реално представлява механизми, процеси, практики или норми, които подкрепят равенството на всички граждани пред закона, гарантира безпристрастност на управлението и предотвратява произволното използване на сила. То създава система на управление, която е в противовес на деспотизма, абсолютизма, авторитаризма и тоталитаризма. Създава ограничения, в рамките на които управляващите могат и трябва да действат и взимат решения. Върховенството на закона е над политиката.То е над всеки един човек, независимо колко влиятелен е той, и над всяка една власт. Върховенството на закона е и една от ценностите, описани в член 2 от Договора за Европейския съюз, която трябва да бъде спазвана от всички държави-членки. Очакването е, че когато дадена държава се присъедини към европейското семейство, тя ще отговаря на изискванията за членство, ще е приела и ще продължи да спазва общите ценности и няма да променя своя курс на развитие.Спазването или не на върховенството на закона в ЕС може да има ефект върху изразходването на европейски средства, до неправомерно раздадени фондове, до злоупотреби и измами. За да защити европейския бюджет от тези опасности, Европейската комисия предложи създаването на нов механизъм за защита на бюджета на ЕС от нарушения на върховенството на закона, по който съм докладчик от страна на групата на Европейската народна партия в комисията по граждански свободи, правосъдие и вътрешни работи на Европейския парламент. Този механизъм е част от пакета досиета по новата Многогодишна финансова рамка и представлява допълнителна защита, че средствата на ЕС ще отиват там, където ще имат най-голям ефект - при обикновените хора. Позицията на ЕП, която гласувахме в началото на м. април т.г., по това досие дава определение на принципа на правова държава, така че да покрие не само европейските ценности в член 2, но и критериите за членство. Идеята е да се гарантира, че присъединяването към ЕС не е краят на процеса на реформи, а е само началото на последователни усилия за съхранение и надграждане на постигнатото. Застрашаването независимостта на съдебната система, наличието и ненаказуемостта на незаконосъобразни решения на органите на публичната власт, ограничаване достъпа и ефективността на средствата за правна защита, невъзможността на дадена държава-член да изпълнява задълженията си по членството, както и мерки, които отслабват защитата на поверителността на комуникацията между адвокат и клиент следва да се считат за широко разпространено незачитане на правовата държава. Когато нарушаването на правовата държава води до злоупотреби с европейски средства, са предвидени наказателни мерки за съответната държава - или намаляване на евросредствата, или директно тяхното спиране. Това е доста драстична мярка, но съм на мнение, че Европейският съюз не може и не следва да продължи да финансира правителства, които явно не искат да са част от този съюз, при положение, че нарушават неговите ценности. В същото време сме предвидили защити за крайните получатели на средствата - всички дължими суми на крайните бенефициенти следва да бъдат платени от държавите-членки, дори и при спрени еврофондове. По подобие на независимия панел от юристи, който бе предложен от ЕП в контекста на Европейския механизъм за върховенство на закона и демокрация, за който също настоявам от години, и тук сме предвидили група от независими експерти да консултира Европейската комисия при извършването на нейната оценка.Тази независима група ще се състои от експерти с познание за върховенството на закона и за бюджетни въпроси и нейните заключения за състоянието на върховенството на закона в ЕС и ефекта върху европейските средства ще бъдат публични. Процедурата, която сме предвидили, е следната - когато Европейската комисия прецени, взимайки под внимание становищата на експертната група, че може да има нарушение на върховенството на закона, което води до злоупотреби с европейски средства, тя започва консултации и обсъждания със съответната държава и междувременно информира Съвета и ЕП за това. Ако наистина такова нарушение бива установено, ЕК предлага на Съвета и ЕП средствата, които следва да бъдат намалени или спрени, да бъдат прехвърлени в резерв, докато нарушението не бъде преустановено. Т.е. крайното решение относно финансовото наказание на държавата остава в ръцете на Европейския парламент и Съвета. Тази позиция на Европейския парламент бе подкрепена с огромно мнозинство и ние изпратихме силен сигнал, че европейските средства не трябва да стават жертва на нарушението на върховенството на закона. За съжаление обаче досието е блокирано в Съвета, където държавите-членки не могат да постигнат договореност за обща позиция. Това означава, че за съжаление в скоро време регламентът няма да бъде приключен и ще продължим да се чудим какво да правим с държави, нарушаващи върховенството на закона. Въпреки липсата на напредък заради Съвета, Европейската комисия започна в началото на м. април процес на размисъл относно върховенството на закона, който трябва да доведе до допълнителни конкретни мерки и препоръки за спазване на този основен принцип до края на юни месец т.г. Това означава, че новият Европейски парламент ще продължи да се занимава с темата и ще има още възможности да надгради и доразвие досегашната система. За мен лично това е обнадеждаващо - може би най-накрая ще видим създаването на Европейски механизъм за върховенството на закона и демокрацията, който да бъде приложим спрямо всички държави-членки, на равни начала, въз основата на еднакви и ясни критерии. Както каза първият зам.-председател на Европейската комисия Франс Тимерманс „Способността на Съюза да отстоява върховенството на закона днес е по-жизненоважна от всякога.“ Това е въпрос на европейска идентичност и на функциониране на Европейския съюз и е време да гарантираме, че всички държави в ЕС ще спазват този принцип.", "date": "2019.04.12", "title": "Емил Радев: Силна подкрепа в ЕП за нов механизъм за защита върховенството на закона в ЕС"}
{"url": "https://www.novinite.bg/articles/173954/Dalaj-Lama-beshe-izpisan-ot-bolnica", "text": "Далай Лама беше изписан от болница в Ню Делхи, съобщава АФП, цитирана от БГНЕС. Преди три дни тибетският духовен водач влезе в лечебно заведение заради проблеми с белите дробове.\"Чувства се много добре\", каза говорителят на Далай Лама.83-годишният тибетски монах бил готов да се завърне към нормалния си работен режим.Далай Лама ще остане в столицата още няколко дни, преди да се завърне в планинския град Дарамшала, където живее в изгнание от 60 години.Далай Лама е трън в очите на Китай с исканията за по-голяма автономия на Тибет и зачитане на религиозните свободи на населението му. По света, награденият с Нобелова награда духовник е символ на мира, но Пекин го нарича \"вълк в монашеско расо\".След десетилетия на обиколки по целия свят и срещи с монарси, политици и холивудски звезди, Далай Лама сериозно ограничи дейността си от 2016 г. Повечето правителства по света също избягват да го канят, за да не развалят отношенията си с Китай.", "date": "2019.04.12", "title": "Далай Лама беше изписан от болница"}
{"url": "https://www.novinite.bg/articles/173977/Falshiv-signal-za-bomba-evakuira-grackiya-parlament", "text": "Фалшив сигнал за бомба затвори гръцкия парламент тази сутрин, съобщава гръцкото издание „Екатимерини”, цитирано от БГНЕС.Неизвестен човек се е обадил в офиса на новинарския сайт „Зугла”, заявявайки, че експлозивни устройства са бил поставени „в и извън сградата на парламента”. След това гласът е добавил, „ще има жертви. Пригответе се ”.Полицията веднага евакуира парламента и отцепва района около него. Екипи със сапьори пристигат на мястото, но не откриват взривни устройства.Очаква се да бъдат изяснени всички факти около случая.", "date": "2019.04.12", "title": "Фалшив сигнал за бомба евакуира гръцкия парламент"}
{"url": "https://www.novinite.bg/articles/173962/Rumen-Radev-kam-balgarite-v-Katar-Nashite-poslanici-ste-vsichki-vie", "text": " В Доха той изрази надежда, че част от сънародниците ни в близкоизточната държава могат да се завърнат в родината.„Нашите посланици тук сте всички вие, които оставяте следа след себе си. Катар от своя страна може да бъде пример как от пустинята става градина. Това може да бъде пример и за нас, които ако не сме единни като нация в критични ситуации, можем да направим обратното много лесно”, отбеляза Радев.В Катар живеят 400 висококвалифицирани специалисти в областта на високите технологии, строителството, образованието, науката и въздушния транспорт.В Доха живеят и възпитаници на български университети.„Аз имам духовна връзка с тази страна и с моето семейство редовно отиваме там през лятото. Имам много приятели все още в България, които останаха там”, заяви Мохамед Дауд Ел Али, журналист в арабска медия. Въпреки че е завършил магистратурата си у нас през 90-те години, той и днес продължава да следи съвременната българска литература.", "date": "2019.04.12", "title": "Румен Радев към българите в Катар: Нашите посланици сте всички вие"}
{"url": "https://www.novinite.bg/articles/173968/Prof-Rumen-Gechev-Borisov-laje-che-shte-vlezem-v-chakalnyata-na-evrozonata-prez-yuli", "text": "Премиерът Бойко Борисов лъже, че България ще влезе в чакалнята на еврозоната през юли. Това заяви народният представител от \"БСП за България\" проф. Румен Гечев. Той беше гост на Дискусионен клуб \"Политика 21\" към БСП - София, а темата, по която говори, беше \"Новият икономически ред\" в контекста са предстоящите европейски избори.\"Премиерът и управляващите лъжат, защото няма как стрес-теста, провеждан от Европейската централна банка и обхващаш шест от водещите ни банки, да бъде завършен в края на юни, а веднага през юли да бъдем приети в чакалнята на еврозоната, обясни проф. Румен Гечев. - Чисто технологично е невъзможно да се случи. Очевидно е, че управляващите правят тези техни изявления заради предстоящите евроизбори. От друга страна - дори и да влезем в чакалнята на еврозоната, минимумът за престой там е две години. А максимум няма. Което означава, че една държава може да стои в тази чакалня много години. А тук има един много важен принцип на Банковия съюз, който заслужава особено внимание. България към момента има около 24 милиарда евро валутен резерв в БНБ. Ако влезем в Паричния съюз, а това е задължително условие и за членство в Еврозоната, по-голямата част от този валутен резерв може да се използва в случай на криза в банковата система на някоя от страните-членки. Всъщност, към днешна дата, по данни на самата ЕЦБ, натрупаните резерви на Паричния съюз за реакция при евентуална нова криза са крайно недостатъчни. Като се имат предвид прогнозите, че опасността от нова криза през близките години е реална, можем да приемем, че ще се наложи ползването на тези валутни резерви. С други думи, трупането на валутни резерви у нас и то при политики на \"затягане на коланите\", може да се окаже полезно за други страни\".Проф. Румен Гечев добави, че е възможно да има някои неприятни изненади, когато бъдат обявени резултатите от проверките на българската банкова система. \"Но тази проверка е необходима и тя би могла да има редица позитивни ефекти, особено по отношение на доверието към водещите ни банки, коментира той. - Защото, уви, сагата около банка КТБ ни показа, че българските надзорни, регулаторни и контролни органи не са на висотата на европейските стандарти. Така че, текущата проверка на тези шест банки е стъпка в правилна посока, защото всички искаме да сме сигурни, че банковата система в България и вътрешният надзор, който прави новото ръководство на БНБ, отговарят на международните стандарти\".Според професора по икономика и народен представител от \"БСП за България\", правителството трябва да бъде много внимателно при преговорите за влизане в чакалнята на еврозоната. \"Правилно е България да проявява интерес към членство в еврозоната и да води преговори. Но не е правилно България, в лицето на правителството на ГЕРБ и неговите коалиционни партньори, да взима чисто политическо решение, без да има никакви разчети, коментира проф. Румен Гечев. - Много е притеснително една държава да влиза в Еврозоната, без да е наясно за това какви ще бъдат ефектите от него върху нейния износ, внос, върху инвестициите - външни и вътрешни, върху конкурентоспособността й и покупателната способност на населението, при какъв обменен курс на лева към еврото и т.н.? Моето отношение е позитивно, но напълно споделям тревогата на много икономисти в България и извън нея, че на тези ключови въпроси още нямат отговори. Затова и не бих се подписал под писмо за влизане в чакалнята на еврозоната, без да съм видял всички разчети за ефектите върху България\".", "date": "2019.04.12", "title": "Проф. Румен Гечев: Борисов лъже, че ще влезем в чакалнята на еврозоната през юли"}
{"url": "https://www.novinite.bg/articles/173948/Chetirima-zadarjani-sled-vtoriya-protest-v-Gabrovo", "text": "Четирима души са задържани след снощния протест в Габрово. Това съобщи на извънреден брифинг в града главен комисар Христо Терзийски, директор на главна дирекция „Национална полиция”.„В централната градска част хората се бяха разделили на три лъча. Така се обособиха групи от млади граждани – на възраст между 20 и 25 години, които към 21-21.30 часа предприеха действия, с които нарушаваха обществения ред”, обясни той. И добави, че срещу три от задържаните лица ще бъдат образувани досъдебни производства. Докладвани са на дежурен прокурор в Районната прокуратура в Габрово. Четвъртият е задържан заради липса на лични документи. „Около 23.30 ч. са задържани четири лица за проверка за възникнал пожар в покривна конструкция на необитаема постройка. По този случай също ще бъде образувано досъдебно производство. Извършен е оглед на местопрестъплението тази сутрин”, заяви още Терзийски.Има и един леко пострадал служител на реда.„Проблемът с ромите не е само проблем на Габрово. Той е на цялата страна. Призовавам  партиите да не се заиграват с етническия мир, защото границата е много тънка и опасна”, заяви кметът на Габрово Таня Христова. Тя припомни, че още миналата година в града са съборени къщи на незаконно настанили се роми. Закрито е и едно напълно сегрегирано училище.„Мерки за решаването на проблема сме предприели. Продължава работата по събарянето на общински сгради, които могат да бъдат използвани за самонастаняване”, допълни Христова.Според вицепремиера Томислав Дончев силите на полицията не са в Габрово „за да пазят една част на обществото от друга част на обществото”.„Не можем да си позволяваме хаос. Не можем да си позволяваме да има заплахи за здравето и живота на който и да е български гражданин. Не можем да позволяваме да се руши, без значение кой го прави, И сме взели мерки във всички посок”, коментира той.По-рано тази сутрин пострадалите снощи журналисти обясниха в предаването \"Здравей, България\" какво точно се е случило с тях. Това са Даниел Стефанов - оператор в местното радио 999 и колегата му - репортер Веселин Цветанов.„По часове не мога да кажа кога къде бяхме, но вчера отразихме протеста в Габрово. Попаднахме на две блокади на жандармерията. Като първата протестиращите бяха много повече,  може би стотици. Там жандармерията успя да се справи с тях с приказки. Протестиращите се разпръснаха на групи и една от тях се запъти към квартала, където явно живеят роми. Там също имаше блокада на жандармерията. Ние бяхме най-отпред с колегата и когато чухме „Не натискайте, ще пробиваме” усетих, че ще има голям натиск. Издърпах колегата, но не успях да избегна палката от жандармеристите. Шурна една кръв, успяхме да излезем с колегата, седнахме на земята и дотам със снимането на репортажа”, обясни Стефанов и допълни, че в Спешния център са му направили два шева. Има съмнение за комоцио.„Определено между нашия екип и жандармерията не е имало диалог. Реакцията на жандармерията не беше адекватна”, обясни Веселин Цветанов.", "date": "2019.04.12", "title": "Четирима задържани след втория протест в Габрово"}
{"url": "https://www.novinite.bg/articles/173963/Davat-narushitelite-na-patya-na-ChSI", "text": "Нарушителите на пътя, които не плащат глобите си, ще бъдат давани на частни съдебни изпълнители, а не както до сега на публични, чиито такси са значително по-малки. Това става ясно от доклад на Камарата на частните съдебни изпълнители (КЧСИ).В него се споменава, че е взето решение да използва законовата възможност и на друг орган по принудителното изпълнение да събира публичните вземания, освен публичните изпълнители при НАП. Това щяло да увеличи събираемостта на глобите, които дълго време се въртяха около 30-те процента за година.В писмо до министър-председателя Бойко Борисов и министрите на финансите и вътрешните работи председателят на КЧСИ Георги Дичев е мотивирал готовността на частните съдебни изпълнители да помогнат безвъзмездно на МВР и НАП, поемайки събирането на най-тежките случаи на неплатени глоби от нарушители.Идеята на Камарата на ЧСИ за засилване на превенцията спрямо нарушителите на пътя не е нова. Гилдията неведнъж е обръщала вниманието и на институциите, и на обществото, че законът дава възможност на ЧСИ да събират публични вземания на държавата. Навременното изпълнение ще засили превенцията.В писмото до членовете на правителството се посочва, че ако при събирането на публични задължения от страна на публични изпълнители държавата прави разходи, т.е. всички добросъвестни данъкоплатци отново плащат сметката на недобросъвестните длъжници, партньорството с ЧСИ няма да струва нищо на бюджета и разходите ще се покриват само от нарушителите. По време на проведена кръгла маса в парламента още през 2017 г. представители на НАП съобщиха, че от общо 66,3 млн. лв. несъбрани глоби за пътни нарушения от началото на 2016 г. до края на 2017 г. - 34 млн. лева са предадени за принудително изпълнение.Над 40 процента от наложените глоби са за суми до 50 лв. Принудителното събиране на санкция от 50 лв. излиза на държавата около 300 лв. и отнема 3 години, ако се следват всички етапи на процедурата, пише Монитор.", "date": "2019.04.12", "title": "Дават нарушителите на пътя на ЧСИ"}
{"url": "https://www.novinite.bg/articles/173959/Dneven-horoskop-za-petak", "text": "Днес няма да виждате смисъла в нищо покрай вас. Дори действията на най-близките ви хора ще ви се струват лишени от смисъл. Помолете хората да ви обяснят какво правят, за да опитате да ги разберете.Когато става дума за доброволческа дейност, днес трябва да отстъпите и да помолите някой друг да поеме задачите ви. Днес ще имате прекалено много други отговорности и няма да бъдете толкова полезни, така че е по-добре да се оттеглите.Опитайте да разместите малко нещата днес, дори ако рискувате да загубите важни документи или други ключови елементи от вашия работен живот. Преходът днес е жизненоважен за постигането на някакъв напредък.Вижте повече на: ", "date": "2019.04.12", "title": "Дневен хороскоп за петък"}
{"url": "https://www.novinite.bg/articles/173989/Spipaha-ceh-za-falshivi-dokumenti-v-Shumen", "text": "Разкрит е незаконен цех за изготвяне на фалшиви документи за самоличност. Това съобщиха от ОДМВР - Шумен. Криминалисти и служители от \"Икономическа полиция“ предприели множество оперативни действия след получен преди време сигнал. Те дали резултат на 10 април вечерта.Малко след 19.00 часа в сряда на бензиностанция в Шумен била извършена полицейска операция. 33-годишен местен жител бил проверен, след като стоял дълго време в автомобила си. Униформените забелязали добре опакована конзолна игра. При направена щателна проверка било установено, че между платките на играта има четири неистински български документи за самоличност - две лични карти и два международни паспорта, изработени с изключително прецизно качество.При извършения първоначален оглед документите, по последен образец били трудно различими от истински. Последвало претърсване в имоти в Шумен и село край града, ползвани от 33-годишния шуменец. Намерени били множество документи за самоличност – български и чужди, заготовки за документи за самоличност в различна степен на завършеност. В помещение от апартамента обособено като \"паспортно бюро“ е открита техника за предпечат, печат и производство на неистински документи за самоличност. Намерени са над 100 бели на цвят пластики, подготвени за производство на лични карти и свидетелства за управление на моторни превозни средства, матрица, бои, мастила. Иззети са три компютърни конфигурации, шест принтера, гравираща машина, иглен плотер, ламинатор, инструменти за фина техника, термоламиниращи фолиа с релефни мотиви и кинеографски елементи. Криминалисти установили, че производството в цеха за изработка на лични документи е със затворен цикъл. Фалшивите лични карти и паспорти били изработвани от 33-годишния шуменец. Ползвал е материали, част от тях продаващи се легално, разполагал е с необходимия софтуер за изцяло завършен цикъл на производство за трите вида документи за самоличност. В имот в шуменско село освен принтери и техника за печат са намерени около 2,5 кг суха зелена тревна маса, която при направения полеви нарко тест реагирала на марихуана. В.П. от Шумен бил задържан за срок до 24 часа в полицейското управление в града. Работата по образуваното досъдебно производство за извършено престъпление продължава под ръководството на прокурор от Районната прокуратура в града. С постановление на прокурор на В.П. е наложена мярка \"Задържане под стража“ за срок до 72 часа.", "date": "2019.04.12", "title": "Спипаха цех за фалшиви документи в Шумен"}
{"url": "https://www.novinite.bg/articles/173996/Tri-barzi-proizvodstva-za-bezredicite-v-Gabrovo", "text": "\r\nРайонна прокуратура – Габрово наблюдава разследването по наказателни производства, образувани във връзка с протестите в града, съобщиха от държавното обвинение.\r\n\r\nСлед втория ден на протест в Габрово са образувани три бързи производства и едно наказателно производство по общия ред за действия на участници в него.\r\nБързите производства се водят срещу 27-годишния П.Р.П., 19-годишния П.М.П и 28-годишния П.А.А., всички от Габрово за това, че на 11.04.2019 г. около 21.30 часа на ул. “Батак“ в гр. Габрово са пречили на полицейски служители да изпълнят задълженията си, което е престъпление по чл. 270 ал. 1 от НК.\r\nОбразувано е и досъдебно производство за това, че на 11.04.2019 г., около 22.30 часа, на ул. “Батак“ в гр. Габрово е запалено имущество със значителна стойност – две полумасивни едноетажни постройки, в които не е имало хора - престъпление по чл. 330 ал. 1 от НК.\r\n", "date": "2019.04.12", "title": "Три бързи производства за безредиците в Габрово"}
{"url": "https://www.novinite.bg/articles/173964/20-kilograma-kokain-v-moreto-kraj-Varna", "text": "\r\nПакет с кокаин беше намерен в морето пред хотел „Марина\" в комплекса „Слънчев ден\" край Варна.\r\n\r\nДрогата, увита в спасителна жилетка, е забелязана от служител в комплекса.\r\nПо непотвърдена информация пакетът тежи около 20 килограма. Във вторник 6 подобни сака изплуваха в морето край Шабла, а миналата седмица 100 килограма бяха намерени край Констанца.\r\n", "date": "2019.04.12", "title": "20 килограма кокаин в морето край Варна"}
{"url": "https://www.novinite.bg/articles/173999/Brakovete-prez-2018-g-nad-28-000-razvodite-blizo-1-3", "text": "През 2018 г. са регистрирани 28 961 юридически брака - с 368 повече спрямо предходната година, а коефициентът на брачност е 4.1‰. Това сочи статистика на Националния статистически институт (НСИ).Близо три четвърти от всички регистрирани бракове (21 463) са сред населението в градовете.През 2018 г. средната възраст при сключване на първи брак за мъжете и жените е съответно 31.7 и 28.7 години. Спрямо предходната година средната възраст се увеличава с 0.3 години както за мъжете, така и за жените. За 87.0% от жените и 86.2% от мъжете, сключили граждански брак през 2018 г., той е бил първи.Областите с най-много бракове на 1 000 души от населението са Добрич - 5.4‰, и Разград - 5.1‰, а най-нисък е коефициентът на брачност в област Перник и Ловеч – по 2.6‰. Броят на разводите през 2018 г. е 10 596, или със 185 повече от регистрираните през 2017 година. От всички прекратени бракове 80.4% се отнасят за населението в градовете.Най-голям е делът на браковете, прекратени по „взаимно съгласие“ (65.9%), следват причините „несходство в характерите“ (26.0%) и „фактическа раздяла“ (6.6%).Разводът не е бил първи за 9.4% от жените и 11.0% от мъжете, разтрогнали своите бракове през 2018 година. Средната продължителност на брака до неговото прекратяване е 15.9 години.", "date": "2019.04.12", "title": "Браковете през 2018 г. - над 28 000, разводите близо 1/3"}
{"url": "https://www.novinite.bg/articles/174008/Gabrovo-prodaljava-da-bade-pod-policejska-blokada-i-dnes", "text": "\r\nНапрежението в Габрово се повишава. Снощи се стигна до сблъсъци между протестиращи и жандармерия,при които пострадаха няколко дули. Хората в града настояват приходящите роми незабавно да напуснат Габрово. Повод за недоволството им стана случаят, при който трима роми пребиха служител на магазин. Засиленото полицейско присъствие в града остава.\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.04.12", "title": "Габрово продължава да бъде под полицейска блокада и днес"}
{"url": "https://www.novinite.bg/articles/174013/Ostaviha-kmeta-na-Chuprene-v-aresta", "text": "Кметът на Чупрене Ваньо Костин остава в ареста, реши Специализираният наказателен съд. Костин е обвинен за длъжностно и за документно престъпление във връзка с търгове за продажбата на общински земи на фирми на свои родственици.Земите попадали в територията на бъдещия ски комплекс „Миджур“, чието изграждане в близост до Чупрене предстои, съобщи преди дни наблюдаващият прокурор Ангел Кънев.", "date": "2019.04.12", "title": "Оставиха кмета на Чупрене в ареста"}
{"url": "https://www.novinite.bg/articles/174005/Najdjal-Faraj-registrira-partiya-Brekzit", "text": "\r\nНайджъл Фараж регистрира своята нова партия \"Брекзит\", като обеща „революция в британската политика” и подчерта, че „няма да го има вечедоброто момче”, съобщава Политико. Говорейки в Ковънтри, Фарадж обвини британските политици за „управляващия упадък”, добавяйки - „искрено вярвам, че тази нация сега сме лъвове, водени от магарета.”\r\n\r\n\r\n\r\n\r\n\r\n\r\n\r\n", "date": "2019.04.12", "title": "Найджъл Фараж регистрира партия \"Брекзит\""}
{"url": "https://www.novinite.bg/articles/173979/Specprokuraturata-ne-nameri-dokazatelstva-sreshtu-Boil-Banov-za-Largoto", "text": "Специализираната прокуратура отказа да образува досъдебно производство по сигнали срещу министъра на културата Боил Банов. Причината -  липса на данни за извършено престъпление, съобщават от пресцентъра на държавното обвинение.От там допълват, че преписи от постановлението са изпратени на лицата, подали сигналите. А те са политическа партия „Българска социалистическа партия“, представлявана от Корнелия Нинова, на народния представител Елена Йончева и на Григор Здравков от легия „Антимафия”.", "date": "2019.04.12", "title": "Спецпрокуратурата не намери доказателства срещу Боил Банов за \"Ларгото\""}
{"url": "https://www.novinite.bg/articles/173961/Bashtata-na-nahapanite-ot-rotvajleri-deca-Ranite-sa-dalboki-kuchetata-sa-iskali-da-gi-ubiyat", "text": "Това не са кучета, които са ухапали децата, това са кучета, които са атакували, за да убият. Това каза в предаването „Тази сутрин” Валери Илиев, баща на момчетата, нахапани преди дни от кучета.Три деца и възрастен мъж бяха нахапани жестоко от два ротвайлера в софийското село Железница преди два дни. Собствениците на кучетата – майка и син, които са ги отглеждали в кв. „Симеоново”, са задържани.Най-сериозно е пострадало сродното по възраст момче на семейство Илиеви – Емануел, който вчера е бил опериран. Той все още е в шок и не можа да говори за случилото се, каза бащата.„Това е недопустимо в държава от ЕС, такова неспазване на законите- всеки един от нас може да попадне в капана на такива животни. Това не са домашни животни, това са машини за убиване. За тях трябва да има специален статут”, коментира Илиев.„Много трудно мога да видя бъдеще за децата си тук”, призна бащата.Най-голямата дъщеря в момента учила химия в Англия. Мъжът обясни, че в Англия никъде не може да се види животно да се разхожда без стопанин.", "date": "2019.04.12", "title": "Бащата на нахапаните от ротвайлери деца: Раните са дълбоки, кучетата са искали да ги убият"}
{"url": "https://www.novinite.bg/articles/173946/Dnes-shte-bade-predimno-oblachno", "text": "Днес ще бъде предимно облачно и на много места ще има валежи от дъжд. След обяд ще са временно интензивни, а на места в северната половина от страната и ще са значителни. Ще духа слаб до умерен североизточен, в южните райони – югоизточен вятър. Максималните температури ще са предимно между 14° и 19°. Над планините ще бъде предимно облачно и след обяд ще има валежи от дъжд, над 1700 метра - от сняг. На отделни места ще има условия и за гръмотевична дейност. Ще духа умерен до силен вятър от запад-югозапад. Максималната температура на 1200 метра – около 8°, на 2000 метра – около 3°.Над Черноморието ще е предимно облачно и главно в следобедните часове ще има валежи от дъжд, на места интензивни. Ще духа до умерен вятър от източната четвърт. Максималните температури ще са 12-14°. Температурата на морската вода е 11-12°. Вълнението на морето ще е около 2 бала.", "date": "2019.04.12", "title": "Днес ще бъде предимно облачно"}
{"url": "https://www.novinite.bg/articles/173949/Izraelskiyat-robot-Bereshit-se-razbi-na-Lunata", "text": "\r\nИзраелският космически апарат Берешит не е успял да кацне на Луната, пише АФП. Роботът се е разбил, съобщиха от екипа, който наблюдава мисията.\r\n\r\n\r\n\r\n\r\n\r\n\r\n\r\n\r\n", "date": "2019.04.12", "title": "Израелският робот Берешит се разби на Луната"}
{"url": "https://www.novinite.bg/articles/174003/Momche-zaplashi-prodavachka-s-noj-tya-go-razubedi", "text": "15-годишно момче заплаши с нож продавачка и опита да й задигне оборота. Инцидентът е станал около 05:00 часа, на 9 април в денонощен магазин на варненския булевард „Владислав Варненчик”. Служителката обаче запазила самообладание и реагирала адекватно. Тя започнала да разубеждава тийнейджъра, който напуснал магазина с празни ръце. Вечерта на същия ден момчето успяло да обере пешеходка. То нападнало жена на улица „Т. Влайков“  и й отнело чантата, в която имало около 60 лв. и лични документи. Тийнейджърът е задържан от полицията и е настанен в Дом за временно настаняване на малолетни и непълнолетни лица.", "date": "2019.04.12", "title": "Момче заплаши продавачка с нож, тя го разубеди"}
{"url": "https://www.novinite.bg/articles/173951/Romi-napuskat-Gabrovo-zaradi-eskalaciyata-na-naprejenieto", "text": "Специализираната полицейска операция в Габрово продължава до неделя, така както е планирана. Това заяви комисар Христо Терзийски, директор на Главна дирекция „Национална полиция”. В Габрово има видимо присъствие на силите на реда, командировани са от Плевен и София представители на жандармерията. Снощи, за четири часа, и от Пловдив. За довечера ще се реши как да се действа днес преди обед, но комисар Терзийски не очаква да има някаква промяна от вчера по отношение на присъствието на силите на реда. Броят на униформените според комисар Терзийски е бил 150. Камъни и бомбички са хвърляни от част от протестиращи. Четири лица са задържани снощи, срещу три от тях ще бъдат образувани досъдебни производства по чл. 270 за противоправно пречене на орган на власт за изпълнение на задължения. Едно лице е задържано без документи. Още четири лица са задържани по сигнал за възникнал пожар в покривна конструкция на необитаема постройка. Ще бъде образувано производство за палеж. Един служител от полицията има наранявания. Знае се за два случая на пострадали лица, но няма подаден сигнал от полицията за по-сериозен инцидент. Един пострадал представител на органите на реда, леки повреди по автомобилите на жандармерията. Всички, попаднали в полезрението на полицията са от Габрово или съседни населени места. Няма да възпрепятстваме какъвто и да е мирен процес. Няма да ограничим никой да участва в протестите, но призоваваме гражданите за мирни действия, защото другото е нарушаване на обществения ред. Комисар Терзийски каза още, че има информация, че са правени опити да бъдат призовани хора от спортен клуб в София да участват в протеста в Габрово, но те са отказали. Той припомни, че шествието в Габрово след площад Възраждане се е разделило на три лъча - два от които към места, където живеят роми, на едното място и българи.Кметът Таня Христова призова: „Да проявим здрав разум и спокойствие. С гняв и безредици няма да постигнем нищо за нашия град.” Тя още веднъж заяви, че не заселва роми, няма желание и няма правомощия да го прави. Изтъкна, че проблемът с ромите е в цялата страна. Призова партиите да не се заиграват с етническия мир и припомни, че още през миналата година са събаряни незаконно обитавани къщи. Този процес продължава и сега. Предложи инициирането на наказателна промяна, която да позволи да се наказват нарушителите. „Моята оставка е винаги с мен. Най-важното е да има спокойствие и разум”, каза още Таня Христова. Вицепремиерът Томислав Дончев Дончев каза, че много пъти е чувал призива оставки и за разлика от други не живее с илюзията, че всички го харесват. Томислав Дончев изтъкна, че снощи се е прибрал се пеша и сам, както бил свикнал. „Държавата, силите на полицията и жандармерията не са тук да пазят една част от обществото срещу друга, а да пазят обществения ред. Ще стоят колкото е необходимо. Не можем да си позволяваме хаос. Взети са мерки във всички посоки, без да се съобразяват с етническия произход. Едно общество, което няма закони може да се унищожи. Първата цел е да се въведе ред. Илюзия е, че след като това се случи нещата ще продължат по старому. Освен всички силови мероприятия, ние водим и диалог с гражданите”, каза още Дончев. Вицепремиерът изтъкна, че има усещане на част от хората за безнаказаност и използването на социалните плащания от тях. Припомни законодателни промени, които са на вниманието на Народното събрание - дете, които не ходи на училище, семейството се лишава от социални плащания. Заяви, че лица, които получават помощи имат хиляди левове глоби, а държавата не може да си ги прибере. Всеки български гражданин има правото да протестира, на никой не му е хрумвало да забранява това. Но да става по мирен начин. Една част от пострадалите са от предмети, хвърлени от протестиращи. Илюзия е да смятаме, че тази реакция е заради един инцидент отпреди няколко дни. Това са грешки, трупани от години. Призна, че протестиращите имат право. Дончев обясни причината тук да се случат протестите и да ескалира проблемът. Тук исторически не е имало малцинства. Най-дразни демонстрационното неспазване на правилата, каза той и обяви, че трябва да се търси трайно решение. „Да престанем да мислим за интеграцията като за нещо, което ни се налага от Европа.” Дончев каза, че вече се е появил проблем в работата на Общинско предприятие „Благоустрояване”, тъй като служители от ромски произход се страхуват да излизат по улиците. Роми напускат Габрово, заселват се в околни населени места. ", "date": "2019.04.12", "title": "Роми напускат Габрово заради ескалацията на напрежението"}
{"url": "https://www.novinite.bg/articles/173955/15-mln-balgari-s-vtora-pensiya-samo-na-hartiya", "text": "1 509 300 бъдещи пенсионери ще взимат втора пенсия само на хартия. Социално осигурените българи в частните пенсионни фондове са 4 662 000, сочат данните на Българската асоциация на дружествата за допълнително пенсионно осигуряване към първото тримесечие на 2019 г. Според статистиката на НСИ в края на миналата година работещите българи са били 3 152 700. Това означава, че малко над 1,5 млн. нашенци имат разкрита индивидуална партида, но в момента няма постъпления в нея и реално не им се трупа втора пенсия.„В тези над 4 млн. души влизат хора със стари права, т.е. преди са се осигурявали, но сега са прекъснали. Такива са българите, които са заминали в чужбина и безработните“, разтълкуваха данните синдикалисти пред Монитор. Частните фондове у нас управляват 14 млрд. лева. За сравнение в Румъния сумата е 11,5 млрд. лв., разпределени между над 7 млн. души, стана ясно от думите на Михай Бобочеа от Румънската асоциация на пенсионните фондове на конференция за многостълбовите пенсионни системи в Европа.„Независимо от високата динамика на международните пазари, средната доходност в индивидуалните партиди у нас от 2002 г. до сега е положителна. Надвишава с около процент натрупаната инфлация за този период, което защитава хората“, обясни председателят на асоциацията на дружествата за допълнително пенсионно осигуряване Евелина Милтенова.Социалният министър Бисер Петков подчерта, че многостълбовата система водела до финансово укрепване и стабилизиране на парите, които изплаща НОИ. Вследствие на което частта, която се финансира с трансфери от държавния бюджет, намаляла – от над 50% от общите разходи достигнала до около една трета. Във втория стълб се осигуряват всички работещи в масовата трета категория, родени след 1959 г. Първите с право на втора пенсия са жените, родени през 1960 г. Те ще вземат допълнителни пари за старини през 2021 г. Три години по-късно към тях ще се присъединят и мъжете от същия набор.„Пенсионното законодателство предлага на входа във фазата на натрупване право на избор, но във фазата на изплащане няма възможност за избор на достатъчно добре структурирани пенсионни продукти“, каза шефът на социалната комисия в парламента д-р Хасан Адемов. По думите му натрупаните средно около 3000 лв. в индивидуалните партиди не могат да предложат атрактивен размер на допълнителните пари за старини. Той припомни още, че първоначалната идея е била за по-висока вноска, като тази година тя е трябвало да бъде 10% от осигурителния доход, а всъщност е 5%.По данни на централната банка на САЩ пък половината от американците имали в индивидуалната си партида по малко от 1100 долара или с около 1000 лева по-малко от парите в партидите на българите.", "date": "2019.04.12", "title": "1,5 млн. българи с втора пенсия само на хартия"}
{"url": "https://www.novinite.bg/articles/173984/Droga-s-vkus-na-shokolad-i-yagoda-navliza-sred-decata", "text": "Нова дрога с ароматни и любими детски вкусове навлиза в училищата, алармират в социалните мрежи родители, пише \"Монитор\".Дрогата била известна на жаргон като „ягодови куршуми” сладки, които се пука в устата и имат аромат на ягода. В случая обаче ставало дума за амфетамини с вкус освен на ягода, на други любими на децата плодове като череша, портокал, грозде, а също на шоколад и фъстъчено масло. Самите амфетки приличат на желирани бонбони и имат различна форма: на плодове, цветя, геометрични фигури или животни и герои от анимационните филми. „Децата смятат, че това е сладко и приемат „бонбоните”, но след това могат да се окажат в болницата в доста сериозно състояние след употребата им”, пишат родителите в Мрежата.Амфетамините, наред с марихуаната продължават да бъдат най-евтините наркотици и поради това те са и най-разпространени сред учениците. В класацията на популярните дроги е т.нар. „весел или друсан чай”, който струва между 2-3 до 10 лв., но може да бъде изключително опасен и да предизвика сърдечни проблеми сред подрастващите. В заведенията пък все помече се разпространява ретро наркотика от 70-те години на ХХ век, известен като „Джони”, или „денс дрога”. Дилърите превръщат в опасна дори и сравнително безвредната марихуана, след като я обработват с вредни и смъртоносни химични вещества и прапарати. Една от тези опасни дроги е т.нар. „амнезия”, канабис обработен по химически път още докато расте.", "date": "2019.04.12", "title": "Дрога с вкус на шоколад и ягода навлиза сред децата"}
{"url": "https://www.novinite.bg/articles/173960/Taksi-i-tir-se-udariha-kraj-Slivnica-ima-jertva", "text": "Таксиметров автомобил и тир се удариха в района на 28 км на главен път 1-8 край Сливница в петък сутрин. На място е загинал шофьорът на леката кола.Сигналът за произшествието е подаден на тел. 112 около 7.20 ч. По първоначални данни таксито е навлязло в насрещната лента и последвал челен удар с тир, който се е движил в посока София.  Катастрофата затрудни трафика в района. Движението се извършва в едната лента и се регулира от полицейски служители. ", "date": "2019.04.12", "title": "Такси и тир се удариха край Сливница, има жертва"}
{"url": "https://www.novinite.bg/articles/173965/Podpisvame-za-osem-iztrebitelya-F16-na-10-maj", "text": "До 10 май ще е готово предварителното споразумение за закупуването на осем нови изтребителя F16 за българските военновъздушни сили, съобщи заместник-министърът на отбраната Атанас Запрянов.„На 15 и 16 април ще има преговори с производителя “Локхийд Мартин” за уточняване на подробностите по индустриалното сътрудничество. Между 7 и 10 май пък българските участници в преговорите ще пътуват до САЩ, за да бъде уточнен окончателният вариант на предварителното споразумение”, обясни той.Според него при този график сделката може да бъде ратифицирана от българския парламент преди лятната му ваканция.", "date": "2019.04.12", "title": "Подписваме за осем изтребителя F16 на 10 май"}
{"url": "https://www.novinite.bg/articles/174007/Sami-vkashti-2-s-novi-istorii-novi-podvizi-i-nov-trejlar", "text": "Те имат таен и дълбоко емоционален живот, който трудно можем да си представим. Ролята им на наши домашни любимци е само едно от безбройните задължения, които комплицираният им живот изисква. Те са супергерои, те са съпричастни, те са смели и със силно изразено чувство за хумор и разкриват още повече от вълнуващите си приключения, когато не са заедно с нас в новия трейлър на Сами вкъщи 2. В продължението на блокбъстъра от 2016 година зрителите ще се запознаят с една нова черта от характера на любимия териер Макс. Семейството на стопанката му Кейти вече се е увеличило и той среща най- удивителното същество в живота си –дете. Той е изцяло обсебен от малкия Лиъм и полага неистови усилия, за да го предпази дори и от най-незначителните опасности.Успоредно с терзанията на Макс скъпият померан Гиджет се сблъсква с ужасяваща ситуация, изгубвайки безценна вещ на любимия си Макс и то не къде да е, а в окупиран от котки апартамент. Тя ще се опита да я спаси, следвайки безценните съвети на пухкавата си приятелка Клои – съвети, каквито само една котка може да даде. Новият герой в Сами вкъщи 2 е фермерското куче Рустър, който в оригинал е озвучен от Харисън Форд, с което култовият актьор прави и официалния си дебют в озвучаването на филми. Той е достолепен, мъдър и изиграва важна роля в критично важен за Макс момент. Зайчето Снежко, който досега е супергерой само в собствените си фантазии, ще трябва на практика да демонстрира суперсилите си и да се отзове на една от най-страшните мисии в живота си. Време е личното му убеждение, че е необикновен, да намери своето доказателство. Това е само една малка част от това, което очаква зрителите в Сами вкъщи 2. Пълен с енергия, много позитивен заряд и нетрадиционен хумор, филмът ще успее да ви пренесе в света на животните и той да ви се стори толкова… истински, колкото само си представяме, че може да бъде. Основателят и изпълнителен директор на Illumination Крис Меледандри и дългогодишният му партньор Джанет Хийли продуцират продължението на комедията с най-голям дебютен уикенд за оригинален филм, който не е продължение или базиран на съществуваща марка или медия. Като сценарист на Сами вкъщи 2 се завръща Брайън Линч (Миньоните), а режисьор отново е Крис Рено (Аз проклетникът, Лоракс).Те ще останат Сами вкъщи 2 и ще ви очакват в кината на 14 юни на 2D, 3D и 4DX.", "date": "2019.04.12", "title": "\"Сами вкъщи 2\" с нови истории, нови подвизи и нов трейлър"}
{"url": "https://www.novinite.bg/articles/173969/Agenciyata-po-vpisvaniyata-sazdava-konsultativen-savet", "text": "Ръководството на Агенцията по вписванията взе решение за създаване на т към институцията. Този орган ще има за цел да изгради механизъм за по-ефективно сътрудничество, структуриран диалог и комуникация с всички заинтересовани страни, да консултира и подпомага Агенцията с цел повишаване на качеството на предоставяните услуги, съобщиха от агенцията. Консултативният съвет ще обсъжда и възможностите за: намаляване на административната тежест за гражданите и бизнеса; разширяване на видовете услуги и подобряване на ефективността и организацията при предоставянето им; актуализиране на таксите за предоставяните услуги; подобряване на сигурността и решаване на други въпроси от общ интерес. Агенцията по вписванията вече е изпратила покани за членство в консултативния съвет до Министерството на правосъдието, Министерството на Икономиката, Министерството на финансите, Министерството на Вътрешните работи, Министерството на транспорта, информационните технологии и съобщенията, Агенцията по геодезия и кадастър, Държавна Агенция „Електронно управление“, Държавна агенция „Национална сигурност“, НАП, Висшият адвокатски съвет, НСИ, Комисията за защита на личните данни, ВСС, Нотариалната камара, Камарата на частните съдебни изпълнители, Асоциацията на държавните съдебни изпълнители, Българската асоциация на съдиите по вписванията, БТПП, БСК, КРИБ, АИКБ, Камарата на професионалните оценители, Сдружение „Национално представителство на българската стартъп предприемаческа общност“.По-голямата част от поканените вече са излъчили свои представители, които да участват в работните срещи на съвета. Очакванията на ръководството на Агенцията са новият орган да заработи в средата на май. Консултативният съвет ще работи на обществени начала под формата на партньорство между Агенцията по вписванията, ведомствата и професионалните неправителствени организации, имащи отношение към дейността й. На заседанията ще бъдат канени и други представители на правителствени и неправителствени организации и органи, имащи отношение към разглежданите теми.„Идеята за създаване на консултативния съвет се роди след поредица от работни срещи с представители на бизнес организации в България, на които бяха изготвени ефективни предложения за нормативни промени, облекчаващи работата едновременно на бизнеса и на Агенцията. Фактът, че чрез обсъждане на проблемите със заинтересованите страни се намират работещи решения, ни мотивира да създадем орган, който да повиши ефективността и прозрачността на работата на Агенцията“, каза Габриела Козарева, изпълнителен директор на Агенцията по вписванията.", "date": "2019.04.12", "title": "Агенцията по вписванията създава консултативен съвет"}
{"url": "https://www.novinite.bg/articles/173971/Balgarite-veche-sa-pod-7-miliona", "text": "На 31 декември 2018 г. населението на България е било 7 000 039 души. Мъжете са 3 395 701, а жените - 3 604 338, съобщи на пресконференция НСИ.За една година населението е намаляло с 49 995 души. Със сигурност към днешна дата сме под 7 милиона, казаха от НСИ.", "date": "2019.04.12", "title": "Българите вече са под 7 милиона"}
{"url": "https://www.novinite.bg/articles/173957/Koga-da-ochakvame-spirane-na-parnoto", "text": "На въпроса кога приключва отоплителният сезон, говорителят на \"Топлофикация София'\"Елизабет Павлова отговори, че границите му са записани в нормативната уредба и те са от 1 октомври до 30 април.Тя посочи, че спирането на отоплението става, когато са на лице следните условия - да има три последователни дни със средната температура над 12 градуса и прогноза за трайно затопляне. Също така поясни, че към момента обаче нито едно от тези две условия не е получено. Искам да успокоя клиентите, че има възможност, ако пожелае една сграда предварително да спре отоплението, да подаде заявление в съответния топлорайон и това заявление да бъде подкрепено с решение на етажната собственост, сподели в сутрешния блок на Bulgaria ON AIR Павлова.Тя допълни, че към момента има само няколко сгради, които са пожелали да им бъде спряно отоплението. И това са основно офиси и училища.Говорителят на \"Топлофикация София\" изрази мнение, че тази година април месец е по-студен от предходната година и затова отоплителният период ще продължи малко по-дълго.", "date": "2019.04.12", "title": "Кога да очакваме спиране на парното?"}
{"url": "https://www.novinite.bg/articles/173994/MON-odobri-novite-uchebnici-ot-parvi-do-deseti-klas", "text": "Издателство \"Просвета\" вече има одобрени учебници по всички предмети от първи до десети клас, след като оценителните комисии на Министерството на образованието и науката /МОН/ дадоха днес максимална оценка за всички нови учебници на издателската група за четвърти и десети клас, съобщават от ведомството.Оценителите одобриха както печатните издания, така и електронните им варианти. За първи път десетокласниците ще имат възможността да учат и по електронни учебници, които отговарят на най-високите европейски стандарти, информират от издателството. В процедурата за нови учебници за четвърти и десети клас издателство \"Просвета\" е представило най-много заглавия за оценяване.\"Предлагаме два пълни комплекта по всички предмети за четвърти клас - \"Голямото приключение\" на \"Просвета плюс\", и \"Чуден свят\" на \"Просвета- София\", е заявила Кина Андреева - главен редактор на издателската група.Същите авторски колективи са създали и учебниците за първи, втори и трети клас, които са най-предпочитаните от учителите в страната. Извън двата комплекта за четвърти клас \"Просвета\" предлага за четвърти клас и по един учебник по чужд език - английски, немски и руски. За десети клас издателската група е създала 15 проекта по всички изучавани предмети, като по някои от тях има по два учебника, дело на различни авторски екипи. Те са с логото на \"Просвета\", \"Просвета АзБуки\" и на \"Просвета плюс\".След одобрението от МОН идва вторият важен етап - учителите трябва да оценят и изберат учебника, по който ще преподават в училище през следващата 2019/2020 учебна година. За да получи оценка \"приложим\", един проект трябва да събере най-малко 50 процента подкрепа. От \"Просвета\" гарантират, че ще доставят на училищата всички печатни учебници в сроковете, определени от МОН.", "date": "2019.04.12", "title": "МОН одобри новите учебници от първи до десети клас"}
{"url": "https://www.novinite.bg/articles/173966/Veliko-Tarnovo-e-istoricheska-i-duhovna-stolica-na-Balgariya", "text": "Парламентът обяви Велико Търново за историческа и духовна столица на България, предаде Агенция \"Фокус\".\"За\" обявяването на града като историческа и духовна столица на страната гласуваха 99 народни представители, без \"против\" и \"въздържали се\".Точката бе включена в дневния ред в началото на заседанието по предложение на председателя на парламента Цвета Караянчева. Проекторешението е внесено от депутати от парламентарните групи на ГЕРБ, \"Обединени патриоти\" и ДПС на 4 април 2019 г. Предложението е от Инициативен комитет, представляващ великотърновската общественост и подкрепено с решение на Общинския съвет на града от 28 март 2019 г.В мотивите се посочва, че градът е ключов не само за българската и европейската история, но и за българската идентичност. При представянето на мотивите на проекторешението народният представител от ПГ на ГЕРБ в 4-и Многомандатен избирателен район - Велико Търново Станислава Стоянова посочи, че Търново е неразривно свързан с дълбините на историята на нашите земи. Тя отчете и ролята на Търново в епохата на Българското възраждане, както и че градът е център на 1-ви революционен окръг и че в него се провежда Учредителното народно събрание.", "date": "2019.04.12", "title": "Велико Търново е историческа и духовна столица на България"}
{"url": "https://www.novinite.bg/articles/173975/Balgarski-IT-kompanii-mogat-da-poluchat-katarsko-finansirane", "text": "\r\nБългарски компании от сферата на високите технологии могат да кандидатстват за катарско финансиране, с което да разширят дейността си и да излязат на глобалния пазар. Това стана ясно по време на среща на заместник-министъра на икономиката Александър Манолев с министъра търговията и индустрията на Държавата Катар Али бин Ахмед Ал Куари и председателя на Катарските свободни зони Ахмад бин Мохамед Ал Сайед, съобщиха от Министерството на икономиката.\r\n\r\n\r\n\r\n\r\n\r\n\r\n\r\n", "date": "2019.04.12", "title": "Български ИТ компании могат да получат катарско финансиране"}
{"url": "https://www.novinite.bg/articles/173982/MVR-Ima-danni-za-zabavyane-na-dejstviyata-na-policiyata-v-Gabrovo", "text": "Има данни за забавяне на действията на служителите на областната дирекция на МВР в Габрово. Това смята заместник-вътрешният министър Красимир Ципов.Ръководството на МВР да направи оценка в спешен порядък на действията на служителите на Областната Дирекция на полицията в Габрово. За това призова депутатът от ГЕРБ и член на вътрешната комисия Пламен Нунев. Според него има забавяне на действията на органите на реда. В това се съгласи и зам.-вътрешният министър Красимир Ципов. Той каза също така, че ако се установи, че има нарушение, ще се стигне и до дисциплинарни наказания. Според него е имало провокации по време на протеста.Пламен Нунев, депутат от ГЕРБ: Имаме забавяне на действията и на реакциите от ОД на МВР. Как се процедира при такива случаи? Посещава се веднага местопроизшествието след получения сигнал, установяват се извършителите, задържат се за 24 часа. Стартира бързото полицейско производство и по възможност, ако могат да бъдат осъдени веднага, всичко щеше да бъде нормално по обстановката.Красимир Ципов, зам.-министър на вътрешните работи: Моята оценка е, че има забавяне и поради тази причина сме назначили проверка. По тази причина искаме да бъде направен и анализ на всички действия, които са били предприети от ръководството на ОД на МВР-Габрово. Имаме данни за провокации. Няма как, при положение, че се разделя този протест на 3 лъча - в един момент, в първия или във втория лъч нещата да са относително спокойни, а в третия лъч да се стигне до хвърляне на камъни, димки и бомбички по ораните на реда. От ВМРО пък призоваха да бъдат направени законови промени по Закона за административните нарушения и да бъдат въведени нови наказанияИскрен Веселинов, депутат от \"Обединени патриоти\": Ние имаме нужда от нови видове наказания и всъщност това предлага Красимир Каракачанов, това предлагаме ние от ВМРО, пък и всички колеги от \"Обединени патриоти\" са запознати с темата. Тези наказания трябва да бъдат две. Едното е полагане на безвъзмезден труд в полза на обществото, второто е задържане в териториалните структури на МВР. Тези наказания ще бъдат за едно нарушение, могат да бъдат между 40 и 200 часа годишно.От ВМРО също така казаха, че разбират протестиращите, на които не им е издържат нервите, но призоваха да се въздържат от провокации.", "date": "2019.04.12", "title": "МВР: Има данни за забавяне на действията на полицията в Габрово"}
{"url": "https://www.novinite.bg/articles/174009/Ministar-Valchev-Da-vdahnovim-dneshnite-uchenici-da-uchat", "text": "\"Основното предизвикателство към днешното поколение ученици е да ги вдъхновим да се учат. Системата на образованието днес не трябва да носи само знание, а да дава и така наречените преносими компетентности\", каза в Пловдив министърът на образованието и науката Красимир Вълчев. По думите му, съвременните ученици ползват много източници на информация. \"По този начин те могат да компенсират дори пропуснатото в училище\", допълни Вълчев. Министърът беше гост в Езикова гимназия „Иван Вазов“, където бе представена нова облачна технология в образованието. Според него, в най-скоро време във всички училища ще има безжична интернет връзка.   Както Дарик радио вече съобщи, бившата руска гимназия става първото училище в България, в което може да се учи навсякъде и по всяко време. \"26-ма ученици вече разполагат с 26 преносими компютъра и заменят учебника с ново учебно съдържание в облака, а учителите са сертифицирани за работа с новите технологии\", заяви директорката на гимназията Вихра Ерамян.\"До 2023 г. моделът ще бъде валидиран за целия петгодишен курс на обучение в гимназията\", обясни зам.-кметът Стефан Стоянов. Той увери, че високата технология намира приложение във всяко едно от 52-те общински училища в Пловдив. Проектът „1:1“ е реализиран със съдействието на Община Пловдив, Център за творческо обучение и Acer България - официален партньор на Google for Education в страната ни.    ", "date": "2019.04.12", "title": "Министър Вълчев: Да вдъхновим днешните ученици да учат"}
{"url": "https://www.novinite.bg/articles/173976/Policiyata-v-Gabrovo-reagirala-sas-zakasnenie-na-izvarsheniya-poboj", "text": "Областната дирекция на МВР в Габрово е реагирала със закъснение на извършения на 7 април от трима български граждани от ромски произход побой над служител в денонощен магазин и това е довело до ескалация на напрежението в града. Това обяви в кулоарите на Народното събрание председателят на Комисията по вътрешна сигурност и обществен ред Пламен Нунев. За закъснели действия от страна на полицията в града призна и зам.-вътрешният министър Красимир Ципов. Той обясни, че е разпоредена проверка и, ако това се потвърди, ще има дисциплинарни наказания. Трите лица от ромски произход, нанесли побоя в денонощния магазин в Габрово на 7 април, са установени още същата вечер, но са задържани едва на 10 април. След което обстановката в града се е нагнетила, заяви Пламен Нунев. \"Лично мое мнение е, че има забавяне на действията и реакциите от Областната дирекция на МВР предвид ситуацията. как се процедира при такива случаи - посещава се веднага местопроизшествието след получения сигнал, установяват се извършителите, задържат се за 24 часа в поделението на МВР, стартира бързото полицейско производство и по възможност, ако могат да бъдат осъдени веднага, обстановката щеше да е нормална. Тук смята, че ръководството на МВР трябва да направи в спешен порядък оценка за работата на ръководството на Областната дирекция в Габрово\", коментира депутатът. Зам.-министърът на вътрешните работи Красимир Ципов призна, че наистина има забавяне в действията на полицията в Габрово. \"Моята оценка е, че има забавяне и поради тази причина сме назначили проверка. По тази причина искаме да бъде извършен анализ и на всички действия, които са били предприето от ръководството на МВР-Габрово\", поясни Ципов.Ако анализът и проверката потвърдят, че има забавяне в действията на МВР-Габрово, ще бъдат предприети дисциплинарни мерки, каза Красимир Ципов. Той обясни, че при спонтанния протест в Габрово снощи са се включили между 800-900 души. По повод ескалиралото напрежение между протестиращите и органите на реда Ципов каза, че има данни за провокация. \"Имаме данни за провокации. Няма как, при положение, че се разделя този протест на три лъча, в първия и втория лъч нещата да са относително спокойни, а в третия лъч да се стигне до хвърляне на камъни, димки и бомбички по органите на реда\", каза зам.-министърът. Има проблем в Габрово. И той не може да се пренебрегва, заяви депутатът от избирателен район Габрово Николай Сираков, който вчера е бил в града.\"Онова, което видяхме вчера на площада, при срещите с хората е един стаен гняв, който се трупа от години. И този гняв в гражданите е справедлив. Той е насочен към онази неравнопоставеност между един етнос - ромския, и останалото население. Тази неравнопоставеност идва от усещането, че те получават социални помощи и други придобивки , а всъщност не плащат данъци и не дават своята дан към обществото. И в това има доза истина\", обърна се Сираков.Зам.-вътрешният министър Красимир Ципов акцентира още, че засиленото полицейско присъствие в града ще остане докато е необходимо, а ако има нужда ще бъде изпратена още жандармерия.", "date": "2019.04.12", "title": "Полицията в Габрово реагирала със закъснение на извършения побой"}
{"url": "https://www.novinite.bg/articles/174006/3-550-fidanki-zalesiha-uchenici-ot-Balgarsko-shkolo", "text": "Шестокласниците от „Българско школо“ и експерти лесовъди от държавно горско стопанство „Елин Пелин\" залесиха 3 550 фиданки в землището на с. Белопопци, община Горна Малина. Към тях се присъединиха и деца от местното училище. Инициативата беше организирана от Овергаз в рамките на дългогодишния проект на компанията „Да запазим България зелена и чиста за нас и нашите деца“*. Под ръководството на експертите лесовъди учениците залесиха общо 8 декара нова гора от цер, черен бор и летен дъб. След 20 години фиданките ще са пораснали достатъчно, за да могат да се нарекат зряла гора. Това е 22-та залесителна акция по дългогодишния проект на Овергаз. С новите 8 дка залесените от компанията гори стават 485 дка. В залесяването участваха над 50 шестокласници от „Българско школо“, а към тях се присъединиха и 40 ученици от местното училище в Горна Малина. На събитието присъства и заместник-кметът на Горна Малина Цветанка Иванова, както и други представители на местната власт.", "date": "2019.04.12", "title": "3 550 фиданки залесиха ученици от „Българско школо“"}
{"url": "https://www.novinite.bg/articles/174011/Tejka-katastrofa-kraj-Pleven-ima-zaginali-sred-postradalite-i-2-godishno-dete", "text": "Тежка катастрофа е станала на пътя Искър-Долни Дъбник в района на 91 км, има загинали, съобщиха от ОДМВР-Плевен.Катастрофата е между два леки автомобила – \"Фолксваген\" и \"Хонда\".Сигналът за тежкия инцидент е постъпил в 13:15 часа. По първоначална информация има и пострадали, сред които 2-годишно дете и 22-годишен младеж.На място има полиция, която разследва причините за ПТП-то. Движението в района е затруднено.", "date": "2019.04.12", "title": "Тежка катастрофа край Плевен, има загинали, сред пострадалите и 2-годишно дете"}
{"url": "https://www.novinite.bg/articles/173974/Sas-stikeri-preduprejdavat-parkiralite-na-zabraneno-v-sinya-i-zelena-zona", "text": "Водачите на автомобили, които паркират на забранени места в районите на „синя\" и „зелена\" зона, ще бъдат предупреждавани за нарушението със стикери. Ако шофьорите не са преместили автомобилите си те ще бъдат вдигани с „паяк\" по разпореждане на инспектор на ЦГМ или на полицай. Това съобщиха от пресцентъра на Центъра за градска мобилност.Санкцията е насочена към шофьорите, които си позволяват да паркират в района на кръстовище или на уличното платно, което е в нарушение на Закона за движение по пътищата. До момента те подлежаха на санкция само от полицията. Със заповед на кмета на Столичната община се разшириха правомощията на Центъра за градска мобилност за по-бързо действие срещу нарушителите и вече има 10-членен екип, който действа като \"служба за контрол\".Служителите, които към момента контролират заплащането на паркирането в зоните, ще отговарят и за паркираните в нарушение на Закона за движение по пътищата автомобили, като първо ще залепят съобщение на предното стъкло, че предстои вдигане и откарване на колата в наказателен паркинг, дори ако водачът си е платил престоя, а след това ще изпращат сигнал до диспечера в ЦГМ. Той ще преценява кога да дойде \"паяк\" – в зависимост от това на коя улица е колата и колко пречи на движението. Самата процедура на репатрирането ще става след изричното разпореждане на инспектор от ЦГМ или полицай от \"Общинска полиция\".Във времето до идването на „паяка\", водачът има възможност да се информира от стикера, да премести колата и да избегне санкцията. Целта е шофьорът да разбере, че е нарушител, а не веднага да се налагат санкции. Зоната за платено паркиране е разделена на пет сектора. Всеки ден в един от тези сектори контролът ще бъде засилен - с повече контрольори и \"паяци\".", "date": "2019.04.12", "title": "Със стикери предупреждават паркиралите на забранено в \"синя\" и \"зелена\" зона"}
{"url": "https://www.novinite.bg/articles/173985/Novi-pravila-na-granichnite-punktove-s-Turciya", "text": "По информация на генералното консулство на България в Одрин от 11 април 2019 г. на граничните контролно-пропускателни пунктове на Турция е въведена система за събиране на наложените на чужди граждани глоби и други санкции по време на престоя им на територията на Турция, чието заплащане не е било извършено на друго място. Става въпрос за глоби при нарушения на правилата за движение по пътищата и незаплатени тол такси при използване на автомагистралите в Турция. Заплащането се осъществява на митническите пунктове на ГКПП при излизане от страната, като информацията за всички наложени парични глоби и други санкции на лицето излиза на служебния компютър на митническия служител. В случай, че има неплатени такива, се издава предписание да бъде извършено незабавно плащане на гише на митницата, включително с кредитни и дебитни карти. Ако в системата на МВР на Турция има постъпили данни за неплатени стари глоби, те също ще бъдат изискани. При невъзможност за заплащане на място се предвижда задържане на превозното средство на паркинг на митницата на ГКПП до заплащане на паричната санкция. Във връзка с въведената нова система за незабавно плащане на наложените глоби е препоръчително българските граждани стриктно да спазват правилата за движение по пътищата и други разпоредби на територията на Турция.", "date": "2019.04.12", "title": "Нови правила на граничните пунктове с Турция"}
{"url": "https://www.novinite.bg/articles/173998/Davat-oshte-13-miliona-leva-za-bolnicata-vav-Vraca", "text": "Министърът на здравеопазването Кирил Ананиев обяви по време на парламентарния контрол, че Болницата за активно лечение във Враца ще получи допълнително 1,3 милиона лева за финансиране на дейности от Здравната каса и бюджета.\"Изразявам увереност, че до края на 2019 година ефектът от всички досега предприети действия ще доведе до финансово стабилизиране на публичните лечебни заведения, включително и на МБАЛ \"Христо Ботев\" АД-град Враца\".", "date": "2019.04.12", "title": "Дават още 1,3 милиона лева за болницата във Враца"}
{"url": "https://www.novinite.bg/articles/173987/Sabaryat-nezakonni-kashti-v-Stara-Zagora", "text": "54 незаконни постройки в местността „Карасиврия\" в Стара Загора ще бъдат съборени в понеделник, 15 април. Собствениците са получили предизвестията си преди 6 месеца и са били длъжни да премахнат постройките си в 30-дневен срок, който отдавна е изтекъл. Процедурата е обжалвана пред ВАС, но е потвърдена от съда. Шест от собствениците на къщи са започнали доброволно премахване. Със специално разлепени съобщения Община Стара Загора е уведомила обитателите да освободят помещенията от имущество и домашни животни. Предупредени са EVN и ВиК да прекъснат снабдяването с ток и вода преди принудителното премахване. Първите три незаконни постройки в местността „Карасиврия\" ще бъдат премахнати в понеделник в 9:30 часа.", "date": "2019.04.12", "title": "Събарят незаконни къщи в Стара Загора"}
{"url": "https://www.novinite.bg/articles/173993/KNSB-shte-poiska-uvelichenie-na-vsichki-zaplati-s-12-15", "text": "\"Заплатите в бюджетната система трябва още през тази година да бъдат увеличени в някои сфери като културата и социалното подпомагане\". За това настоя председателят на КНСБ Пламен Димитров, цитиран от БГНЕС.Според Димитров, не бива да се чака някое от съсловията да „излезе на улицата“, за да им се обърне внимание, а е редно да се вземат своевременни мерки за увеличаване на възнагражденията в публичния сектор.От КНСБ ще поискат за следващата година увеличение на всички заплати с 12-15%.", "date": "2019.04.12", "title": "КНСБ ще поиска увеличение на всички заплати с 12-15%"}
{"url": "https://www.novinite.bg/articles/174000/Joncheva-Shte-objalvame-reshenieto-na-sada-za-Boil-Banov", "text": "Ще обжалваме решението да не се образува досъдебно производство по наш сигнал срещу министъра на културата Боил Банов. Това каза Елена Йончева на пресконференция в централата на БСП. „Следващата седмица пред вас ще представим категорични доказателства за това, че Боил Банов е наредил фалшификация на документи, ще ви предоставим тези документи. Ние получихме от МРРБ допълнителни документи, които доказват, че става дума за документално престъпление, за измама, за престъпление срещу финансовата система при изразходването на европейски средства”, обясни тя.", "date": "2019.04.12", "title": "Йончева: Ще обжалваме решението на съда за Боил Банов"}
{"url": "https://www.novinite.bg/articles/174001/Ministar-Dimov-Kachestvoto-na-vazduha-e-problem-na-bednostta", "text": "Проблемът с качеството на въздуха е проблем на бедността, затова сред основните приоритети на правителството е повишаване на доходите на населението. Това каза днес министърът на околната среда и водите Нено Димов при откриването на Европейската конференция за качеството на въздуха SOFAIR, организирана от Столичната община със съдействието на Съвместния изследователски център към ЕК. „Основният приоритет на МОСВ за моя мандат е качеството на атмосферния въздух. Това беше основна тема и по време на Българското председателство на Съвета на ЕС. Неслучайно въздухът, защото той е един от най-съществените проблеми на околната среда или по-точно на градската среда и засяга качеството на живот и здравето на гражданите”, каза министър Димов. Той допълни, че проблемът има социален, икономически и образователен аспект, обхваща цял спектър, който покрива манталитета на държавата и хората в нея.Данните от мониторинга в различните квартали показват, че проблемът е концентриран там, където са съсредоточени хора с недостатъчно добри икономически възможности. „Околната среда и по-конкретно качеството на въздуха устойчиво се подобряват само, когато имаме добро икономическо развитие. Затова мерките трябва да бъдат насочени към подобряване на стандарта на хората“, обясни министър Димов. Той припомни вече действащите промени в Закона за чистотата на атмосферния въздух и изискванията за качествата на горивата – когато се използва по-качествено гориво, има по-голяма топлина и по-малко замърсяване на въздуха. Втората съществена промяна в закона е свързана с изискването от кметовете на конкретни резултати, а не само изпълнение на програми за по-добро качество на въздуха. Със съдействието на Световната банка е подготвена Национална програма за подобряване качеството на атмосферния въздух 2018-2024 г., която идентифицира като основни източници на замърсяване битовото отопление и транспорта, на второ място – икономиката и индустрията.С няколко общини вече бяха сключени споразумения по Оперативна програма „Околна среда“ за финансиране на конкретни мерки. Столичната община ще получи над 44 млн. лв., които ще бъдат инвестирани за подмяна на отоплителните уреди в домакинства. „Правим всичко възможно чрез спестявания да осигурим средства и за други общини, търсим възможности за финансиране и от бюджета“, добави министър Димов.За период от 8 години – от 2011 г. до 2018 г., с близо 60% са намалели превишенията в станциите за мониторинг на качеството на въздуха в страната по показателя ФПЧ. „През 2011 г. само в 9 от 38 станции е била постигната нормата за  средноденонощното превишаване на годишна база, което е 75% неуспех. През 2018 г. 29 от тях ги постигат, което е 75% успех. От минус 75% до плюс 75% за осем години, това е забележителен резултат“, категоричен беше министър Нено Димов. Той допълни, че за тригодишен период в няколко от пунктовете за мониторинг на територията на Столичната община има значително подобрение на качеството на въздуха. За пример той посочи станцията в кв. „Дружба“, където през зимния сезон 2016-2017 г. е имало 68 превишения, а през сезон 2018-2019 г. са в пъти по малко – 16. В станцията в „Младост“ превишенията са намалели от 46 на 32. И двете станции вече покриват нормите според законодателството. При станциите в кв. „Павлово“ и „Хиподрума“ също се наблюдава сериозен спад на превишенията. По думите на министър Димов данните за Столичната община показват сериозен успех, за който поздрави кмета Йорданка Фандъкова и екипа ѝ. От своя страна, тя съобщи, че са осигурени около 60 млн. лв. за подкрепа на домакинствата и подмяна на системите за отопление в домовете им през следващите три години.Министър Димов допълни, че от 28 общини, включени в Решението на Съда на ЕС от 2017 г., 6 вече покриват нормите и са извън наказателната процедура (Девня, Добрич, Пирдоп, Сливен, Гълъбово и Стара Загора). По предварителни данни за 2018 г. в Ловеч, Варна и Димитровград също се очаква да е постигнато съответствие.Във видеобръщение еврокомисарят по околна среда, морско дело и рибарство Кармену Вела заяви, че замърсяването на въздуха все още е един от големите проблеми в Европа, затова подкрепи конференцията SOFAIR като успешен начин за обмяна на добри практики при решаването му. „Необходими са повече градове като София, които да са много активни в проектите за подобряване чистотата на въздуха. Първото и най-важно послание е да се повишава осведомеността. Ролята на местните органи на властта е да предприемат повече действия в това отношение“, каза при откриването на конференцията и Марко Маркула, зам.-председател на Европейския комитет на регионите.", "date": "2019.04.12", "title": "Министър Димов: Качеството на въздуха е проблем на бедността"}
{"url": "https://www.novinite.bg/articles/173990/Bezvazmezden-trud-pri-narushavane-na-obshtestveniya-red-predlagat-ot-VMRO", "text": "ВМРО внася в деловодството на парламента промени в Закона за административните наказания, с които се предвижда полагане на безвъзмезден труд в полза на обществото при нарушавана на обществения ред и задържане в териториалните структури на МВР при отказ. Мерките ще бъдат прилагани след решение на съда.Законодателната инициатива представи на брифинг в Народното събрание зам.-председателят на ПГ \"Обединени патриоти\" и депутат от ВМРО Искрен Веселинов. В момента подобна мярка съществува като част от пробацията, сега ние превръщаме в административна мярка кражбите на дърва, на ток и др., които попадат в Наказателния кодекс, добави депутатът.Той уточни, че наказанията ще бъдат за едно нарушение и могат да са между 40 и 200 часа годишно полезен труд като съдът ще реши кога да се полага, ако провинилият се е обществено зает човек. Веселинов подчерта, че мерките далеч не са насочени само срещу циганското население, но там, може би, ще имат най-видимия ефект.Ако обаче провинилите се не отидат да положат труд доброволно, това ще е основание за задържане в териториалните структури на МВР, където ще бъдат принудени да го направят, отново след съдебна процедура и решение, уточни Веселинов. Изпълнението да бъде презслужбите за пробация, предвиждат вносителите.Предложенията на ВМРО били продължение на заявката за такива мерки, анонсирана преди няколко дни от вицепремиера и лидер на партията Красимир Каракачанов. Един от най-големите проблеми, който трябва да бъде \"лекуван\" при ромското население, е чувството за безнаказаност, имаме нужда от нов вид наказание, посочи Веселинов. Той уточни, че с промените са запознати и останалите партии от малката коалиция. Необходими са законодателни мерки, за да се интегрира, най-вече ромското население, приучавайки го да спазва законите, да полага труд, да се образова, подчерта депутатът.", "date": "2019.04.12", "title": "Безвъзмезден труд при нарушаване на обществения ред, предлагат от ВМРО"}
{"url": "https://www.novinite.bg/articles/174014/KZK-zabrani-sdelkata-mejdu-EMKO-i-Dunarit", "text": "Комисията за защита на конкуренцията забрани сделката за придобиването на оръжейния завод \"Дунарит\" от \"ЕМКО\". Това гласи решение, публикувано на сайта на на КЗК.Сделката, която се оспорва е един от опитите на оръжейния търговец Емилиян Гебрев, свързан с Цветан Василев, да овладее русенския завод в полза на банкера-беглец. Според нея \"ЕМКО\" трябва да придобие контрол върху \"Дунарит\".Аргументите в становището на КЗК са, че сделката води до хоризонтално припокриване в дейността на двете дружества при производството на определени видове специална продукция и участниците в концентрацията се явяват близки конкуренти по отношение на тези продукти.\"КЗК забранява нотифицираната концентрация между предприятия чрез придобиване на контрол от страна на \"ЕМКО\" ООД върху \"Дунарит\" АД и постановява незабавно изпълнение на решението\", гласи финалното решение в доклада на Комисията.", "date": "2019.04.12", "title": "КЗК забрани сделката между \"ЕМКО\" и \"Дунарит\""}
{"url": "https://www.novinite.bg/articles/174004/Joncheva-Shte-objalvame-reshenieto-na-Specprokuraturata-za-Banov", "text": "\"Ще обжалваме решението на Спецпрокуратурата да не се образува досъдебно производство по сигнала ни за Боил Банов и следващата седмица ще представим още документи по случая.\" Това каза говорителят на ПГ на „БСП за България“ и водач на листата за евроизборите на левицата Елена Йончева.  „Специализираната прокуратура днес отказа да образува досъдебно производство по наш сигнал срещу министъра на културата. Аудиозаписът показва, че Боил Банов е наредил да бъдат подправени документи, с цел да се спести на една фирма поне 700 000 лева. Документите доказват, че това, което е наредил Банов, се е случило“, каза Елена Йончева. „Очевидно е, че подготвят съдбата на „Ало, Банов съм“ да е същата, каквато бе съдбата на „Ало, Ваньо“, категорична бе тя. Йончева припомни, че в аферата „Ало, Ваньо“ министър-председателят нареди да бъде спряна проверка на шефа на митниците, а разследващият прокурор, който трябваше да разследва „Ало, Ваньо съм“, оглави антикорупционния орган КПКОНПИ. „Очакваме по същия начин последната афера „Апартаментгейт“ да бъде потулена и да не се потърси съдебна отговорност“, каза Йончева. Тя анонсира, че следващата седмица ще представи  доказателства - документи, че Боил Банов е наредил фалшификация на документи. „Получихме от МРРБ допълнителни документи, които доказват, че става дума за документално престъпление, за измама, за престъпление срещу финансовата система при изразходването на европейски средства“, обясни още Елена Йончева. По повод готвените промени в Закона за радиото и телевизията, Йончева коментира: „Очевидно, че е цензура. Няма такава директива, която да изисква промени в медийния закон. Мисля, че управляващите се опитват да спрат следващия „Апартаментгейт” и търсят начин да лишат българската общественост от информация за случващото се в държавата”. Тя беше категорична, че се подготвят предварително мерки за цензура в медийното пространство.", "date": "2019.04.12", "title": "Йончева: Ще обжалваме решението на Спецпрокуратурата за Банов"}
{"url": "https://www.novinite.bg/articles/174002/Borisov-Shefat-na-policiyata-v-Gabrovo-tryabva-da-podade-ostavka", "text": "\"Изключвам тези, които подклаждат случващото се в Габрово. Имам основателни претенции към шефа на полицията, на дирекцията там. За мен оставката или поемането на отговорност на този директор трябва да е факт. Защото е допуснато месеци наред да се разхождат такива групички и да пият бирички по парковете. Полицията е за това - да е взела мерки. И за едните, и за другите. Полицията трябваше да ми докладва, за да изпратя още 100, 200, 300 полицаи. Като се прибера и министърът като се прибере, може би това ще е действието, което ще се предприеме. Няма незадържан ром, извършил престъпление. Да, грубо посегателство. Да, тези, които са набили магазинера в Габрово, са задържани. Въпросът е защо са ги пуснали. Други органи няма да ги питам, че те са чувствителни. За този, който ги е пуснал от ареста, ще искам тежки санкции, щом се прибера\". Това заяви премиерът Бойко Борисов по повод ескалацията на напрежението след побой над продавач в супермаркет в Габрово.\"Вече сме 17+1. Това, което стартирахме в София миналата година, Гърция вече е присъединена. Друго - мозъчният тръст на вече 17+1 ще е в София. Подписаха се договори за пристанища, жп линии. Следващата среща ще е в Китай\", каза още Борисов след икономическия и търговски форум „16+1“, който е част от Осмата среща на държавните и правителствени ръководители на страните от Централна и Източна Европа и Китай.\"С Ципрас и с китайския премиер говорихме сега. По модела на хърватския мост, ще направим подобен от Гърция до Румъния и Сърбия, през България. С Виорика Дънчила сме се разбрали и най-вероятно другата седмица ще направим първи копки на мост от Свищов\", обясни още Борисов. И допълни: \"Едно птиченце ми подсказва, че Берлинският процес догодина пак ще е в София\".\"Аз отговарям за рамката. Със самата сделка за F-16 не се занимавам, дори съм забранил да ми докладват. На летците ни съм обещал нови самолети, които да издигнат българската авиация. Парите са отделени. Когато стане факт сделката, влизаме и плащаме. Преди парламентът да излезе във ваканция, въпреки че някои са във ваканция от доста време, ще решим за тази сделка. Искаме най-доброто и най-сигурното. Аз отговарям за тази рамка и се надявам до края на юни на приключим. Оттам нататък пред вас ще отговарят съответните органи. Целта е да имаме най-добрия самолет на най-добрата цена. Правят се компромиси и от двете страни\", каза още министър-председателят по темата със закупуването на нови изтребители за армията ни.", "date": "2019.04.12", "title": "Борисов: Шефът на полицията в Габрово трябва да подаде оставка"}
{"url": "https://www.novinite.bg/articles/174010/Karakachanov-S-VVVU-Balgariya-shte-vazstanovi-statuta-si-na-strana-koyato-razviva-aviacionnata-profesiya", "text": "С Висшето военновъздушно училище (ВВВУ) имаме възможност да възстановим статута на България като страна, която обучава и дава възможност да се усвоява тази сложна, но много благородна професия - авиационната. Това каза министърът на отбраната Красимир Каракачанов на днешния празник на авиацията и космонавтиката 12 април, който посрещна в Долна Митрополия с ръководството на Военновъздушните сили и преподаватели, курсанти и приятели на авиацията на открит летателен ден. Амбицията ми е следващата седмица решението за откриването на Висшето военновъздушно училище да бъде гласувано в Комисията по отбрана, по-следващата - и в Народното събрание. С бюджета за следващата година, от 1 януари 2020 г. ВВВУ „Георги Бенковски“ да възстанови своя статут, каза още министърът на отбраната. Той благодари за подкрепата за възстановяването на училището, която е получил от ръководството на ВВС и от цялата авиационна общественост, както и от местната общественост в Плевен и региона.„Ще продължим да правим всичко възможно за издигане авторитета на Въоръжените сили на Република България, в това число и на Военновъздушните сили. От вас искам да имате същия хъс, вяра и любов към България, които имаха първите наши бойни летци, и същата воля и желание за победа, които имаше първият наш космонавт“. С тези думи министърът на отбраната Красимир Каракачанов се обърна към курсантите и преподавателите от Факултет „Авиационен“, съобщиха от Министерството на отбраната. По-късно пред журналисти той посочи, че още през 2018 г. са отпуснати средства за ремонт на базата и този процес ще продължи. Първоначално висшето училище ще разчита на кадрите от факултета, но в бъдеще ще е необходимо да нарасне преподавателският състав, посочи министърът. Той определи като „несправедливо“ решението навремето това висше училище да бъде закрито и подчерта, че то е необходимо, както за подготовката на бойните пилоти, така и за нуждите на гражданската авиация, техническия състав и др. „Правим всичко възможно да съхраним авиационния потенциал, да го развиваме и да гарантираме бъдещето на българските ВВС“, каза генерал-майор Цанко Стоков, командир на ВВС, в словото си при откриването на летателния ден. „С гордост можем да обърнем поглед назад, тъй като България има значим принос за развитието на авиацията и космонавтиката в глобален мащаб“, подчерта командирът на ВВС. „Военната професия става по-атрактивна и в последните 2 години има по-голям приток от желаещи“, каза още пред журналисти министърът на отбраната. Необходимо е още време и работа, за да заеме тази професия мястото, което й се полага в българското общество. Повишен е интересът към обучение във военните висши учебни заведения и те стават предпочитани и от млади хора, които имат алтернативи да изберат други големи университети. Много от военните специалности обаче са сложни и изискват много повече познания, затова огромен проблем е ниското ниво на подготовка в средните училища, посочи министър Каракачанов. На въпрос на журналисти за ситуацията в Габрово той каза, че няма място за саморазправи и за създаване на излишно напрежение. Откритият летателен ден събра стотици гости, включително и от съседни населени места. Той започна с преминаването на два самолета МиГ-29 от авиобазата в Граф Игнатиево. На учебните самолети „Пилатус“ и L-39 курсанти и инструктори изпълниха сложни маневри, които са част от тренировъчните им програми.", "date": "2019.04.12", "title": "Каракачанов: С ВВВУ България ще възстанови статута си на страна, която развива авиационната професия"}
{"url": "https://www.novinite.bg/articles/173980/Inovativnata-satelitna-tehnologiya-na-SIXENSE-otvarya-perspektivi-za-zavarshvane-na-Struma", "text": "Българското правителство е уверено, че автомагистрала \"Струма\" ще бъде завършена до 2023 г., обясни Николай Нанков, министър на регионалното развитие. Европейската комисия поднови одобрението си за отпускане на субсидии от 628 млн. лв. За изграждането на останалите 40 км автомагистрала, за участъците между Благоевград и Крупник, както и между Кресна и Сандански.Ето защо Novinite.com проведе дискусии с Ренел Добре, представител на SIXENSE за България, за установяване на наличните технологии и експертиза на SIXENSE. В действителност компанията предлага технологии, които са особено подходящи за предизвикателствата на проекта за автомагистрала „Струма“, особено ATLAS InSAR, новата иновативна сателитна технология на SIXENSE.Ренел Добре представи това новаторско решение в следните условия:„SIXENSE предлага истинска иновативна система за сателитно наблюдение, наречена Atlas InSAR (Interferometric Synthetic Aperture Radar) технология, която е идеална за големи инфраструктурни строежи и в момента се прилага към различни проекти по целия свят. Какво е главното предимство? Да помогне ръководители, дизайнери, инжинери и всички, които участват в железопътни, пътни или тунелни строителни проекти (наред с други), за да облекчи рисковете и да идентифицират критични точки, преди да стартират проекта си, както и по време на проект, за да посрещнат евентуални предизвикателства по време на строителството и дори след това на своята схема за мониторинг. Това е особено важно при разглеждането на нова инфраструктура, построена в напълно нова зона, която никога не е била проучвана и за която не съществуват предишни данни или проучвания. Благодарение на събирането на сателитни данни SIXENSE (комбиниране на данни от два различни сателита), критичните точки могат да бъдат анализирани с точност от няколко сантиметра или дори милиметра.Това предварително, профилактично и превантивно инженерно решение позволява идентифицирането на допълнителни критични точки, които е невъзможно да бъдат открити в зони, които никога не са били изследвани: това означава, че действителният проект може да бъде подобрен преди започването на строителството. Това, разбира се, е безценно, когато става въпрос за проверка на градските и много гъсто застроените площи, за да се установи влиянието, което един строителен проект ще има в по-широк мащаб, върху други проекти или екосистеми. Нещо повече, Atlas Satellite InSAR играе по-дългосрочна роля, като оценява влиянието на проекта върху местната география, например анализира риска от свлачища.”Регионалният министър Николай Нанков определи Кресненското дефиле като най-голямото предизвикателство за целия проект: участък от около 21 км, който ще бъде създаден между 2019 г. и средата на 2023 г. Резултатът от избора, който отне повече от 10 години. Екологията не противоречи на развитието и строителството, а строителството не изключва екологията, настоя регионалният министър, добавяйки, че всички европейски и български норми ще бъдат спазени. Секцията на Кресненското дефиле ще се нуждае от изграждането на две ленти в посока София, разширявайки по този начин сегашния път, изправящи и подсилващи насипи, както и изграждане на необходимата екологична инфраструктура за земноводни, влечуги и бозайници. Тя включва изграждането на най-дългия тунел, построен някога в България - тунел \"Железница\".Още четете на ", "date": "2019.04.12", "title": "Иновативната сателитна технология на SIXENSE отваря перспективи за завършване на „Струма“"}
{"url": "https://www.novinite.bg/articles/173952/Zapochvat-masovi-proverki-za-kachestvoto-na-hranite-predi-Velikden", "text": "Започват масови проверки в цялата страна за качеството на храните за Великденската трапеза, съобщиха от Българската агенция по безопасност на храните. Засилените инспекции ще започнат на 15 април и ще продължат до 6 май – Гергьовден. Основно ще бъдат проверявани производството и търговията на агнешко месо, козунаци, яйца, включително боядисани яйца, пресни зеленчуци и др., както и на боите за яйца. Инспекторите ще следят за правилното съхранение на стоките, наличието на маркировки и правилното етикетиране. Тази година се въвеждат нови изисквания за продажбата на агнешко месо. Това, което е спроизход България, ще има маркировка в син цвят, за месо с произход различен от български – маркировката ще е в червен цвят. В производствените обекти ще се проверява за произхода, сроковете и условията на съхранение на използваните суровини и храни, наличие на технологична документация за произвежданите храни и придружаващите ги документи. Предвиждат се извънредни проверки и на пазарите на живи животни. На тях ще се следи за идентификацията на живите животни, включително паспорти, ветеринарномедицински свидетелства за придвижване и отразяването им в Интегрираната информационна система на БАБХ – ВетИС.", "date": "2019.04.12", "title": "Започват масови проверки за качеството на храните преди Великден"}
{"url": "https://www.novinite.bg/articles/174015/Sled-priziva-na-Borisov-shefat-na-policiyata-v-Gabrovo-podade-ostavka", "text": "Министърът на вътрешните работи Младен Маринов е поискал оставката на директора на Областната дирекция на МВР в Габрово Борислав Бончев и той я е подал. Това съобщи самият Маринов в интервю за \"Хоризонт\" от Лион.Вътрешният министър прекратява командировката си във Франция и заради събитията в Габрово спешно се завръща в страната. Според Маринов директорът на полицията в града носи отговорността за събитията, станали там в последните дни.В момента проверката продължава и ако се окаже, че има още виновни служители, те също ще понесат отговорността си, обясни вътрешният министър.По-рано днес премиерът Бойко Борисов поиска оставката на шефа на полицията в Габрово. Това заяви самият той от Дубровник, където е на икономическия и търговски форум \"16+1\".\"Имам основателни претенции към шефа на полицията, на дирекцията там. За мен оставката или поемането на отговорност на този директор трябва да е факт. Защото е допуснато месеци наред да се разхождат такива групички и да пият бирички по парковете. Полицията е за това - да е взела мерки. И за едните, и за другите. Полицията трябваше да ми докладва\", коментира Борисов.", "date": "2019.04.12", "title": "След призива на Борисов - шефът на полицията в Габрово подаде оставка"}
{"url": "https://www.novinite.bg/articles/173973/Neno-Dimov-S-60-sa-namaleli-previsheniyata-na-zamarsyavane-na-vazduha-v-stranata", "text": "\r\nЗа един период от около 8 години, от 2011 до 2018 г. близо с 60% са намалели превишенията на замърсяване на въздуха в станциите, които правят мониторинг на чистотата на въздуха в страната. Това каза министърът на околната среда и водите Нено Димов по време на официалното откриване на второто издание на Европейската конференция за качеството на въздуха – SOFAIR.\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.04.12", "title": "Нено Димов: С 60% са намалели превишенията на замърсяване на въздуха в страната"}
{"url": "https://www.novinite.bg/articles/174012/Rabotodatelite-zayavyavat-pozicii-za-invalidi-ot-15-april", "text": "Работодателите ще започнат да заявяват свобони позиции във фирмите си, които са предназначени за инвалиди, от 15 април, съобщават от Агенцията по заетостта. Крайният срок е 2 юли. От следващата година пък това ще трябва да се изпълнява в първите 3 месеца от годината.\r\nФирмите с 50 до 99 служители ще трябва да предвидят позиция за поне един човек с увреждане, а тези с над 100 работници - 2% от средносписъчния състав. Това е следствие от приетия в края на миналата година Закон за хората с увреждания. За да изпълнят необхдимите квоти компаниите трябва да подадат уведомление до Агенцията по заетостта за броя на инвалидите, които възнамерява да наеме. Документите се подават до съответното бюро по труда, на чиято територия е седалището на фирмата. След това се попълва заявка-спецификация за свободното работно място, като образецът й може да бъде изтеглен от електронната страница на Агенцията по заетостта. Тя може да бъде подадена и онлайн.\r\nОсвен това при промяна на обстоятелствата, вписани в уведомлението, работодателите са длъжни в едномесечен срок от настъпване на промяната да подадат ново с актуални данни. При неизпълнение на квотата фирмите ще внасят 30% от минималната заплата в специално създаден фонд. Освободени от наемането на инвалиди ще бъдат компаниите, чието производство не позволява дейността да бъде извършвана от човек с увреждане. Фирмата няма да подлежи на санкция и ако бюрата по труда не могат да насочат към тях никого. Освен това е предвидено изпълнението на квотния принцип да може да бъде осъществено чрез алтернативни мерки - закупуване от страна на предприятието на специализирани стоки и услуги, произведени от хората с увреждания.\r\n", "date": "2019.04.12", "title": "Работодателите заявяват позиции за инвалиди от 15 април"}
{"url": "https://www.novinite.bg/articles/173956/Plashtame-do-50-lv-bez-pin-kod-ot-dnes", "text": "Двойно по-голям лимит ще имат от днес - 12 април, собствениците на карти “Мастеркард” при безконтактни плащания. Вместо досегашните 25 лева те ще могат да плащат до 50 лева, без да въвеждат пин код, съобщават от компанията.Увеличението на лимита за безконтактно плащане важи за всички revolut карти с логото на “Мастеркард”. Много вероятно е промени в лимита за безконтактно плащане, без да е нужен ПИН, да има и за картите с логото на “Виза”, но за момента такава стъпка не е обявена.Това е стандартна стъпка в развитието на пазара към въвеждане на иновативни методи на плащане, коментират финансисти.По данни на БНБ и “Мастеркард” безконтактните плащания са се увеличили със 151% за последната година, което е далеч над средното за Европа. Средната стойност на една трансакция е 58 лева. Новият лимит от 50 лева отразява актуалните финансови потребности на потребителите и показва зрелостта на българския пазар за тази стъпка, аргументират се от “Мастеркард”.Увеличаването на лимита за безконтактни трансакции щяло да позволи значително да се увеличи скоростта и удобството на голяма част от потребителите. Навлизането на безконтактните плащания е пряко свързано с адаптирането на мобилните разплащания и популяризирането им в страната и чужбина.България застава сред държави като Франция, Австрия, Германия и Италия с най-висок лимит на стойността на безконтактна транзакция. На 50 лева се вдига лимитът на плащанията без пинкод на един от големите издатели на карти.", "date": "2019.04.12", "title": "Плащаме до 50 лв. без пин код от днес"}
{"url": "https://www.novinite.bg/articles/173981/Kriminalno-proyaven-prebi-pensioner-grajdani-go-arestuvaha", "text": "45-годишен мъж преби пенсионер на 83 години. Поводът за нанесения побой е туко-що изтеглената пенсия от страна на възрастния човек, съобщава пресцентърът на Апелативна прокуратура – Варна.Дядото решил да се почерпи в близка кръчма със свой познат. В заведението се намирал и побойникът Я.И. Той наблюдавал пенсионерите и изчакал момента, когато те си тръгвали.След като двамата дядовци се разделили Я.И решил да действа и нападнал своята жертва. На място на побоя минавал лек автомобил с пътници, които видели случващото се. Те веднага спрели и помогнали на 83-годишния, задържайки рецидивиста. Полицията дошла веднага след подадения от гражданите сигнал. Пазителите на реда установили, че Я.И е осъждан 20 пъти. Престъпникът е задържан, а от Добричкия окръжен съд решили да го задържат под стража. Мъжът е привлечен като обвиняем за опит за грабеж, представляващ опасен рецидив.", "date": "2019.04.12", "title": "Криминално проявен преби пенсионер, граждани го арестуваха"}
{"url": "https://www.novinite.bg/articles/173967/Borisov-Vizitata-na-Li-Kacyan-v-Balgariya-minalata-godina-stimulira-vrazkite-ni-s-Kitaj", "text": "На 11 април в Дубровник, китайският премиер Ли Къцян се срещна с българския си колега Бойко Борисов, който участва в срещата на ръководителите на Китай и страните от Централна и Източна Европа (механизма \"16+1\"), информира bulgarian.cri.cn.Ли Къцян заяви, че тази година се отбелязва 70 годишнината от установяването на дипломатическите отношения между Китай и България. Двустранните отношения посрещат нови шансове за развитие. Китай желае добре да организира серията тържествени мероприятия и да засили двустранното сътрудничество в сферите на инфраструктурата, земеделските технологии и др. Китай поощрява все повече китайски компании да участват в проектите за изграждането на инфраструктура в България и приветства страната да разшири износа на качествена земеделска продукция за Китай. Китай желае да продължи да увеличава културния и персонален обмен между двете страни. През тази година Китайският културен център в София официално ще бъде открит, което е от полза за стабилизиране на основата на общественото мнение за двете страни.Бойко Борисов заяви, че през юли миналата година китайският премиер направи успешно посещение в България, което стимулира двустранните отношения. Сътрудничеството между Пекин и София е постигнало плодотворни резултати в сферите на земеделието, туризма и инфраструктурата. България желае да продължи да задълбочава взаимосвързаността между двете страни, за добиването на все повече практически резултати.", "date": "2019.04.12", "title": "Борисов: Визитата на Ли Къцян в България миналата година стимулира връзките ни с Китай"}
