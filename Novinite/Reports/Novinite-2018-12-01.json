{"url": "https://www.novinite.bg/articles/168062/V-Makedonskiya-parlament-zapochvat-promyanata-na-konstituciyata-s-novoto-ime", "text": "Вторият етап от дебатите по измененията на конституцията в македонския парламент започна. Пленарната сесия може да продължи 12 дни, тъй като за всяко изменение се предвижда 3-дневно обсъждане, предаде БГНЕС. В тази втора фаза приемането на измененията изисква 61 гласа. Все пак председателят на парламента Талат Джафери изрази надежда, че дебатите ще приключат доста по-бързо.Първото изменение на основния закон предвижда в текста името \"Република Македония\" да се замени с \"Република Северна Македония\". Вместо \"Македония\" в членовете на конституцията ще се използва \"Северна Македония\", с изключение на член 36, който има исторически аспект, и се отнася за \"Специалните социални права на борците от Антифашистката война и от всички националноосвободителни войни на Македония\".Второто изменение се отнася до Преамбюла на Конституцията на Република Македония, така че думите \"решения на Антифашисткото събрание за народно освобождение на Македония\" се заменят с думите \"Провъзгласяване на първата сесия на Антифашисткото събрание за народно освобождение на Македония\" и се добавя Охридското рамково споразумение. Третото изменение гласи, че \"Републиката уважава суверенитета, териториалната цялост и политическата независимост на съседните държави\", а четвъртата се отнася за гражданите, живеещи в чужбина, и предвижда, че \"Републиката защитава правата и интересите на своите граждани, живеещи или пребиваващи в чужбина, и насърчава връзките им с родината, но няма да се намесва в суверенните права на другите държави и вътрешните им дела”.Вторият етап от конституционните промени трябва да завърши до 18 декември, а цялостната работа по основния закон да приключи до средата на януари. След приемането на конституционните изменения в парламента, вносителят на предложенията за промените, т.е. правителството, трябва да организира публично изслушване в продължение на три дни, след което има два дни, за да подготви доклад и да го представи на депутатите. След това председателя на парламента Талат Джафери е задължен в рамките на 30 дни да насрочи сесия, за да финализира промените, което както на първия етап, изисква мнозинство от две трети. С този вот ще приключи процедурата по измененията на конституцията, които произтичат от Договор от Преспа.На 19 октомври парламентът, с 80 гласа за срещу и 39 против, започна процедурата по промяна на конституцията. Две трети от мнозинството беше осигурено с осем гласа на депутати от опозиционната партия ВМРО-ДПМНЕ. ", "date": "2018.12.01", "title": "В Македонския парламент започват промяната на конституцията с новото име"}
{"url": "https://www.novinite.bg/articles/168051/Zaloviha-edin-ot-naj-brutalnite-lideri-na-Islyamska-darjava", "text": "Арабско-кюрдските отряди на \"Сирийските демократични сили\" (SDF) съобщиха за задържането на един от най-опасните, по думите им, ръководител на терористичната групировка „Ислямска държава” (ИД), предаде БГНЕС. Той е бил в основата на над 40 терористични удари в Сирия.„Разузнавателен отряд проследи местонахождението на Усама Увейд ас-Салих на 22 ноември в село Ат Таана, провинции Дейр ез Зор и да го залови, след като той попадна на засада”, гласи съобщението на SDF. „Той отговаряше за сигурността на групировката в няколко района, включително в Рака и Дейр-ез-Зор, непосредствено е участвал в планирането и осъществяването на над 40 теракта на групировката в различни части на провинция Дейр-ез-Зор\", казва се в съобщението.Североизточна Сирия е под контрола на \"Сирийските демократични сили\", подкрепяни от САЩ. По-рано Дамаск заявяваше, че смята техните действия за незаконни. ", "date": "2018.12.01", "title": "Заловиха един от най-бруталните лидери на „Ислямска държава“"}
{"url": "https://www.novinite.bg/articles/168054/Dve-silni-zemetreseniya-razdrusaha-Alyaska", "text": "Земетресение в американския щат Аляска повреди сгради и пътни платна, предизвика и затварянето на летището в главния град на щата Анкоридж. Трусът бе с магнитуд от 7 степен, а епицентърът му на 13 км северно от 300-хилядния град Анкоридж. Огнището бе на дълбочина 40,9 км. последва и вторичен трус с магнитуд 5.8, предаде БГНЕС.Земетресението бе почувствано във всички райони на Анкоридж и околностите му. Много жители напуснаха домовете си след първото разлюляване. На някои къщи се появили пукнатини, а в няколко сгради, включително в местно училище, паднаха плочите на покривите. Има и напукан асфалт по някои пътища на щата. Няма данни за човешки жертви.", "date": "2018.12.01", "title": "Две силни земетресения раздрусаха Аляска"}
{"url": "https://www.novinite.bg/articles/168056/Novi-sblasaci-mejdu-policai-i-jalti-jiletki-v-Parij", "text": "Сблъсъци в центъра на Париж. Полицията използва сълзотворен газ срещу протестиращите от така нареченото движение на „жълтите жилетки”, които недоволстват от високите цени на горивата, предаде БГНЕС.Френският вътрешен министър Кристоф Кастанер потвърди, че броят на задържаните по време на днешните протести достигна 39 души. По думите му само 200 протестиращи са преминали всички необходими процедури за контрол и проверка, за да стигнат до блокираната от полицията част от булевард „Шанз Елизе”. \"1500 нарушители на обществения ред обаче дойдоха да се бият с полицията”, написа той в профила си в „Туитър”.БГНЕС припомня, че протестът във френската столица се провежда под надслова „По пътя към оставката на Макрон”. Той се провежда за трети пореден уикенд, като демонстрантите се опитаха да блокират района около емблематичния булевард „Шанз Елизе” въпреки засиленото полицейско присъствие. Хората започнаха да хвърлят димни гранати срещу кордона полицаи, в резултат на което районът се изпълни с гъст дим. ", "date": "2018.12.01", "title": "Нови сблъсъци между полицаи и \"жълти жилетки\" в Париж"}
{"url": "https://www.novinite.bg/articles/168061/Patna-policiya-tragva-na-akciya-sreshtu-karashtite-v-bus-lentite", "text": "Центърът за градска мобилност и „Пътна полиция“ в София започват съвместна акция от началото на декември срещу нарушителите, които се движат в бус лентите, предаде Нова ТВ.Забавянията в графика, заради шофьори, които нарушават правилата, водят до това, че десетки пътници чакат на спирките много по-дълго или стоят затворени на едно място в обществения транспорт, казват от Центъра за градска мобилност. Глобата за автомобил в бус лента е 50 лева.", "date": "2018.12.01", "title": "Пътна полиция тръгва на акция срещу каращите в бус лентите"}
{"url": "https://www.novinite.bg/articles/168057/ESPCh-dade-na-Moskva-3-dni-da-obyasni-za-arestuvanite-ukrainski-moryaci", "text": "Европейският съд по правата на човека изпрати официални въпроси на Москва и даде срок за отговори до понеделник, предаде Нова телевизия. Съдът беше сезиран от Украйна във връзка с конфликта с Русия в Азовско море.Оттам посочват част от исканията на украинското правителство: Русия да окаже спешна медицинска помощ на ранените моряци, както и всичките 24-ма служители на украинския военноморски флот, заловени в неделя, да бъдат незабавно върнати обратно. Европейският съд пита официално Москва, ако моряците от трите украински кораба са лишени от свобода, то какви са мотивите за това, има ли сред тях ранени и каква медицинска помощ им се оказва.  Руското правосъдно министерство обяви, че отговорите ще бъдат представени в \"подходящ срок\", след като министерство на правосъдието получи цялата необходима информация от службите за сигурност.  ", "date": "2018.12.01", "title": "ЕСПЧ даде на Москва 3 дни да обясни за арестуваните украински моряци"}
{"url": "https://www.novinite.bg/articles/168066/Alyaska-obyavi-izvanredno-polojenie-zaradi-mashtabni-shteti-ot-zemetreseniyata", "text": "Извънредно положение беше обявено в Аляска след мощното земетресение с магнитуд 7 по Рихтер, предаде бТВ. Нанесени са сериозни щети на пътища и друга инфраструктура, но няма съобщения за жертви. Път, който води до международното летище на най-големия град на щата, Анкъридж, частично се е срутил.Кадри, разпространени от световните агенции, показаха и покрита със сняг магистрала, която е разрушена след мощния трус.Епицентърът на земетресението е бил на 13 км от Анкъридж, и на дълбочина около 43 км, съобщи Американският геофизически институт.", "date": "2018.12.01", "title": "Аляска обяви извънредно положение заради мащабни щети от земетресенията"}
{"url": "https://www.novinite.bg/articles/168068/Sad-i-prokuratura-v-Makedoniya-podslushvani-ot-godini", "text": "Цялата вътрешна телефонна система в Главната прокуратура на Република Македония е била подслушвана. Това е ставало поне от 2016 година, съобщи македонският премиер Зоран Заев, предаде БГНЕС. Министър-председателят уточни, че подобна система за послушване е имало и в Основния съд в Скопие.\"Аз съм информиран от вътрешния министър за цялостното разследване от самото начало, което е започнало през пролетта. Повече подробности по случая ще даде главният прокурор\", каза Заев и добави: Това е поредното доказателство за това, до каква степен е била унищожена Република Македония. \"Става въпрос за сериозни неща. Това не са играчки. Става въпрос за личния живот на хората. Доколкото съм информиран, цялата вътрешна комуникация е била под наблюдение - подслушвана, включително и тази на прокурорите, следователите и всички, които работят в тези институции\", поясни още Зоран Заев.аОт Главната прокуратура днес съобщиха, че \"имат данни, че телефонните са били подслушвани от 2013 година, когато е била доставена и монтирана новата система\". От Прокуратурата уточниха, че са намери два хард диска, които са поставени на 30 септември 2016 г.", "date": "2018.12.01", "title": "Съд и прокуратура в Македония - подслушвани от години"}
{"url": "https://www.novinite.bg/articles/168050/Ot-dnes-mojem-da-smenim-lichniya-si-lekar", "text": "От днес до 31 декември здравноосигурените лица могат да сменят личния си лекар, като се регистрират при нов общопрактикуващ лекар (ОПЛ). За смяната не се изисква отписване от листата на досегашния личен лекар, тъй като това се извършва по служебен път в РЗОК, припомня БГНЕС.Ако избираме лекар за първи път, можем да го направим по всяко време на годината, но при смяна на едно джипи с друго може да подадем документи два пъти в годината - в периода от 1 до 30 юни и от 1 до 31 декември всяка година. Процедурата е възможна само в тези месеци, но ако има други особености - смяна на местоживеене, тогава се извършва с молба в Здравната каса.", "date": "2018.12.01", "title": "От днес можем да сменим личния си лекар"}
{"url": "https://www.novinite.bg/articles/168048/Na-94-godini-pochina-Djordj-Bush-starshi", "text": "Джордж Буш-старши почина, съобщи „Вашингтон пост”, позовавайки се на негов представител, предаде БГНЕС. Той бе 41-ят президент на САЩ. Бившият държавен глава издъхна на 94-годишна възраст.Съпругата му Барбара Буш почина по-рано тази година. Неговият по-голям син Джордж Буш-младши бе 43-ят президент на САЩ, а другият му син бе губернатор на Флорида. Джордж Хърбърт Уокър Буш остави след себе си 5 деца, 17 внука, 8 правнука.По време на Втората световна война е летец, оцелява, след като самолетът му е свален при въздушна схватка с японски самолети над Тихия океан. Последните години той страдаше от болестта на Паркинсон и бе принуден да се придвижва в инвалидна количка.По време на неговото управление се случи падането на Берлинската стена, разпадът на СССР и Варшавския договор. През 1989 година Буш-старши даде заповед за военно нахлуване в Панама, а през 1991 година , когато Ирак отказа да изведе войските си от Кувейт, разреши операцията „Пустинна буря”. Проведе седем срещи с ръководителите на СССР и Русия Михаил Горбачов и Борис Елцин, в резултат на което бяха подписани два договора за съкращаване и ограничаване на стратегическите настъпателни въоръжения (СНВ-1 и СНВ-2).Въпреки успехите във външната политика, икономическата рецесия и вдигането на данъците доведоха до спад на неговата популярност и през ноември 1992 година той загуби президентските избори от демократа Бил Клинтън. Така Буш-старши управлява само един мандат, докато синът му изкара два мандата. ", "date": "2018.12.01", "title": "На 94 години почина Джордж Буш-старши"}
{"url": "https://www.novinite.bg/articles/168052/Sofiya-veche-e-s-Koledna-elha", "text": "С богата празнична програма бяха запалени светлините на Коледната елха на София, предаде БГНЕС. Живото дърво се намира пред НДК, който беше озарен от пищна заря. С това беше поставено началото на запалването на празничните светлини в столицата, които поетапно ще бъдат включени, за да създадат празнично настроение на хората в града.Запалването на шарените лампички на елхата беше предшествано от музикална програма, в която за дошлите в студения петъчен ден пяха Тончо Токмакчиев, Еделина Кънева, Камелия Тодорова, за публиката танцуваха възпитаници на 144-то училище „Народни будители”, а дядо Коледа раздаде много подаръци на децата, които се включиха в различни инициативи.„Преди няколко години засадихме това дърво. За мен е важно, защото то символизира зелена София. Да си пожелаем да донесе много здраве и бог да пази града ни”, каза кметът Йорданка Фандъкова, която присъства на запалването на светлините на коледното дърво. На въпрос на БГНЕС дали тази година ще има повече празнична украса в сравнение с миналата година, Фандъкова каза, че тази година са осветени нови пространства и това се реализира и с подкрепата на бизнеса. „Градът ни е прекрасен, но най-голямото богатство на града, това са хората със своите усмивки и своите надежди”, добави още градоначалникът.До края на годината ще се проведат много празнични събития в столицата. Едно от тях е ретротрамваят. На 15 декември между 11:00 - 13:00 ч. ретротрамваят ще се движи и ще се превърне в арт ателие, в което всеки пътуващ ще може да украси коледни играчки. В интервала от 13.30 до 15.30 часа работилницата ще се пренесе в шатра, разположена пред Street Chefs, на ъгъла на ул. „Ангел Кънчев” с ул. „Парчевич“. Там ще има забавно Коледно парти с много музика и изненади.Новата 2019 година за пореден път ще бъде посрещната със зрелищен концерт на пл. „Александър I”.", "date": "2018.12.01", "title": "София вече е с Коледна елха"}
{"url": "https://www.novinite.bg/articles/168059/Radev-shte-predstavi-poziciyata-na-Balgariya-na-konferenciyata-za-klimatichnite-promeni", "text": "Президентът Румен Радев ще участва в Конференцията на страните по Рамковата конвенция на ООН за изменението на климата (COP24), която се провежда в полския град Катовице. Участието на българския държавен глава в глобалния форум е по покана на генералния секретар на ООН Антониу Гутериш и президента на Полша Анджей Дуда.Българският президент ще направи изказване пред участниците в срещата  на високо равнище на 3 декември т.г.Конференцията на страните по Рамковата конвенция на ООН за изменението на климата е висшият орган на Конвенцията и се провежда в края на всяка календарна година. В конференцията ще вземат участие държавни и правителствени ръководители на страни-членки на ЕС, представители на международни организации, както и на държави от цял свят. Сред целите на форума в Катовице е да се приемат правила за прилагане на Глобалното споразумение за климата от Париж през 2015 г.В рамките на посещението си в Катовице българският държавен глава ще проведе работни срещи със свои колеги.Президентът Румен Радев ще бъде придружаван от съпругата си Десислава Радева.", "date": "2018.12.01", "title": "Радев ще представи позицията на България на конференцията за климатичните промени"}
{"url": "https://www.novinite.bg/articles/168047/Dneven-horoskop-za-1-dekemvri", "text": "Днешният ден ще бъде изпълнен с много нови запознанства и раздвижване на социалния ви живот. Ще се срещнете със стар познат. Денят е благоприятен както за любовния ви живот, така и за професионалното ви развитие.  Днес ще бъде приказен ден за вас. Той ще ви донесе много възможности. Днешният ден ще бъде ползотворен във всеки аспект, но бъдете внимателни, когато взимате важни решения.  Животът ви е пълна каша в момента и имате чувството, че никога няма да се оправи. Не губете надежда, нужно е малко търпение и ще дойдат по-добри дни. Днешният ден ще е ползотворнен. Представителите на останалите зодии могат да намерят дневния си хороскоп ", "date": "2018.12.01", "title": "Дневен хороскоп за 1 декември"}
{"url": "https://www.novinite.bg/articles/168065/Darjavata-shte-pravi-obrazovanieto-zadaljenie-konstitucionni-promeni", "text": "Вицепремиерът Томислав Дончев предлага промяна в чл. 53 на Конституцията, в който да се запише, че образованието, поне основното, е задължително. Той обяви това в интервю за bTV. В момента в основния закон е записано, че всеки има право на образование, а обучението до 16-годишна възраст е задължително, но не е уточнена образователна степен.„Ако преди десетилетия неграмотен човек е можел да упражнява някакъв труд, то според мен след десетина години това няма да може да се случи. Мисля, че поне основното образование трябва да бъде задължително. Редно е да има дискусия по темата. Когато не сме уредили фундамента, как можем да говорим за наука. Един неграмотен човек лежи на гърба на обществото”, уточни Дончев.Относно новината за преминаването на „Турски поток” през България, вицепремиерът се ограничи до коментара, че има всички анонси това да се случи. На въпроса дали имаме „да” от Европейската комисия той каза, че от много месеци за хъб „Балкан” се водят разговори с ЕК.„Добре е и е важно България да си съхрани ролята на разпределител на газ. Това е въпрос не само на приходи, но и на национална сигурност. Не бива България да е заобиколена от всички газови трасета”, подчерта Дончев.За думите на председателя на БСК Радосвет Радев, че у нас бедни са не само работниците, но и капиталистите Дончев каза: „България все още има скромен опит с членството в ЕС. На българския предприемач все още мащабите му са дребни. Усещането за бедност идва от това, че ако до вчера сме се сравнявали със себе си, днес се сравняваме с другите – с шведи, австрийци, германци”.След скандала около апартамента на финансовия министър Владислав Горановтой е посъветвал Горанов да даде максимално много информация на медиите. Проверката по случая е доказателство, че върху никого няма чадър, изтъкна вицепремиерът.„Ние имаме интерес Черно море да бъде демилитаризирана зона. Не е в наш интерес да има напрежение по нашите граници”. Така Дончев коментира конфликта между Русия и Украйна. ", "date": "2018.12.01", "title": "Държавата ще прави образованието задължение конституционни промени"}
{"url": "https://www.novinite.bg/articles/168055/Spryaha-poletite-mejdu-Sofiya-i-Odesa-zaradi-voennoto-polojenie-v-Ukrajna", "text": "Заради обявеното военно положение в Украйна, препоръките на Министерството на външните работи (МВнР) и с оглед на сигурността на пътниците, националният превозвач „България Ер“ преустановява полетите си между София и Одеса до 16 декември 2018 г. включително, предаде БГНЕС.В зависимост от нормализирането обстановката в Украйна ще се определи дали планираните полети след 16 декември ще могат да бъдат изпълнявани. За актуална информация и съдействие относно вече закупени самолетни билети може да се обърнете към Центъра за обслужване на клиенти на callFB@air.bg и на +359 2 402 0400.", "date": "2018.12.01", "title": "Спряха полетите между София и Одеса заради военното положение в Украйна"}
{"url": "https://www.novinite.bg/articles/168067/Angelkova-Uslugite-na-Ministerstvoto-na-turizma-veche-sa-izcyalo-elektronni", "text": "Всички регистрационни услуги, които Министерството на туризма предоставя по Закона за туризма ще са достъпни с един клик и през смарт телефон от понеделник. Квалифицираният електронен подпис вече освен по класическия начин с ПИН ще се поставя и чрез лицево разпознаване. Това става възможно, след като за министерството е разработена специална платформа за електронни услуги, съобщи министърът на туризма Николина Ангелкова при представянето й днес. Тя уточни, че по този начин искания за издаване на всичките видове разрешения и услуги на ведомството ще могат да се изпращат 24 часа в денонощието 7 дни в седмицата и от всички краища на света. За да се използва платформата е нужна предварителна регистрация, която отнема около минута, след което заявлението ще се подава за приблизително 15 секунди, обясни министърът.Ние сме първата държавна администрация, която предоставя тази тип електронни услуги у нас, пионери сме и в ЕС, където предстои подобна платформа да се въведе от министерство на дигитализацията на Австрия, информира министър Ангелкова. Предвижда се квалифицираният електронен подпис за ползвателите на услуги във ведомството да е безплатен в първата година след пускането на платформата. След това потребителите ще имат възможност за 5 безплатни електронни подписа годишно, а след изчерпване и на тази възможност месечният абонамент ще струва 2 лв., заяви министър Ангелкова. Той може да бъде прекратяван и подновяван по всяко време и гражданите и бизнесът няма да бъдат задължавани да поддържат непрекъснат абонамент. Министърът поясни че тази платформа е била разработена само за 4 месеца. Изцяло са спазени всички изисквания на законодателството и нормите на GDPR, като защитата на всички лични данни е изцяло гарантирана.Платформата е разработена спрямо всички законодателни изисквания, освен това е много лесна за използване, посочи проф. Георги Димитров, представител на фирмата - доставчик на удостоверителни услуги „Евротръст”, която е автор на платформата. Той представи подробно начина за регистрация и ползване на услугите и уточни, че след като посочим каква услуга искаме да ползваме и се идентифицираме с ЕГН, телефон или имейл адрес всички необходими данни се проверяват и попълват автоматично в заявлението. При създаването на регистрацията през камерата на телефона при лицевото разпознаване се анализират 84 точки на лицето, за да се гарантира самоличността.Новата платформа ще улесни значително достъпа на гражданите и бизнеса до услугите на министерството, защото няма да се съобразяват с работното време на ведомството и от всяка точка на света, заяви проф. Димитров. И посочи, че проектът изключително много оптимизира работата на администрацията, а заявленията ще започват да се обработват веднага след подаването им. Това спестява хиляди часове работно време на хората, а дори и съпоставено с минималната часова надница, финансовият ефект ще е сериозен. Проф Димитров уточни, че до края на месеца електронните услуги на Министерство на туризма ще могат да се ползват от потребители във всички държави членки на ЕС. ", "date": "2018.12.01", "title": "Ангелкова: Услугите на Министерството на туризма вече са изцяло електронни"}
{"url": "https://www.novinite.bg/articles/168060/Dvijenieto-po-Trakiya-pri-176-i-km-otnovo-e-normalno", "text": "Възстановено е движението в изпреварващата лента при км 176 на магистрала \"Тракия\", в посока Бургас, съобщиха от Агенция „Пътна инфраструктура“. Трафикът временно се извършваше в една лента поради ПТП с тежкотоварен камион. Рано сутринта там се обърна ТИР, който запречи част от платното. Трафикът не бе спиран, но се регулираше от служители на Пътна полиция. ", "date": "2018.12.01", "title": "Движението по \"Тракия\" при 176-и км отново е нормално"}
{"url": "https://www.novinite.bg/articles/168044/Temperaturite-leko-se-povishavat-no-ostava-studeno-valeji-nyama-da-ima", "text": "Днес преди обяд на места в низините и равнините от Западна и Централна България ще има ниска облачност или мъгла. През деня от запад ще се увеличава средната и висока облачност. Максималните температури - в Северна България между минус 5  и 0 градуса, в Южна България между 3 и 8, в София около 2, сочи прогнозата на НИМХ.Атмосферното налягане е малко по-високо от средното за месеца и през деня ще остане без съществена промяна.В планините ще е предимно слънчево, но около и след обяд от запад облачността, средна и висока, ще се увеличи. Ще духа умерен, по високите и открити части временно до силен северозападен вятър. Максимална температура на 1200 метра около 1 градус, на 2000 метра – около минус 4.Над Черноморието ще бъде слънчево. По-късно през деня ще се появи средна и висока облачност. Максимални температури между 0 и 3 градуса. Температурата на морската вода е 10-11. Вълнението на морето ще бъде около 2 бала.", "date": "2018.12.01", "title": "Температурите леко се повишават, но остава студено, валежи няма да има"}
{"url": "https://www.novinite.bg/articles/168058/Microsoft-otnovo-e-po-skapata-kompaniya-ot-Apple", "text": "Официално! „Майкрософт” детронира „Епъл” и отново е компанията с най-голяма пазарна капитализация в света. Така софтуерният гигант отново е на върха, след като преди 15 години загуби челната позиция, съобщава Би Би Си, предаде БГНЕС.„Майкрософт” приключи борсовата седмица с пазарна капитализиация от над 851 милиарда долара спрямо 847 милиарда долара за „Епъл”. Двете компании се състезаваха за първото място в продължение на цяла седмица, но производителят на „Айфон” загуби битката.През октомври пазарната капитализация на „Епъл“ достигна рекордните 1,1 трилиона долара. От тогава компанията е загубила около 300 милиарда долара.", "date": "2018.12.01", "title": "Microsoft отново е по-скъпата компания от Apple"}
{"url": "https://www.novinite.bg/articles/168049/StandardPoors-potvardi-kreditniya-ni-rejting-s-polojitelna-perspektiva", "text": "Международната рейтингова агенция S&P Global Ratings потвърди дългосрочния и краткосрочния кредитен рейтинг на България в чуждестранна и местна валута 'BBB-/A-3'. Перспективата пред рейтинга също се потвърждава и остава положителна.В обобщения коментар на S&P Global Ratings се казва, че паричните условия в България продължават да се подобряват, нарастването на кредитите подкрепя растежа и страната постига напредък по присъединяването си към Валутния механизъм II (ERM II).Рейтинговата агенция очаква силен ръст на БВП в периода 2018-2021 г., дължащ се на силното частно потребление и ускоряването на инвестициите. Продължаващото усвояване на средствата от фондовете на ЕС и затягането на условията на пазара на труда ще подкрепят производителността през годините.Положителната перспектива отразява значителната вероятност България да се присъедини към Валутния механизъм II. От Агенцията вярват, че този стремеж към членство в еврозоната ще подкрепи и продължаващите усилия на страната да се справи с оставащите институционални пречки и структурни проблеми.S&P Global Ratings биха повишили кредитния рейтинг, ако българският лев влезе в ERM II, което ще подкрепи по-нататък доверието и ефективността на паричната политика. Допълнителен напредък в институционалните и структурните реформи, например по отношение на съдебната система, също би допринесъл за подобряване на кредитоспособността на страната.Рейтинговата агенция може да преразгледа перспективата пред рейтинга до стабилна, ако подобренията в балансите на банките се обърнат надолу или ако се появи натиск върху платежния баланс, например поради възобновяване на дисбаланси или външен шок върху  България, която има отворен тип икономика. Перспективата също така би се преразгледала до стабилна, ако пътят на България към приемането на еврото се удължи прекомерно във времето.Пълното съдържание на прессъобщението на S&P Global Ratings можете да видите .   ", "date": "2018.12.01", "title": "Standard&Poor's потвърди кредитния ни рейтинг с положителна перспектива"}
{"url": "https://www.novinite.bg/articles/168053/Osaden-na-zatvor-se-barikadira-v-apartament-zaplashda-se-samoubie", "text": "Мъж се барикадира в дома си в столичния квартал \"Надежда\". Причината - имал влязла в сила присъда и екип на съдебна охрана е дошъл да го предаде в затвора. В момента психолози на МВР се опитват да убедят човека да излезе доброволно, съобщава БНР.33-годишният мъж се е затворил в жилището си в столичния квартал \"Надежда 2\". Той отказал да изпълни разпорежданията на екипа на \"Съдебна охрана\", който е дошъл да го вземе от дома му.Мъжът е криминално проявен и е с влязла в сила присъда. Сигналът е подаден до МВР около 10:20 тази сутрин.Няма данни барикадиралият се мъж да е въоръжен. По информация на \"Хоризонт\", той е заплашил, че може да посегне на живота си. На място има засилено полицейско присъствие и екипи на Института по психология на МВР. Водят се преговори с мъжа.", "date": "2018.12.01", "title": "Осъден на затвор се барикадира в апартамент, заплашда се самоубие"}
{"url": "https://www.novinite.bg/articles/168045/Bezplatni-i-anonimni-testove-v-Svetovniya-den-za-borba-s-HIV-SPIN", "text": "На 1 декември отбелязваме Световния ден за борба срещу ХИВ/СПИН. Борбата срещу СПИН се води повече от 30 години, а в България основната цел е да се гарантира безопасност при кръвопреливането, както и лечение и профилактика. Всяка година на 1 декември доброволците на БМЧК – София отбелязват Световния ден за борба срещу ХИВ/СПИН с мащабна информационна кампания на територията на София, предаде БГНЕС.В подготовката, организацията и провеждането на изявата се включват над 100 доброволци, служители на БЧК, университети, училища и други неправителствени организации. По повод Световния ден за борба с ХИВ/СПИН, младежите от Българския Червен кръст организират мащабна информационна акция, която ще обхване ключови места в София. Под мотото „Узнай своя статус“ младите червенокръстци ще раздават панделки и информационни материали на тема „Превенция на ХИВ/СПИН” в столичните училища: ЧУ „Дрита“, 54 СУ „Св. Иван Рилски“, 140 СУ„Иван Богоров“, 2 СУ „Акад. Емилиян Станев“, 20 ПЕГ „Св. Методий“, Медицински колеж „Йорданка Филаретова”.На 1 декември от 14:00 до 18:00 часа в подлеза на метростанция „Сердика“ доброволците на БМЧК-София ще проведат информационна кампания с игри и викторини, ще раздават червени панделки и брошури. В 18:30 часа пред църквата „Св. Неделя“ доброволци, приятели и всички желаещи ще оформят „жива панделка“ в знак на съпричастност с хората, живеещи с ХИВ/СПИН. На 4 декември от 10:00 до 13:00 часа в Медицинския колеж „Йорданка Филаретова“ ще бъде разположен мобилен кабинет за анонимно безплатно консултиране и изследване за СПИН. ", "date": "2018.12.01", "title": "Безплатни и анонимни тестове в Световния ден за борба с ХИВ/СПИН"}
{"url": "https://www.novinite.bg/articles/168063/55-se-vazpolzvaha-ot-aninimnite-i-bezplatni-testove-za-HIV-v-stolicata", "text": "По повод Европейската седмица за изследване за ХИВ и хепатит, както и Световния ден за борба със СПИН – 1-ви декември, Сдружение „Здраве без граници“ и Фондация „Инициатива за здраве“ организираха събитие под мотото „Узнай своя статус“ в София.В рамките на инициативата всички граждани и гости на София имаха възможност да получат анонимно и безплатно изследване и консултиране за ХИВ в специален мобилен медицински кабинет, разположен на бул. „Княгиня Мария Луиза“ № 62-66, в близост до Лъвов мост. До края на кампанията, 55 човека се възползваха от възможността да си направят безплатен бърз ХИВ тест и разбраха своя статус напълно анонимно.Специалисти предоставяха информация как и къде всеки може да провери своя статус с цел ранно откриване на инфектирани лица и своевременното им насочване за лечение. Доброволци от Сдружение „Здраве без граници“ и Фондация „Инициатива за здраве“ раздадоха на всички минувачи презервативи и червена лентичка – световният символ за съпричастност към каузата за превенция на ХИВ/СПИН.На официалното откриване на инициативата присъстваха г-жа Йоанна Драгнева, член на Постоянната комисия по здравеопазване и социална политика към Столичния общински съвет и член на Местния обществен комитет по превенция на ХИВ/СПИН, г-жа Анна Любенова, член на управителния съвет и секретар на Фондация „Инициатива за здраве“ и г-жа Елена Биринджиева, председател на Сдружение „Здраве без граници“.Инициативата се осъществява по повод Световния ден за борба със СПИН, който се отбелязва глобално от 1988 година. Целта на неправителствения сектор е да се повиши информираността относно ХИВ и СПИН сред гражданите, да се намали стигмата към хората, живеещи със синдрома на придобитата имунна недостатъчност, както и да се осигури възможност повече хора да се информират за ХИВ статуса си чрез анонимни изследвания.Средногодишно у нас се откриват около 200 човека с ХИВ. По официални данни към месец май 2018 г. инфектираните българи са били 2 810, като над 1/3 от тях живеят в София. Направените прогнози показват, че без интервенции за превенция до 2023 г. броят на лицата с ХИВ инфекция само в столицата ще нарасне от 1028 души към 2017 г. до 1621 души.„Смятаме, че предстоящото приемане на програмата на Столична община за превенция и контрол на ХИВ и сексуално предавани инфекции за първи път в София е изключително навременно и ще бъде много положителен знак за ангажираност на Столичната община. Програмата идва в резултат от съвместна работа на Столичната община и неправителствените организации, работещи в сферата на ХИВ. Проектът е съгласуван от Местен обществен комитет по превенция на ХИВ/СПИН, в който членове са както представители на общината, така и граждански структури, и медицински специалисти,“ споделя Анна Любенова, член на управителния съвет и секретар на Фондация „Инициатива за здраве“.„Неправителствените организации работят предимно с частни донорски средства и по проекти, но до момента не получаваха необходимата институционална подкрепа. Ето защо сега очакваме приемането на програмата по превенция на ХИВ на Столична община. Нейната основна роля ще бъде да допълни и подкрепи Националната програма за превенция и контрол на ХИВ и СПИ. Главно са заложени мерки по издръжка на мобилен кабинет, предоставяне на безвъзмездни помещения, подпомагане на услугата „водене на случай“ – всички от които са от ключово значение за ефективната превенция. Заложени са и кампанийни и здравно-образователни дейности, насочени към младите хора на София,“ допълва Елена Биринджиева, председател на Сдружение „Здраве без граници“.", "date": "2018.12.01", "title": "55 се възползваха от анинимните и безплатни тестове за ХИВ в столицата"}
{"url": "https://www.novinite.bg/articles/168046/Obarnal-se-TIR-zadrasti-Trakiya", "text": "Временно е ограничено движението в изпреварващата лента при км 176 на АМ \"Тракия\" в посока Бургас поради обърнат ТИР. Трафикът се осъществява в активната лента и се контролира от Пътна полиция. Шофьорите да се движат с повишено внимание и съобразена скорост.", "date": "2018.12.01", "title": "Обърнал се ТИР задръсти \"Тракия\""}
{"url": "https://www.novinite.bg/articles/168064/Barikadiraliyat-se-v-Nadejda-i-v-momenta-e-pod-vazdejstvieto-na-droga", "text": "Психолозите на МВР са убедили 33-годишния мъж от столичния квартал \"Надежда\" да не посяга на живота си, съобщава БНР. И в момента той е под влияние на наркотични вещества, когато излезе от това състояние, ще бъде прибран от полицията и отведен да изтърпи влязла в сила присъда.Тази сутрин безработният мъж отказал на служители на Съдебна охрана да бъде отведен, барикадирал се в жилището си и заплашил, че ще скочи от 12-ия етаж. В момента той е под постоянно наблюдение в дома си, цивилни полицаи са на площадката,  няма опасност за живущите в 16-етажния блок. ", "date": "2018.12.01", "title": "Барикадиралият се в \"Надежда\" и в момента е под въздействието на дрога"}
