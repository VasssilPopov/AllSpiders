{"url": "https://www.novinite.bg/articles/174995/Borisov-ot-Dolna-Mitropoliya-Shte-dadem-2-miliarda-za-tehnika-za-koyato-tryabvat-znaniya-i-umeniya", "text": "Държавата ще подпомага бъдещото висше военновъздушно училище в Долна Митрополия. Тук ще има развойна дейност, ще има производство, ще има развитие. Това заяви министър-председателят Бойко Борисов пред курсантите и ръководството на факултет \"Авиационен\" на Националния военен университет \"Васил Левски\" в гр. Долна Митрополия, съобщават от правителствената пресслужба.На 10 април Министерският съвет взе решение да предложи на Народното събрание статутът на факултета да се промени и да стане Висше военновъздушно училище \"Георги Бенковски\". Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на военновъздушните сили и авиацията.Пред курсантите премиерът Бойко Борисов отбеляза, че държавата ще даде пълна подкрепа за развитието на бъдещото висше училище, защото има голяма перспектива.\"Около 2 млрд. лв. ще се дадат за нова техника, за която трябват знания и умения. Това означава по-добри битови условия. Ще идват и цивилни\", каза още министър-председателят в Долна Митрополия, очевидно визирайки закупуването на новите изтребители.Той посочи, че развитието на инфраструктурата в региона ще подобри и инвестиционната среда в тази част на страната.\"Има ли път, има и инвеститори. Догодина октомври месец магистрала \"Хемус\" от София ще дойде до Плевен\", заяви още премиерът Бойко Борисов и даде пример с изграждането на инфраструктурните проекти в Южна България.На работната среща в Долна Митрополия присъстваха и министърът на отбраната Красимир Каракачанов и командирът на ВВС генерал-майор Цанко Стойков. ", "date": "2019.05.03", "title": "Борисов от Долна Митрополия: Ще дадем 2 милиарда за техника, за която трябват знания и умения"}
{"url": "https://www.novinite.bg/articles/174951/Cvetanov-Lesno-e-da-atakuvame-oponentite-no-predpochitame-da-pokajem-postignatoto", "text": "Лесно е да атакуваме нашите политически опоненти, но ние предпочитаме да покажем на хората постигнатите резултати. Това каза председателят на Националния предизборен щаб на ГЕРБ и зам.-председател на партията Цветан Цветанов в Гоце Делчев по време на среща с представители на бизнеса и граждани.Заедно с Цветан Цветанов в Гоце Делчев бяха кандидатът за член на Европейския парламент от листата на ГЕРБ и СДС Асим Адемов, областният координатор на ГЕРБ – Благоевград и народен представител Даниела Савеклиева и народният представител д-р Емил Тончев.\"Благоевградска област може да се гордее със своите кандидати за евродепутати Мария Габриел, Асим Адемов и Андрей Новаков, които доказаха, че могат да защитят интересите на българските граждани пред Европа. Те имат комуникация с всички райони на страната и с хората. Благодаря специално на Асим Адемов, който посещава много региони. Той е човек, който гражданите на много български населени места уважат и искат да видят, защото с работата и отношението си към тях – спечели доверието им\", каза още Цветанов.Зам.-председателят на ГЕРБ обясни, че хората искат да имат постоянна комуникация с всички онези, които ни представляват в Брюксел.Според него политика не се прави по този начин и подчерта, че дебатът днес е показал, че има теми, които са обществено значими и които могат да обединят различните партии.\"Със СДС обединихме усилията си, за да не пилеем гласовете на нашите избиратели, но и да подкрепим Манфред Вебер. Така ние даваме ясен знак пред Европа, че ще работим заедно\", каза още Цветанов.Той призова всеки един български гражданин да се вгледа колко променена е страната ни и да си даде сметка колко много европейската солидарност е допринесла за това. Като пример за тези свои думи Цветан Цветанов изтъкна ключовата за Благоевградския регион АМ \"Струма\".\"Много са тези, които искат да правят политика чрез омраза, но за мен е по-важно да се решават проблеми, както в случая с изгорялото читалище в село Скребатно. Там, заедно с кмета, който е издигнат от друга партия, ще направим всичко възможно то да бъде възстановено за хората, защото читалището е място, което дава възможност да съхраняваме културата\", подчерта Цветанов.Той отбеляза, че в Рибново, в Гоце Делчев, а и на много други места - продължават да се инвестират средства за енергийна ефективност и подобряване на образователната инфраструктура.\"700 млн. лв. от Оперативна програма \"Региони в растеж\" бяха инвестирани за подобряване на образователната инфраструктура на 500 училища и детски градини. За всички сгради в цялата страна ще ни бъдат необходими 9 млрд. – това можем да постигнем чрез стабилност и усвояване на европейски фондове, Норвежки и Швейцарски механизми\", уточни Цветанов.Той коментира, че образованието е един от основните приоритети за ГЕРБ и правителството на Бойко Борисов, като до 2021 година ще се опитат да направят така, че заплатите на учителите да достигнат нива, които ще направят тази професия привлекателна за младите.Според Цветанов е много важно хората да знаят какво правят евродепутатите ни в Европа. По думите му особено важни са темите като мобилност, добри отношения със съседните ни страни и опазване на външната граница на Европейският съюз.\"Важно е да имаме диалог с нашите съседи. Много хора обвиняват премиера Бойко Борисов, че поддържа добри отношения с Турция, но благодарение на тях няма мигрантски натиск към България\", каза Цветанов, отбелязвайки че не така стои въпросът с Гърция.Цветанов подчерта, че темата \"Западни Балкани\", която е била приоритет за България по време на европредседателството ни е дала много резултати, един от които е подобряване отношенията между Гърция и Северна Македония.Председателят на Националния предизборен щаб на ГЕРБ допълни, че ако партията влезе в тона на БСП -  фокусът върху европейските политики, който е истински важният за тези избори, ще се измести.\"Ние не трябва да превръщаме политиката в агресия, търсейки политически дивиденти. Такива могат да бъдат постигнати само чрез реални политики, които допринасят за решаването на проблемите\", коментира Цветанов.Той добави, че през годините чрез националния бюджет и европейските фондове са били решени много проблеми. Цветанов бе категоричен, че без стабилност няма как да бъдат постигнати резултати и чрез предсрочните избори, каквито искат опонентите на ГЕРБ - няма да се решат проблемите.Кандидатът за член на Европейския парламент от листата на ГЕРБ и СДС Асим Адемов подчерта, че за двете години като евродепутат се е уверил, че в Брюксел се защитават националните интереси на страната ни.\"Заедно с колегите ми от ГЕРБ в Европейския парламент показахме, че сме силен отбор и постигнахме много резултати. Защитихме достойно името на България в Европейския парламент и Европейския съюз. Смятам, че с постигнатите резултатите имаме основание да застанем пред вас и да поискаме вашата подкрепа\", каза още Асим Адемов.", "date": "2019.05.03", "title": "Цветанов: Лесно е да атакуваме опонентите, но предпочитаме да покажем постигнатото"}
{"url": "https://www.novinite.bg/articles/174952/Patriotite-ot-VMRO-Ministar-Porojanov-sprete-mora-nad-pchelite", "text": "От години ние, Патриотите от ВМРО, чрез нашите народни представители, поставяме въпроса за политиката на държавата в пчеларския сектор. За субсидиите, за контрола над използването на пестициди, за контрола върху самите химикали, част от които имаме съмнение, че са забранени в ЕС.В продължение на два мандата – 43-ото и 44-ото НС, народните представители от ВМРО отправяха питания, провеждаха срещи с представители на министерството и пчеларските браншови организации, в резултат на които постигнахме създаването на Експертния консултативен съвет по пчеларство. Имаме и готов законопроект, който става все по–нужен предвид ескалиращите проблеми в сектора. Поради тази причина ние отново ще го подложим на обществено обсъждане.Ето защо нашият народен представител Красимир Богданов отново внася въпрос до министъра на земеделието Румен Порожанов с настояване той да отговори в спешен порядък какво ще предприеме, за да разреши проблемите на пчеларите.ДОГ-Н РУМЕН ПОРОЖАНОВМИНИСТЪР НА ЗЕМЕДЕЛИЕТО,ХРАНИТЕ И ГОРИТЕ ВЪПРОСотКрасимир БогдановНароден представител от ПГ „Обединени патриоти“На основание чл. 90, ал. 1 от Конституцията на Република България и чл. 91, ал. 1 от Правилника за организация и дейността на Народното събрание предоставям на вашето внимание следния въпрос: Действията на Министерството на земеделието, храните и горите срещу отравянията на пчелни семейства и нерегламентираното използване на средства за растителна защита   Уважаеми господин министър,За пореден път поставям въпроса за нерегламентираното използване на средства за растителна защита и отравянията на пчелни семейства. Въпросът стана особено актуален през последните дни, в които сме свидетели на масов мор при пчелите в резултат на такива отравяния. Очевидно е, че системата въведена от МЗХГ за оповестяване на пчеларите или не работи, или има сериозни нарушения от страна на недобросъвестни земеделски производители. Другият важен въпрос е свързан с използването на забранени в ЕС препарати, които се внасят незаконно в България. И в двата случая обаче не виждаме контролиращата роля на МЗХГ. Не искам да приема, че Министерството си затваря очите или покровителства нарушителите. Като прибавим и липсата на сериозни субсидии за пчеларството - очевидно е, че досегашната политика води до загуба за поминъка на много семейства, а освен това унищожението на цели пчелини ще повлияе на нормалното функциониране на екосистемите в засегнатите райони, ще предизвика проблеми с естественото опрашване и ще се отрази на размера на добивите на съответните култури.Уважаеми господин Порожанов,Моите въпроси са:  Какви мерки предприема Министерството на земеделието, храните и горите по отношение на създаването на ефикасен механизъм за оповестяване на пчеларите при предстоящи пръскания на селскостопанските култури? Колко нарушения при отравянето на пчелни семейства и използването на забранени препарати сте констатирали и какви санкции сте наложили?Призовавам Ви незабавно да свикате Експертния консултативен съвет по пчеларство, да наложите строги санкции на унищожителите на труда на пчеларите и да предприемете законодателни промени, включително криминализиране на отравянето на пчелни семейства.", "date": "2019.05.03", "title": "Патриотите от ВМРО: Министър Порожанов, спрете мора над пчелите!"}
{"url": "https://www.novinite.bg/articles/174955/Mariya-Gabriel-Za-parvi-pat-Balgariya-poluchava-finansirane-ot-1-460-000-evro-za-reakciya-pri-kiber-incidenti", "text": "За първи път България печели 1 460 000 евро по Механизма за свързване на Европа за реализация на 4 проекта за киберсигурност. Това я нарежда на второ място сред 17-те държави, които ще получат средства за засилване на капацитета на ЕС за справяне с кибератаки и инциденти. Избраните 33 проекта са на стойност 11.4 милиона евро. Това съобщи българският еврокомисар по цифровата икономика и общество Мария Габриел, в чийто ресор е въпросът за киберсигурността на ЕС.Операторите на основни услуги, каквито са електрическите и газовите компании, летищата, водоразпределителните дружества и националните компетентни власти за киберсигурност, са сред получателите на тези средства. Европейската комисия предоставя 7,5 милиона евро за финансиране на екипите за реагиране при инциденти с компютърна сигурност, 3 милиона ще бъдат за финансиране на операторите на основни услуги и 200 хиляди евро ще са за националните компетентни органи. Получателите трябва да придобият необходимите инструменти, знания и умения, които да помогнат за прилагането на Директивата за мрежова и информационна сигурност (НИС) и да се засили сътрудничеството на европейско ниво. Например, някои от проектите предвиждат създаването на оперативни центрове за сигурност, други целят развитие на уменията на хората, а целта на трети е да адаптират своите инструменти за докладване на кибер инциденти на европейско ниво. Споразуменията за получаването на средствата ще се подпишат през есента, а изпълнението на проектите ще започне в края на 2019 г.", "date": "2019.05.03", "title": "Мария Габриел: За първи път България получава финансиране от 1 460 000 евро за реакция при кибер инциденти"}
{"url": "https://www.novinite.bg/articles/174947/Marin-Lo-Pen-pristiga-u-nas-za-sreshta-s-Veselin-Mareshki", "text": "Лидери на европейски патриотични партии пристигат в България за среща със симпатизантите на ВОЛЯ и с Веселин Марешки, съобщиха от щаба на партията.Делегацията води една от най-влиятелните жени в европейската политика в момента - Марин Льо Пен, президент на френската организация „Национален сбор”. Тя, заедно с италианския вицепремиер и лидер на управляващата ЛИГА Матео Салвини, са смятани за новите лидери на ЕС. Льо Пен отдавна изпревари по рейтинг в страната си настоящия президент Макрон.", "date": "2019.05.03", "title": "Марин Льо Пен пристига у нас за среща с Веселин Марешки"}
{"url": "https://www.novinite.bg/articles/174942/Rumen-Porojanov-za-kashtite-za-gosti-Fond-Zemedelie-si-e-svarshil-rabotata", "text": "„Фонд „Земеделие” си е свършил работата. Той е направил всички „чекове”,  от гледна точка на изискванията за риск, анализ и проверка. Дори са завишени проверките по къщите за гости”. Това заяви в предаването „Здравей, България” земеделският министър Румен Порожанов. „Няма сигнал, който да е подаден. А ние не случайно качихме всички къщи за гости на страницата на фонд „Земеделие””.Земеделският министър обеща, че ако все пак публичният списък с всички къщи за гости не е на сайта, до края на деня ще бъде качен.По думите му към 2018 г. 32 къщи за гости са с искане за пълно възстановяване на парите, а 62 – с допълнителни констатации за непълно изпълнение на бизнес плана.„В момента сме в процедура по събиране на средства за неизползване по предназначение на обекти, финансирани по програмата”, обясни министърът. По думите му се искат около 10 милиона.„Имало е проверки, много над изискуемите. За всеки сигнал, който е получен, незабавно се организира проверка. Няма липса на контрол”, заяви Порожанов.„Имаме страшно много къщи за гости, които функционират”, допълни министърът.Порожанов коментира и оставката на зам.-изпълнителния директор на Държавен фонд „Земеделие” Иванка Багдатова-Мизова.„Поискал съм официална проверка. По думите на г-жа Мизова тя е имала доброто намерение да помогне на тези хора да си направят сайт още през 2011 г. Тогава си е сложила телефона и го е забравила. По нейните думи никой не я е търсил. Една проверка може да установи дали е съпричастна към проекта”, заяви Порожанов.", "date": "2019.05.03", "title": "Румен Порожанов за къщите за гости: Фонд „Земеделие” си е свършил работата"}
{"url": "https://www.novinite.bg/articles/174956/Ananiev-Ot-1-yuni-shte-badat-izmeneni-cenite-na-klinichnite-pateki", "text": "\"На срещата при премиера обсъдихме мерки за подобряване финансирането на здравеопазването и одобряване оценката на труда на медицинския персонал\". Това заяви здравният министър Кирил Ананиев след среща с премиера Бойко Борисов и БЛС, предаде БГНЕС.\"С Наредба 3 на МЗ е определен механизмът на финансиране и ние ще го спазваме. Някои клинични пътеки с години не са променяни като финансиране. Заедно с БЛС ни предстои работа, за да преценим кои пътеки ще бъдат увеличени и с колко\", добави Ананиев. \"МЗ е готово с определяне на индивидуалните работни заплати. 99% сме подкрепени, на финалната права сме да приключим работата и по тази методика, надявам се да бъдем готови и преди 15 май\", уточни здравният министър. \"Тази методика цели справедливо недискриминационно разпределение на разходите за медицински персонал\", каза още Ананиев. \"От 1 юни ще бъдат изменени цените на клиничните пътеки\", добави министърът. ", "date": "2019.05.03", "title": "Ананиев: От 1 юни ще бъдат изменени цените на клиничните пътеки"}
{"url": "https://www.novinite.bg/articles/174941/Rumen-Porojanov-za-kashtite-za-gosti-Fond-Zemedelie-si-e-svarshil-rabotata", "text": "„Фонд „Земеделие” си е свършил работата. Той е направил всички „чекове”,  от гледна точка на изискванията за риск, анализ и проверка. Дори са завишени проверките по къщите за гости”. Това заяви в предаването „Здравей, България” земеделският министър Румен Порожанов. „Няма сигнал, който да е подаден. А ние не случайно качихме всички къщи за гости на страницата на фонд „Земеделие””.Земеделският министър обеща, че ако все пак публичният списък с всички къщи за гости не е на сайта, до края на деня ще бъде качен.По думите му към 2018 г. 32 къщи за гости са с искане за пълно възстановяване на парите, а 62 – с допълнителни констатации за непълно изпълнение на бизнес плана.„В момента сме в процедура по събиране на средства за неизползване по предназначение на обекти, финансирани по програмата”, обясни министърът. По думите му се искат около 10 милиона.„Имало е проверки, много над изискуемите. За всеки сигнал, който е получен, незабавно се организира проверка. Няма липса на контрол”, заяви Порожанов.„Имаме страшно много къщи за гости, които функционират”, допълни министърът.Порожанов коментира и оставката на зам.-изпълнителния директор на Държавен фонд „Земеделие” Иванка Багдатова-Мизова.„Поискал съм официална проверка. По думите на г-жа Мизова тя е имала доброто намерение да помогне на тези хора да си направят сайт още през 2011 г. Тогава си е сложила телефона и го е забравила. По нейните думи никой не я е търсил. Една проверка може да установи дали е съпричастна към проекта”, заяви Порожанов.", "date": "2019.05.03", "title": "Румен Порожанов за къщите за гости: Фонд „Земеделие” си е свършил работата"}
{"url": "https://www.novinite.bg/articles/174959/Ot-prokuraturata-s-posledna-informaciya-za-proverkite-na-kashtite-za-gosti", "text": "От пресцентъра на прокуратурата разпространиха съобщение до медиите.То е във връзка с течащите проверки на къщи за гости по мярка 311 по Програмата за развитие на селските райони. Публикуваме съобщението без редакторска намеса:\"По повод изявления на министър Румен Порожанов, свързани с „разпоредени 100 %- ви проверки на къщите за гости“ и постъпили запитвания от медии в тази връзка, пресцентърът на ПРБ съобщава следното:На 23.04.2019 г. по разпореждане на главния прокурор Сотир Цацаров, на Главна дирекция “ Национална полиция“ – МВР са възложени проверки на всички проекти по мярка 311 „Разнообразяване към неземеделски дейности“ по Програма за развитие на селските райони /ПРСР/ 2007 г. – 2013 г., финансирана от Европейския земеделски фонд за развитие на селските райони, с предмет - изграждане/модернизиране на туристически обекти - жилищни сгради (къщи) за гости. Проверка е разпоредена и на всички проекти, по които са подпомагани разходи, свързани със закупуване на пътни превозни средства за неземеделски дейности, пряко свързани с дейността на бенефициентите.Проверките се извършват в рамките на правомощията на прокуратурата, възложени са на органите на МВР и не се осъществяват съвместно с Министерство на земеделието, храните и горите, нито с Държавен фонд „Земеделие“.Предметът на проверките обхваща и работата на тези държавни органи по програмите, финансирани от Европейския съюз\"", "date": "2019.05.03", "title": "От прокуратурата с последна информация за проверките на къщите за гости"}
{"url": "https://www.novinite.bg/articles/174964/Ombudsmanat-razocharovana-ot-Sada-na-ES-za-parnoto", "text": "Таксата за сградна инсталация е незаконна, защото не отразява отделеното количество топлина, наред с това е неразгадана и непроверима. Това каза пред БНТ омбудсманът на България Мая Манолова.Повод за думите й стана вчерашното решение на Съда на Европейския съюз, че такса \"сградна инсталация\" се дължи дори ако сме си откачили радиаторите за парно в апартамента.По думите на Манолова становището изразено от Съда е разочароващо, но че все още няма окончателно решение по отношение на таксите за сградна инсталация.\"Всички очакваме Съдът да отмени формулата като неразбираема и неотразяваща реално отделеното количество топлина\", подчерта тя.Според нея, ако това стане, то тогава топлофикациите ще се наложи да връщат събраната такса.\"Не е нормално тя да представлява 30-40% от сметките за парно\",  коментира омбудсманът.Мая Манолова изрази мнение, че основният проблем е в лошото управление на топлофикациите, което води до отказа на хората да ползват парно.\"Липсата на доверие в начина, по който се формират сметките, лошото отношение, лошото управление на тези дружества, основно на столичната топлофикация, водят до това, че хората масово се отказват реално да ползват парно, което повишава сметките на останалите, които потребяват. От друга страна топлофикациите просто не могат да си събират задълженията. Липсата на реакция и от парламента, и от министъра на енергетиката, и най-вече от Столичния общински съвет, които отговарят за това столично дружество, това завърта порочния кръг, при който все повече хора са недоволни от Топлофикация, а сметките растат\", категорична е Манолова.Омбудсманът коментира и благотворителната кампания \"Великден за всички\", която се провежда под патронажа на институцията.До момента 25 000 българи са направили дарения, участвали са стотици доброволци, включили са се и 44 магазина в 14 града.До момента резултатите показват, че възрастните хора тази година ще получат близо 20 000 ваучера на стойност 20 лв. и над 10 000 хранителнни пакета.", "date": "2019.05.03", "title": "Омбудсманът разочарована от Съда на ЕС за парното"}
{"url": "https://www.novinite.bg/articles/174936/Elena-Joncheva-v-Kardjali-Ima-dobra-novina-shte-spechelim-predstoyashtite-izbori", "text": "„По време на управлението на БСП в Кърджали над 320 млн. евро са били вложени в инфраструктура, в рехабилитация на цялата пътна мрежа, както и ВИК мрежата. През управлението на ГЕРБ – само обещания”. Това заяви водачът на листата за евроизборите на \"БСП за България\" Елена Йончева по време на среща с обществеността в град Кърджали. По думите на Йончева инвестиции липсват в цялата страна: „Европа е голям шанс за нас, защото в действителност оттам идват средства, с които могат да се изравнят стандартите на живот”.Йончева констатира още, че сме заели всички последни места в европейските класации, а българските села продължават да обезлюдяват. „На 1 май обаче видяхме настроението на победата, не просто на надеждата”, оптимистично добави тя. „Пътят, по който сме поели, ще доведе до промяна на България. Това са избори не само за Европейския съюз, но и за България. Нека на 26-ти май да излезем да гласуваме - няма значение за кого, стига да не е за мафията\", призова тя. „Не сме в Шенген заради корупцията. 11 млрд. евро всяка година изтичат в резултат на грабежа, казва доклад на Европейския парламент (Европейски изследователски център)”, заяви още Йончева. Тя припомни, че България е най-бедната страна в Европа и че неравенствата се увеличават всяка година. „Каква стабилност е това?”, риторично попита водачът на листата на \"БСП за България\". „Растежът е растеж на застой. 3,6 процента - това е растеж на бедните държави и той не е в резултат на производство”, коментира тя.„Правителството развива едрото земеделие – това не се прави в ЕС, който е социален проект – там се дават възможности на малки фермери”, заяви Елена Йончева. Тя каза още, че 70 процента от субсидиите за земеделие в България са дадени на под 100 фирми (при регистрирани 90 хил. земеделски производители) и че 82 % от земеделската земя в България се управлява от 1.5 % от земеделските стопанства. По темата за българската енергетика Елена Йончева изрази мнение, че България вече не държи кранчето на газта и че то е било подадено на южната ни съседка, с което не сме защитили националния си интерес. Йончева обърна внимание на срещата си по-рано през деня в структуроопределящото предприятие „Неохим”, където работят над 800 човека и на тяхната несигурност по повод закупуването на газ и неговите цени след 2020 година. „Как ще работят българските домакинства, как ще се развива българската промишленост?”, попита Йончева.„Има една добра новина – ще спечелим предстоящите избори”, заключи Йончева.", "date": "2019.05.03", "title": "Елена Йончева в Кърджали: Има добра новина – ще спечелим предстоящите избори"}
{"url": "https://www.novinite.bg/articles/174968/MENSA-pak-kani-kandidatite-za-EP-na-test-za-inteligentnost", "text": "МЕНСА иска да подложи на тест кандидатите за Европейския парламент и да разбере какъв е коефициентът им на интелигентност.\"Правим го за шести поредни избори. Трябва да ни предизвикат да ги изберем и да знаем с какъв капацитет разполагат. Трябва всички, които ни управляват, да минат 3 вида тестове - нашия тест за интелигентност, тест за наркотици и психотест\", заяви пред Bulgaria ON AIR зам.-председателят на МЕНСА България Христо Радков.За година - 251 нападнати полицаи, Слабаков със забележки към МВРНо за последните проведени 5 избори у нас за тест са се явили общо около 30 човека, които са се кандидатирали за управленски позиции. От МЕНСА им дават възможност да обявяват своя резултат публично.Кандидатите заплащат теста като всеки друг човек и ако нещо ги притеснява, от МЕНСА България забравят за резултата и не го разкриват, отбеляза Радков.\"Може би не разчитат на това си качество да привлекат вота на народа. В такъв случай за мен е чудно, че тези хора искат да ни управляват. Този тест мери интелигентност. Това е бързината на процесора на един компютър\", каза още той в студиото на \"България сутрин\".В парламента трябва да се говори за Европа, не за апартаментиЗа местната власт критериите може да не са толкова завишени, уточни Радков. Но е убеден, че когато става дума за представителство в Европа и национална власт, то трябва да се реагира адекватно и да се отстояват точни критерии.Радков разкри още, че явилите се нашенци на теста за интелигентност на МЕНСА, дават над средните резултати за света. Най-много от явилите се българи са IT специалисти и инженери, явяват се още филолози и журналисти.", "date": "2019.05.03", "title": "МЕНСА пак кани кандидатите за ЕП на тест за интелигентност"}
{"url": "https://www.novinite.bg/articles/174954/Dneven-horoskop-za-petak", "text": "Днес ще бъдете в центъра на вниманието, благодарение на вашите велики идеи и способността ви да ги представяте атрактивно и заинтригуващо. Днес е подходящ ден да отправяте предложения.Способността ви да създавате приятелства и да се сближавате лесно с хората ще ви помогне с лекота да накарате околните да мислят като вас. Имате особен чар, на който никой не може да устои.Останалите зодии вижте на ", "date": "2019.05.03", "title": "Дневен хороскоп за петък"}
{"url": "https://www.novinite.bg/articles/174980/Nauchen-probiv-spira-razprostranenieto-na-HIV", "text": "Важно научно откритие може да сложи край на ХИВ. Мъже, заразени с вируса имат нулев шанс да го предадат на партньора си при приемане на антиретровирусни лекарства, съобщи „Гардиън”, цитиран от БТА.Проучването е извършено сред 1000 двойки из цяла Европа, където единият партньор е ХИВ-позитивен. Резултатите са показали, че другият партньор не се е заразил даже при секс без презерватив.По време на 8-годишните тестове, 15 души са били заразени, но ДНК тестове показват, че вирусът е дошъл от трети човек, който не се е лекувал.Проф. Алисън Роджърс от University College London твърди, че това е краят на проблема. „Това е брилянтно, фантастично”, казва проф. Роджърс, която е съавтор на изследването.Ранни проучвания също така са показали, че лечението предпазва хетеросексуални двойки, при които единият партньор е ХИВ-позитивен.Във връзка с това, Русия ще се опита да прокара закон, който да криминализира фалшивото разпространение на информация и отричане на ХИВ вируса. Около 1,2 млн руснаци са заразени, като нови 100 000 случая са регистрирани през 2018 г. Смята се, обаче, че има „тайно разпространение” на вируса в страната с още поголеми мащаби.", "date": "2019.05.03", "title": "Научен пробив спира разпространението на ХИВ"}
{"url": "https://www.novinite.bg/articles/174969/Maj-otiva-na-sad-za-bludstveni-dejstviya-s-tri-deca", "text": "40-годишният Дилян Д. е предаден на съд от Окръжната прокуратура в Търговище за блудствени действия с три деца, както и за склоняване на малолетни да наблюдават клипове с полови сношения между възрастни.  Това съобщиха от пресцентъра на държавното обвинение.Жертви на сексуалния насилник станали две момчета на 6 и на 8 год. и едно момиче на 9 години. Според обвинението престъпленията били извършени в периода от 1 май до 1 септември 2018 г. по време на лятната ваканция. Престъпните действия на Дилян Д. били улеснени от факта, че децата живеели с насилника в една къща и той успял да се възползва от това и отсъствието на родителите им.Разкриването на престъпната дейност на 40-годишния подсъдим станало случайно. Приятел на бащата на едно от пострадалите деца видял, че 6-годишното момче влиза в къщата заедно с насилника, като носело кафе и запалена цигара. Дилян подкупвал децата с лакомства, давал им цигари и им разрешавал да пият кафе. Началото на наказателния процес, който ще бъде насрочен за разглеждане в Търговищкия окръжен съд, сексуалният насилник ще изчака в плевенския затвор, където ще бъде преведен до дни. От началото на досъдебното производство Дилян Д. е с мярка за неотклонение „Задържане под стража“.", "date": "2019.05.03", "title": "Мъж отива на съд за блудствени действия с три деца"}
{"url": "https://www.novinite.bg/articles/174949/Borisov-i-BLS-obsajdat-otpusnatite-dopalnitelni-pari-za-bolnicite", "text": "Премиерът Бойко Борисов провежда среща в Министерски съвет с представители на Българския лекарски съюз, предаде БГНЕС.На срещата присъства и министърът на здравеопазването Кирил Ананиев. На срещата ще обсъдят изразходването на допълнително отпуснатите през април 50 млн. лв. за болниците.", "date": "2019.05.03", "title": "Борисов и БЛС обсъждат отпуснатите допълнителни пари за болниците"}
{"url": "https://www.novinite.bg/articles/174971/Ahmed-Musa-s-edna-godina-zatvor-i-globa-ot-5000-leva", "text": "\r\nТричленен състав на ВКС отмени присъдата на Ахмед Муса, наложена от Апелативен съд – Пловдив: в частта, с която подсъдимият е осъден за престъпления по чл. 109, ал. 2 вр. чл. 108, ал. 1 от НК и по чл. 108, ал. 1 от НК. Съдът обаче оставя в сила присъдата в останалата й част. Решението е окончателно, съобщиха от пресцентъра на Върховния касационен съд.\r\n\r\nНа 03.05.2019 г. във Върховния касационен съд (ВКС) е получено уведомление от прокурор за предприети действия по изпълнение на наложеното от съда наказание.\r\nС присъда на Окръжен съд – Пазарджик Муса е признат за виновен в извършването на престъпления по чл. 108, ал. 1, пр. 2 от НК (проповядвал чрез слово антидемократична идеология); чл. 109, ал. 2, пр. 1 във вр. с чл. 108, ал. 1 от НК (членувал в организация, която си поставила за цел проповядване на антидемократична идеология) и по чл. 164, ал. 1, пр. 1 от НК (проповядвал омраза на религиозна основа чрез слово), като му е наложено едно общо най-тежко наказание от 1 г. „лишаване от свобода“, присъединено е и наказание „глоба“ от 5000 лв.\r\nСъдът е привел в изпълнение и отложеното наказание от 3 г. „лишаване от свобода“ по присъда, влязла в сила на 20.11.2004 г.\r\nВърховните съдии приемат, че за деянията по чл. 109, ал. 2 от НК и чл. 108, ал. 1 от НК е изтекла абсолютната давност, поради което наказателното производство следва да се прекрати, като се отмени постановеният в тази част съдебен акт. В мотивите на ВКС се уточнява, че срокът на изтичане на абсолютната давност по първото обвинение е 30.10.2018 г., а по второто – 07.04.2018 г., т. е. след постановяване на въззивната присъда на 30.03.2018 г. и преди образуване на производството пред ВКС.\r\nПо отношение на обвинението по чл. 164, ал. 1 от НК (проповядване на омраза на религиозна основа чрез слово) тричленният състав на ВКС констатира, че съдилищата по същество са направили всичко възможно за разкриване на обективната истина по делото, като осъществената от тях аналитична дейност е в съответствие с процесуалния закон и правилата на формалната логика.\r\nСпоред върховните съдии лишено от основание е и оплакването за неправилно приложение на материалния закон. Установената и описана фактология правилно е била квалифицирана от съда като съставомерна по чл. 164, ал. 1 от НК. Правилно е прието, че през инкриминирания период от време, на посочените места и пред множество хора Муса е проповядвал омраза на религиозна основа. В оскъдната съдебната практика на ВКС по чл. 164 от НК е прието, че проповядването е разпространяване на оценъчна информация, чрез която деецът развива, аргументира и огласява възгледи, които по естеството си са годни да разпалят вражда или омраза. В решението на ВКС се подчертава, че Муса е използвал религията, за да проповядва омраза към християните, евреите и всички други религии, изричайки публично на своите петъчни проповеди в джамиите, в кафенета и на други публични места пред събралите се хора, че „който не е с нас, е против нас“, че „ислямът ще победи по целия свят и това ще стане със сила и меч“, с „джихат“, че „поклонниците на салафизма“ са истински мюсюлмани, а всички останали са „неверници“, „грешници“ и „гяури“. В речите си той възхвалявал тези, които „умират за вярата“, „слагат бомби и режат глави“ в името на тази вяра. Убеждавал, че мюсюлманите трябва да воюват с християните, да „убиват и колят“, докато те не приемат исляма.\r\nСъдебният състав на ВКС не се съгласява със становището на защитата, че подсъдимият е упражнявал правомерно конституционно гарантираното му право на свободно изповядване на религия. Според Европейския съд по правата на човека (ЕСПЧ) правото на свобода на „религия“ има два аспекта – правото на всеки да има убеждение, което е „абсолютно“ право, и правото да демонстрира това убеждение, което „не е абсолютно“, тъй като може да засегне правата на други лица. Инкриминираните в обвинението факти срещу подсъдимия не засягат „вътрешното му право на религиозни убеждения“, което се ползва с абсолютна защитата от държавата.\r\nКасационната инстанция не констатира явна несправедливост на наложеното на Муса наказание. При индивидуализирането му съдът е съобразил разпоредбата на чл. 36 от НК и правилно е отчел, че за постигане на целите u следва да определи по-тежкото по вид наказание – „лишаване от свобода“ за срок от 1 година и „глоба“ в размер на 5000 лв., а не алтернативно предвиденото „пробация“. Въззивният съд не е игнорирал обстоятелството, че наказателното производство е продължило повече от 8 години, но с оглед на естеството на разследваната престъпна дейност, нейния мащаб, период и множеството участници в нея, ВКС приема, че този срок не е „неразумно дълъг“.\r\n", "date": "2019.05.03", "title": "Ахмед Муса с една година затвор и глоба от 5000 лева"}
{"url": "https://www.novinite.bg/articles/174984/Osem-zadarjani-za-zloupotrebi-s-evrofondove", "text": "Осем лица са обвинени за злоупотреби с еврофондове след вчерашната мащабна акция на Спецпрокуратурата, полицията и ДАНС в шест града в страната. Това обяви зам.-главният прокурор Иван Гешев. Претърсвани бяха и офиси на бизнесмена Миню Стайков, като първоначалната информация бе, че става въпрос за злоупотреби по програмата \"Млад фермер\". Гешев обаче категорично уточни, че злоупотребите не са по тази програма.\"Предметът на разследване по досъдебното производство е престъпно сдружение, чиято основна \"търговска дейност\" е злоупотреби с фондове на Европейския съюз\", заяви Гешев. Към днешна дата като обвиняеми са привлечени 8 лица. Обвиненията са за престъпно сдружение за всички от тях и в различни конфигурации има различни обвинения за злоупотреби с фондове на ЕС. Става въпрос за програми, касаещи развитие на селските райони и конверсия на лозята. Става въпрос за различно досъдебно производство от досега водено, по което един от обвиняемите беше Миню Стайков. Става въпрос и за различни програми от \"Млад фермер\", заяви прокурорът.", "date": "2019.05.03", "title": "Осем задържани за злоупотреби с еврофондове"}
{"url": "https://www.novinite.bg/articles/174940/Ima-li-balgarski-jertvi-na-serijniya-ubiec-v-Kipar", "text": "Политически трусове в Кипър, заради серийния убиец от български произход. Министърът на правосъдието Йонас Николау подаде оставка под натиска на силно обществено недоволство, че полицията не е разкрила повече от 3 години мистериозните изчезвания на жени.Четири жени бяха открити мъртви през последните три седмици. А полицията продължава да издирва още жертви на серийния убиец. Сред изчезналите са три българки, както и две момиченца на възраст 6 и 8 години. В изкуствено езеро близо до мина беше намерено тялото на още една жена - затворено в куфар.Арестуван е 35-годишният военен Никос Метаксас. Той е с български произход.  Майка му е от Стара Загора, баща му - кипърец. Пред полицията признал за седем убийства. Намирал жените в онлайн сайт за запознанства, а след това ги удушавал, установи аутопсията. Общественият натиск и обвиненията, че масов убиец е останал неразкрит години, принудиха министъра на правосъдието да подаде оставка.„Всички преминахме през трудни дни заради тази безпрецедентна история. Човешко е. В личен и семеен план се измъчвах много - не заради това, дали ще подам оставка, а заради това, че невинните жертви и семействата им са тези, които плащат тежката цена за това престъпление”, заяви вече бившият правосъден министър Николау.Пропуските в разследването вероятно ще вземат главата и на шефа на полицията в Никозия, пишат кипърските медии. Причината - близки на една от жертвите разказаха, че когато съобщили за изчезването й, полицията им казала, че вероятно е отишла в Северен Кипър, който е под контрола на Турция.В предаването \"Здравей, България\" посланикът на страната ни в Кипър Любомир Тодоров обясни, че към момента няма информация дали изчезналите българки са намерен. Публикув. \"Напоследък беше публикуван списък на изчезналите, по който работят кипърските власти. В него се съдържат около 30 или 32 имена от различни националности, сред които и на 3 българки. За тях трябва да се знае, че са изчезнали не наскоро, а през годините от 1999 година насам\", обясни Тодоров. Той допълни, че в момента в посолството няма нито официална, нито неофициална информация за изчезнала 16-годишна българка вследствие на контакт с масовия убиец. Дипломатът добави, че не са осъществявали връзка с майката на 35-годишния Никос Метаксас, която е от Стара Загора. Той е бил задържан докато е бил офицер. \"В момента, в който е задържан, той е бил действащ офицер, с чин на капитан. Кипърската общественост е шокирана и потресена от този тежък криминален случай, защото това се случва за първи път в историята на страната”, закючи Тодоров.", "date": "2019.05.03", "title": "Има ли български жертви на серийния убиец в Кипър?"}
{"url": "https://www.novinite.bg/articles/174967/Elena-Joncheva-Tryabva-da-dadem-badeshte-na-balgarskoto-obrazovanie", "text": "„Трябва да дадем бъдеще на българското образование, то трябва да бъде наш приоритет. Образователната система трябва да дава възможност да се формират критично мислещи граждани. Ще се стремим към повече средства от различни фондове, насочени към устойчиво развитие на образованието, науката, иновациите и културата”. Това заяви водачът на листата на \"БСП за България\" за евроизборите Елена Йончева по време на посещението си в едно от най-големите училища в България – СУ „Петко Рачов Славейков” в Кърджали. Поканата за посещението идва от директора на училището Милко Багдасаров, който разказа за успехите на учениците си.„Това училище има основание да се нарече училище от 21-ви век, от европейски тип. Всички училища в България трябва да следват примера на „П.Р. Славейков”, каза Йончева в училището, където разговаря с ученици за техните извънкласни дейности. Тя разговаря и с учителите от „П. Р. Славейков”, които разказаха за многобройните престижни изяви и отличия на учениците в областта на математиката, историята и спортните постижения. С Багдасаров коментираха още, че е необходимо по един предмет да има един учебник. Двамата посетиха кабинета по История в училището, който разполага с иновативен интериор и високотехнологични удобства - интерактивна дъска. Йончева изтъкна, че привличането на нови кадри в образователната система е от изключителна важност. Тя разговаря с ученици от 10-ти клас, които споделиха желанието си да се развиват в педагогическата област и които към момента са членове на Ученическия съвет към училището. В края на посещението си Елена Йончева посади кипарис, който ще бъде поставен в „Коридора на Европа” на училището.", "date": "2019.05.03", "title": "Елена Йончева: Трябва да дадем бъдеще на българското образование"}
{"url": "https://www.novinite.bg/articles/174988/Proveryavat-i-ministar-Rumen-Porojanov-zaradi-kashtite-za-gosti", "text": "И министърът на земеделието Румен Порожанов е сред проверяваните във връзка със скандалите с къщите за гости. Това обяви зам.-главният прокурор Иван Гешев на брифинг.Той потвърди съобщението на прокуратурата по-рано днес, според което проверките по случая обхващат, включително държавни служители и отново изтъкна, че прокуратурата не действа съвместно с Министерство на земеделието и Държавен фонд \"Земеделие\".\"Няма пречка да бъде ангажирана наказателна отговорност и на държавни служители, ако се установи, че са осъществили престъпления по програмата за къщи за гости – независимо от техния ранг, дали са бивши, или настоящи\", заяви зам.-главният прокурор.Гешев уточни, че Порожанов ще бъде проверяван в качеството му на изпълнителен директор на Държавен фонд \"Земеделие\" за периода между 2014-а и 2017 г.\"Ще бъде проверено дали е осъществен необходимият контрол, защото той е принципал\", добави Иван Гешев.", "date": "2019.05.03", "title": "Проверяват и министър Румен Порожанов заради къщите за гости"}
{"url": "https://www.novinite.bg/articles/174992/Ciklon-otne-jivota-na-naj-malko-trima-dushi-v-Indiya", "text": "Най-малко трима души загинаха в Индия от мощния циклон Фани, който връхлетя източния щат Одиша, изтръгна дървета и прекъсна електрически кабели, съобщи телевизия Ен Ди Ти Ви, цитирана от ТАСС Според телевизията големи райони в град Пури и други населени места са залети от вода.Циклонът се движи по крайбрежието на север към щата Западна Бенгалия.В Източна Индия бе отменено движението на 220 влака, затворено бе летището в град Бхубанешвар и бе обявено предстоящо затваряне на летището в Калкута.По-рано властите в Одиша евакуираха 1 милион души. Те са подслонени в лагери за временно настаняване далече от крайбрежието. Циклонът Фани дойде откъм Бенгалския залив. Той е придружен от поройни дъждове и ветрове със скорост 200 км/ч. През 1999 г. подобна буря погуби повече от 10 000 души, затова правителството на щата реши да евакуира жителите на крайбрежните села.Стихията може да нанесе сериозни щети на зърнените култури и плодовите насаждения.Циклонът може да засегне някои райони на щатите Андхра Прадеш и Западна Бенгалия, а също и съседен Бангладеш, отбелязва ТАСС.", "date": "2019.05.03", "title": "Циклон отне живота на най-малко трима души в Индия"}
{"url": "https://www.novinite.bg/articles/174935/Dnes-shte-bade-predimno-slanchevo", "text": "Днес ще бъде предимно слънчево, след обяд над планинските райони с временни увеличения на облачността, но вероятността за валежи е много малка. Ще духа слаб юг-югозападен вятър. Дневните температури ще се повишат и максималните ще бъдат между 22° и 27°, в София около 22°. Над планините ще преобладава слънчево време, след обяд с развитие на купеста облачност, но само на отделни места ще превали краткотрайно. Ще духа до умерен югозападен вятър. Максималната температура на височина 1200 метра ще бъде около 15°, на 2000 метра – около 7°.Над Черноморието ще бъде предимно слънчево. Ще духа слаб югозападен вятър. Максимални температури на въздуха: 20°-23°. Температурата на морската вода е 15°-16°. Вълнението на морето ще бъде 1-2 бала. ", "date": "2019.05.03", "title": "Днес ще бъде предимно слънчево"}
{"url": "https://www.novinite.bg/articles/174938/Vrashtat-Vetko-Arabadjiev-ot-Ispaniya-utre", "text": "Връщат под конвой в България бизнесмена Ветко Арабаджиев. Хотелиерският бос ще бъде екстрадиран от Испания в събота, след искане на нашата прокуратура да ни бъде предаден. Това научи NOVA от свои източници, но за момента информацията официално не е потвърдена.Ветко Арабаджиев и съпругата му Маринели бяха задържани през март в градчето Кабрера дел Мар край Барселона. Месеци наред те бяха издирвани с европейска заповед за арест. В София беше задържан и синът им Вълчо.Прокуратурата у нас ги обвинява в данъчни престъпления. Засега обаче ще бъде екстрадиран само Ветко Арабаджиев, тъй като испанският съд все още не е решил окончателно за връщането на съпругата му - Маринела.", "date": "2019.05.03", "title": "Връщат Ветко Арабаджиев от Испания утре"}
{"url": "https://www.novinite.bg/articles/174937/Korneliya-Ninova-GERB-vseki-den-ni-otdalechavat-ot-Evropa", "text": "„ГЕРБ всеки ден ни отдалечават от Европа. С еврофондовете Европа дава пари на България с цел да настигнем стандарта на развитите държави. Оказва се, че тези пари не са отишли по предназначение, а в ръцете на управляващите – къщи, апартаменти\". Това заяви председателят на БСП Корнелия Нинова пред Бтв. Тя подчерта, че в Европа гледат на управляващите като на хора, които са взели европейските пари за себе си. \"Трябва да има европейска прокуратура и дано г-жа Кьовеши бъде избрана за европейски прокурор, защото тогава харченето на европейски средства ще се следи от Европейската прокуратура и ще има справедливост.Националните органи да следят изразходването на националните средства в страната“, каза още председателят на БСП. Според нея няма как, дори в европейски избори, да не се обсъждат вътрешно национални въпроси. „България е част от Европа и тези теми са част от европейските политики. Няма как да не обсъждаме корупция, след като Европа ни дава тежка оценка, че сме най-корумпираната държава. Няма как да не обсъждаме доходи, след като сме най-бедната страна. Няма как да не обсъждаме свобода на медиите, след като дойдоха много тежки оценки от Европа и партньори“, категорична е Нинова. Според председателят на БСП не е вярно, че управляващите отстраняват всеки, замесен в скандал и като пример посочи „Хасковогейт“.„Доказателство за такава политика ще бъде, ако г-н Борисов поиска оставката на г-н Порожанов. През цялото време на изграждане на модела на къщи за гости, той е бил или шеф на фонд „Земеделие“, или министър на земеделието“, подчерта тя. По нейните думи се дават оставки, но си остават с имотите. „Когато тези имоти се конфискуват и парите се върнат на народа, откъдето са взети, ще има справедливост. Когато поне едно от тези дела приключи с осъдителна присъда и има справедливост в правораздаването, тогава ще кажем – да“, допълни Нинова. По нейните думи с оставките просто се спасява положението, а не, защото са осъзнали, че има проблем. „Това е изграждан модел в годините, в трите правителства на Борисов, независимо с кой управлява. Започна от Министерски съвет, мина през зам.-министри, областни управители, кметове, фонд „Земеделие“ – цялата държава е обрасла. Корупцията при тях доби вид на държавна политика и вече е заложена в законите“, коментира председателят на БСП. Като пример посочи закона за опрощаване дълговете на Домусчиев, както и на Мюфтийството - пример за задкулисие между ГЕРБ и ДПС. „Няколко пъти опитват да прехвърлят вината в опозицията, но това е грешен ход, след като 10 години управляват. Опозицията няма достъп до средства – нито сме във фонд „Земеделие“, нито министерства, нито разпределяме пари“, категорична е Нинова. „Няма противоречия вътре в листата или напрежение в партията. Всеки има право да използва преференции“, каза тя. Нинова припомни, че БСП е напуснала парламента, защото управляващите искаха да премахнат това право от Изборния кодекс. „Младите хора в листата дават ново начало, младост. Те са съчетани и с опит, защото в листата има много опитни хора – Деница Златева, Иво Христов, Румен Гечев и други“, посочи тя. Нинова призова хората да излязат и да гласуват за когото са решили, но да гласуват, защото гласът им ще бъде преразпределен. „Истинският отговор на манипулирането на вота е масовото гласуване. Тези избори не са маловажни. Европа е всеки ден тук, във всяко нещо, което си помислим. Искаме да се преборим там за минимална европейска заплата и пенсия, младежка политика. Ние гледаме на тези избори и като начин да променим нещата в България – модела на паралелната държава“, каза още Корнелия Нинова.", "date": "2019.05.03", "title": "Корнелия Нинова: ГЕРБ всеки ден ни отдалечават от Европа"}
{"url": "https://www.novinite.bg/articles/174939/Posledni-repeticii-predi-parada-na-6-maj", "text": "Последни репетиции преди парада за Деня на Храбростта са днес. Сухопътните и военновъздушните сили ще тренират преди 6 май. Хеликоптерите на българската авиация ще излетят от летище „Враждебна\", за да тестват във въздуха фигурите си.В Доброславци пехотата ще строи редиците и ще провери техниката, с която ще проведе парада и ще мине по булевард „Цар Освободител”. Военните ще мобилизират бронетранспортьор, танкове и бронирани машини на сухопътните войски за Деня на армията.", "date": "2019.05.03", "title": "Последни репетиции преди парада на 6 май"}
{"url": "https://www.novinite.bg/articles/174970/Iznenadvashto-otslabvane-na-turskata-inflaciya-prez-april", "text": "Растежът на годишната потребителска инфлация в Турция се забави изненадващо през април до 19,5% от 19,71% през март благодарение на известно отслабване на транспортните и на цените на облекло на фона на икономическата рецесия в страната, показват данни на турската официална статистика.На месечна база индексът на потребителските цени (CPI) се повиши с 1,69% с оглед на скок с 6,77% на цените на алкохола и на тютюневите изделия непосредствено след проведените през март местни избори.Междувременно турската лира отслабва леко спрямо щатския долар и еврото, търгувайки се недалеч от 6-месечните върхове, достигнати по-рано тази седмица. Доларът поскъпва в петък с 0,25% към 5,9800 турски лири, а еврото с 0,12% към 6,6800 лири.Близо 30-процентната обезценка на турската лира спрямо долара през миналата година доведе до ръст на инфлацията през октомври към 15-годишен връх от над 25 на сто. Последваха няколко месеца на известна стабилизация и дори предпазливо поскъпване на турската лира в началото на настоящата година, преди обаче лирата отново да се окаже под натиск от продажби с оглед на инвеститорските притеснения около обжалването на изборните резултати в мегаполиса Истанбул от страна на управляващата партия на президента Ердоган.По-рано тази седмица Турската централна банка остави непроменена прогнозата си за инфлация от 14,6% до края на 2019-а година, след като седмица по-рано банката остави непроменена и основната си лихва на ниво от 24%. ", "date": "2019.05.03", "title": "Изненадващо отслабване на турската инфлация през април"}
{"url": "https://www.novinite.bg/articles/174944/Promeni-v-dvijenieto-v-Sofiya-zaradi-poseshtenieto-na-papata-i-voenniya-parad", "text": "Промени и в движението в столицата заради посещението на папа Франциск и военния парад на 6 май.Забранява се паркирането на автомобили на площад \"Княз Александър I\", както и около северозападната дъга на храм-паметника „Св. Александър Невски\".Затворен за движение до понеделник включително е и бул. „Цар Освободител\" в участъка между ул. „Раковски\" и Ларгото, както и улица \"Оборище\" в отсечката между ул. \"11 август\" и ул. \"Раковски\".До 6 май се променя и маршрутът на нощния градски транспорт в центъра.", "date": "2019.05.03", "title": "Промени в движението в София заради посещението на папата и военния парад"}
{"url": "https://www.novinite.bg/articles/174946/Sadat-shte-zasedava-po-deloto-za-cenata-na-bileta-za-gradski-transport-v-Sofiya", "text": "\r\nЦената на билета за градския транспорт в столицата - отново в съда. На практика това е второ дело по темата.\r\n\r\n\r\n\r\n\r\n\r\n", "date": "2019.05.03", "title": "Съдът ще заседава по делото за цената на билета за градски транспорт в София"}
{"url": "https://www.novinite.bg/articles/174948/Na-Svetli-petak-se-blagoslavya-apostol-Petar", "text": "Светли петък е денят на Светлата седмица след Великден, в който се благославя свети апостол Петър.През Светлата седмица, започваща на втория ден след Великден, се прославят светите апостоли и Света Богородица. Светлата седмица завършва с втората пасха в неделя. Нарича се Светла, защото Възкресението на Христос донася просветление за всички. Тя се нарича още и Нова неделя, защото с нея започва цикълът от недели, които споменават Христовото Възкресение. Нарича се и Томина неделя, защото в този ден се чете евангелското четмо за явяването на Христос на своите ученици, между които бил и апостол Тома.Светлата седмица или Томината неделя е тясно свързана с името на Тома - един от дванайсетте апостоли на Иисус, който не повярвал на Христовото Възкресение. Когато мълвата за изчезналото от гробницата тяло Господне се разнесла, единствен апостол Тома не повярвал в това знамение и поискал лично да се увери, като докосне раните от гвоздеите на прикования към кръста Иисус.Осем дни след Възкресението Христос се явил пред Тома и така той сам се убедил в истината, паднал на колене и молел Бог да му прости. Оттогава останало и нарицателното Тома Неверни, а неделният ден от Светлата седмица се нарича Томина неделя.В дните на Светлата седмица се благославят светиите: в Светли понеделник - светите апостоли, в Светли вторник и сряда - св. Богородица, св. архидякон Стефан и св. Андрей, в Светли четвъртък - св. ап. Йоан и Яков, в Светли петък - св. ап. Петър, а в Светла събота - св. Йоан Кръстител. Тази седмица е наситена и с момински празници, сред които най-голям е честването на Светлата или Празната сряда.", "date": "2019.05.03", "title": "На Светли петък се благославя апостол Петър"}
{"url": "https://www.novinite.bg/articles/174975/Lyubo-Penev-podade-ostavka", "text": "Любослав Пенев е подал молба за наускане от ЦСКА часове преди мача с \"Черно море\", съобщи вестник \"24 часа\".Пресконференцията, която беше предвидена за 14 часа, е отменена.Засега никой от клуба не потвърждава официално напускането на старши треньора.", "date": "2019.05.03", "title": "Любо Пенев подаде оставка"}
{"url": "https://www.novinite.bg/articles/174957/Incident-s-avtobus-prevozvasht-deca-na-magistrala-Hemus", "text": "Автобус с деца се е запалил на магистрала \"Хемус\" в района между първия и втория тунел в посока Варна. Това съобщават от МВР.От там допълват, че сигнал за инцидента  е получен в 10.05 часа тази сутрин. По първоначални данни двигателят  на автобус, пътуващ за  Етрополе и превозвал  59 пътници - предимно деца от музикално училище в София, , е започнал да пуши. Своевременно шофьорът на превозното средство е отбил, а пътниците - изведени на безопасно място. Няма пострадали.На място са екипи на пожарната и „Пътна полиция“.  Създадена е своевременна организация и пътуващите ще бъдат превозени с друг  автобус  от Ботевград.", "date": "2019.05.03", "title": "Инцидент с автобус, превозващ деца на магистрала \"Хемус\""}
{"url": "https://www.novinite.bg/articles/174958/TREND-60-ot-balgarite-ocenyavat-polojitelno-poseshtenieto-na-papa-Francisk-u-nas", "text": "2/3 от българите са разбрали за посещението на главата на Римокатолическата църква папа Франциск в България към датата на провеждането на теренната работа по проучването на изследователски център \"ТРЕНД\". То се е провело в периода 5-12 април. Малко над една трета обаче не са разбрали за това посещение.60% от българите оценяват положително посещението на папа Франциск в България, а малко под една трета не могат да преценят каква оценка да дадат. Младите хора на възраст 18-29 г. в най-малък дял са запознати с посещението на папата и в най-голям дял не могат да преценят каква оценка да дадат – близо половината от тях.\"Регистрираме високи стойности на положително отношение (57%) към главата на Римокатолическата църква. Едва 8% от българите посочват, че имат отрицателно отношение\", обясняват от \"ТРЕНД\".27% от всички запитани посочват, че има достатъчно информация относно посещението на папа Франциск в България. Половината от българите са на мнение, че липсва достатъчно информация.Малко под една трета (31%) от българите пък посочват, че ще следят посещението на папата в България. Видно е от данните, че с увеличаването на възрастта се увеличава делът на хората, които ще следят това посещение. Най-незаинтересовани остават най-младите на възраст 18-29 г.\"В контекста на посещението на папа Франциск, зададохме въпрос относно това дали българите приемат духовните лица като наместници на Бог на земята. 32% от българите посочват, че приемат духовните лица за наместници на Бог на земята. Имайки предвид, че 1% от извадката отговаря на 55 хил. души, то малко под 1 млн. и 800 хил. българи приемат тази гледна точка за духовните наместници. 41% са на противоположното мнение – не ги приемат. Видно е от данните, че по-младите българи, за сметка на по-възрастните, в по-малки дялове приемат духовните лица за наместници на Бог на земята. С увеличаването на възрастта нараства делът на хората, които приемат духовните лица като наместници на Бог. 12% от българите са посочили, че не вярват в Бог.  Младите хора на възраст 18-29 г. в най-голям дял са атеистично настроени\", заключват от изследователския център. ", "date": "2019.05.03", "title": "\"ТРЕНД\": 60% от българите оценяват положително посещението на папа Франциск у нас"}
{"url": "https://www.novinite.bg/articles/174945/Ochakva-se-intenziven-trafik-predi-Gergovden", "text": "\r\nВ последния работен ден преди Гергьовден - специални мерки за безопасно придвижване по основните пътища в страната.\r\n\r\n\r\n\r\n\r\n\r\n", "date": "2019.05.03", "title": "Очаква се интензивен трафик преди Гергьовден"}
{"url": "https://www.novinite.bg/articles/174953/Dnes-ot-16-ch-do-20-ch-se-spira-dvijenieto-na-kamionite-nad-12-t-po-avtomagistralite", "text": "Днес - 5 май, последният работен ден преди трите почивни дни за Гергьовден, от 16 ч. до 20 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на републиканската мрежа. Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II- 16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Тежкотоварните превозни средства ще бъдат спрени и в последния почивен ден 6 май (понеделник) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение от 10 ч. в петък - 3 май, до 10 ч. в неделя - 5 май, ще има две ленти за Бургас и за Варна и една за София в района на виадуктите, които се ремонтират на автомагистралите „Тракия“ и „Хемус“. От 10 ч. в неделя - 5 май, до 10 ч. във вторник - 7 май, когато много хора ще пътуват към столицата, в същите участъци ще има по две ленти за София и една за Бургас или Варна. Целта е по-лесно предвижване в пиковите дни и часове в участъците с ремонт на двете магистрали. Обновяването на съоръженията, изграждани преди повече от 30 години, е наложително и 2 трябва да бъде направено, за да се пътува след това много по-удобно и безопасно. На АМ „Тракия“ се ремонтира платното за Бургас на виадуктите - при 13- ти, 15-ти и 20-ти километър и над река Елшишка при 89-ти км на автомагистралата. За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути:  пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ “Тракия“;  пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ “Тракия“;  пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“. На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“. В участъците при 19-ти км /виадукт „Потоп“/ и при 36-ти и 37-ми км /виадукт „Коренишки дол“/ от 10 ч. в петък - 3 май, до 10 ч. в неделя - 5 май, ще има две ленти в посока Варна и една за София, а от 10 ч. в неделя - 5 май, до 10 ч. във вторник - 7 май, съответно две ленти за София и една за Варна. На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението за превозните средства до 12 тона се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. В участъците с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле. За улеснение на трафика през Владая и повишаване на пътната безопасност на 6 май ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по- удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.05.03", "title": "Днес от 16 ч. до 20 ч. се спира движението на камионите над 12 т по  автомагистралите"}
{"url": "https://www.novinite.bg/articles/174962/Novi-ceni-za-razgovori-i-esemesi-v-ES", "text": "От 15 май започва да се прилага регулация на цените на международните повиквания и на кратките текстови съобщения в рамките на Европейския съюз. След тази дата цените на дребно за мобилни и фиксирани повиквания от една до друга държава в ЕС не трябва да превишават 19 евроцента на минута. Ценовият таван за кратко текстово съобщение в рамките на Съюза ще бъде 6 евроцента за съобщение, съобщиха от Комисията за регулиране на съобщенията, предаде БГНЕС.Новата регулация ще доведе до намаляване на цените на международните повиквания и кратките текстови съобщения за българските абонати. Максималните цени в български левове с ДДС не следва да превишават 0,445 лв. на минута за повиквания и 0,14 лв. на съобщение.Ценовите ограничения ще важат за тарифи за потребители – физически лица.Доставчиците на услугите, които ще променят прилаганите от тях цени за частни клиенти, следва да информират своите клиенти за това обстоятелство, като публикуват информация на страниците си в интернет и в магазините от търговската мрежа, както и по друг подходящ начин. Приложимите цени следва да се посочват в сключваните индивидуални договори с потребители.", "date": "2019.05.03", "title": "Нови цени за разговори и есемеси в ЕС"}
{"url": "https://www.novinite.bg/articles/174965/20-miliona-shte-gledat-papata-v-Sofiya", "text": "20 млн. души ще гледат посещението на папата в София. Това стана ясно на брифинг в МВР, където оповестиха мерките за сигурност при визитата на Светия Отец. Зрителите ще са основно пред телевизионните екрани, но се очаква и десетки хиляди души на присъстват на живо.\r\nТе ще бъдат подсигурени и с шишета с минерална вода, които ще им се раздават на пропусквателните пунктове. За гражданите няма да бъде трудно и тежко да присъстват на събитията въпреки сериозните мерки за сигурност, уверяват от МВР. По всички маршрути на кортежа също ще бъдат взети мерки за сигурност, където движението поетапно ще бъде спирано.\r\nЗа целия период на апостолическото посещение движението по булевард \"Освободител\" ще бъде изцяло затворено. След пристигането на Папата първото събитие, на което могат да присъстват граждани, ще бъде от 13 часа на площад \"Александър Неваки\"\r\n", "date": "2019.05.03", "title": "20 милиона ще гледат папата в София"}
{"url": "https://www.novinite.bg/articles/174972/Repeticiya-na-letatelnata-voenna-tehnika-za-6-maj-imashe-dnes-nad-Sofiya", "text": "\r\nПо традиция авиационната част от Гергьовденския парад се предвожда от вертолетна група. Днес 3 машини, предвождани от щурмовия хеликоптер МИ-24, придружени от два Кугър-а потеглиха по установения маршрут и прелетяха над площад \"Батенберг\".\r\nВижте подробности от репортера ни Николай Минков, който е на авиобаза Враждебна, където сега се намират машините за парада.\r\nМайор Стефан Стефанов, командир на вертолетна ескадрила: Основното нещо, което трябва да е случи, е точното минаване на определеното време над определеното място - в случая площада на Батенберг. Ще преминем в сгъстен боен ред. Формация \"клин\". Всичко това трябва да бъде в абсолютен синхрон и съответно трябва да се имат предвид и многото особености на този полет - като полета над населени места, с многото изкуствени препятствия, непредсказуемите полети на нископрелитащите дронове.\r\n\r\n\r\n\r\n", "date": "2019.05.03", "title": "Репетиция на летателната военна техника за 6 май имаше днес над София"}
{"url": "https://www.novinite.bg/articles/174950/Jan-Klod-Yunker-Na-Ostrova-othvarliha-bulkata-ES", "text": "Британският \"Гардиън\" публикува днес извадки от интервю на председателя на Европейската комисия Жан-Клод Юнкер пред германския вестник \"Ханделсблат\" в навечерието на срещата на върха на ЕС в румънския град Сибиу. В типичния си оригинален стил Юнкер предупреждава, че европейците са загубили колективното си либидо един за друг, след което добавя, че във Великобритания булката - Европейският съюз - от самото начало е систематично охулвана, а после и отхвърлена.Президентът на Еврокомисията, който предстои да напусне поста си през ноември, предлага и свой имагинерен анализ на състоянието на континента. Той смята, че изпълнителният орган на ЕС под неговото ръководство се е фокусирал върху \"големите неща\", придържайки се към \"скромност в малките\". \"Направих така, че комисията вече да не се бърка във всяка дребна подробност от живота на гражданите\", - казва той. - Аз съм както изненадан, така и разочарован, че никой не забеляза това.\"Три седмици преди изборите за Европейски парламент, бившият премиер на Люксембург признава, че възходът на евроскептичните партии е зловещ знак за континента. \"Ние не се обичаме\", - отбеляза Юнкер. \"Ние загубихме колективното си либидо. Пет или шест години след Втората световна война това либидо беше налице. И въпреки това днес трябва да е много по-лесно за европейците да се влюбват един в друг, отколкото през 1952 г.\", коментира той. Спирайки се на сагата около британското излизане от ЕС, той посочва:\"Брекзит е особен случай. Ако настройваш една страна цели 40 години с посланието, че нейното място фактически не е в ЕС, то решението за напускане е логичен резултат. Булката беше систематично охулвана, а накрая и отхвърлена\", каза Юнкер. Посочвайки безизходицата по въпроса за Брекзит в британския парламент, той изтъква, че е нечестно спрямо европейските граждани вината за всеки провал на европейската демокрация да се стоварва върху Брюксел.\"Европейската комисия действа по най-добрия начин. Но тя не може да разреши всеки проблем, не може да компенсира слабостите на националните правителства и демокрациите в Европа. Погледнете Обединеното кралство. Фактът, че опозицията и правителството там едва сега, три години след референдума за Брекзит, започнаха да разговарят, едва ли е знак за силата на британската демокрация\", подчерта Юнкер.\"Гардиън\" се спира подробно и на едно интересно социологическо проучване на Острова. Резултатите от него бяха оповестени току-що и са много показателни. То констатира, че британците вярват в ползите от имиграцията повече, отколкото всяка друга от големите европейски страни. Почти половината от тях са убедени, че имигрантите са нещо положително, или поне безвредно за страната.Според социологическа 28 процента от британците са убедени, че ползите от имиграцията превишават негативите, докато в Германия този процент е 24, във Франция - 21, а в Дания - 19. Други 20 на сто смятат, че позитивите и негативите са горе-долу равни, докато 16 на сто не са сигурни кое е вярно. Тези констатации противоречат на създадената презумпция, че Великобритания е по-враждебно настроена спрямо имиграцията, отколкото своите европейски съседи. Мнозина смятат, че страховете от имиграцията бяха решаващият фактор, довел до вота за напускане на ЕС в референдума от 2016 г.Социолозите отчитат и смекчаване на отношението към имиграцията след референдума, което донякъде може да е повлияно от перспективата за прекратяване на свободата на движение и от драматичния спад в нетната миграция към Обединеното кралство от страните от ЕС, която според последни данни е на най-ниско си равнище след 2009 г. Като цяло, само 37 на сто от британците виждат повече негативи, отколкото ползи, в имиграцията. Това е най-ниската цифра от всяка друга голяма европейска страна освен Полша. За сравнение, така смятат 50 на сто от италианците, 49 на сто от шведите, 42 на сто от французите и 40 на сто от германците.Електронният британски вестник \"Индипендънт\" се спира на постъпилите първи резултати от вчерашните общински избори в страната и констатира, че избирателите, както личи, наказват както управляващата Консервативна партия на Тереза Мей, така и опозиционната Лейбъристка партия на Джереми Корбин заради неспособността им да решат навреме проблема с Брекзит. В изборите се оспорват над 8000 места за общински съветници. Предварителните прогнози сочат, че торите ще загубят стотици свои места в общините. Недобри са изгледите и за лейбъристите, от които би се очаквало много по-силно представяне на този етап от избирателния процес. Много повече места от досегашните печелят либералните демократи, които са единствената проевропейска от основните партии и се обявяват за оставане в ЕС. Като най-печеливши обаче се очертават Зелените, които вървят към исторически най-добро представяне, посочва вестникът.Въпреки усилията на консерваторите да акцентират в кампанията си върху конкретни местни проблеми, очевидно е, че резултатите от вчерашния вот са изцяло свързани с отношението към Брекзит, подчертава \"Индипендънт\" и посочва добрите резултати на всички проевропейски партии и независими кандидати за общините.", "date": "2019.05.03", "title": "Жан-Клод Юнкер: На Острова отхвърлиха булката ЕС"}
{"url": "https://www.novinite.bg/articles/174976/Papa-Francisk-s-privetstvie-kam-balgarskiya-narod-predi-poseshtenieto-si-u-nas", "text": "Негово Светейшество папа Франциск отправя приветствие към българския народ два дни преди посещението си у нас.Във видеообръщение Светият отец отбелязва великото дело на светите братя Кирил и Методий, поставя акцент и върху предстоящата среща с Негово Светейшество българския патриарх Неофит.В приветствието си към българите папа Франциск изтъква, че неговото апостолическо пътуване в България, което ще се проведе в периода 5-7 май, ще мине под мотото – „Мир на земята“. Това е заглавието на енцикликата, написана през 1963 г. от папа Йоан XXIII или т.нар. Български папа - Анджело Ронкали. Той прекарва почти десет години в София като апостолически легат и установява връзки на уважение и обич с българския народ, които продължават и до днес, заявява във видео обръщението си папа Франциск.", "date": "2019.05.03", "title": "Папа Франциск с приветствие към българския народ преди посещението си у нас"}
{"url": "https://www.novinite.bg/articles/174983/Namalyava-izbiratelnata-aktivnost-na-jenite-na-evroizbori", "text": "Проучване от последните проведени избори сочи намаляване на избирателната активност сред жените. Това съобщиха на Международна конференция в Русе дамите от дунавските клубове на сороптимистките.Активността на жените при провеждане на избори – местни, национални и европейски – бе тема на кръглата маса, организирана в рамките на Международната конференция на сороптимистките от дунавските страни, която се провежда в Русе.Съотношението на гласувалите на последните европейски избори през 2014 г. мъже и жени сочи, че 45% са били мъжете, а 41% жените, каза Милена Попова от организацията и допълни:„Увеличава се тази разлика, което е тревожно. Може би затова ние апелираме (да се гласува – бел.ред.), защото разликата на изборите през 2009 г. е била само 2%. Надявам се на тези избори да не бъде така“, допълни тя.Конференцията събра представителки на организацията от Германия, Австрия, Румъния, Молдова и България.", "date": "2019.05.03", "title": "Намалява избирателната активност на жените на евроизбори"}
{"url": "https://www.novinite.bg/articles/174981/Ot-90-do-600-lv-za-krav-na-cherno-v-Sofiya", "text": "Цената на кръвта в София на черно удари 600 лв. за една бележка, ако е от редките АВ и В групи. Тези за групи О и А вървят от 200 до 350-400 лева, показва проверка на „Монитор“ пред два хематологични центъра в столицата - Националния център по хематология и този в Университетската болница „Света Анна“.Търговците са наясно с нуждите на отделните болници, както и колко милилитра кръв са нужни за дадена операция. За по-голяма убедителност дори споменават и имена на хирурзи от различните софийски болници. За коремна операция се изискват най-много бележки – 4.През лятото цената им пада почти наполовина, тъй като тогава плановите операции в болниците спират заради горещините, оперират само по спешност и търсенето намалява. Каква цена ще поискат от „купувача“ дилърите на кръв преценяват на място според облеклото и марката на автомобила, с който е дошъл. Ако нуждаещият се е с по-лъскаво возило и марково облекло, се заковава най-високата цена.Търговията на кръв у нас е забранена. Санкцията е до 1000 лв. а при повторно нарушение може да скочи на 10 000 лв. Въпреки това пазарът с кръв се шири без проблем. Глобени и санкционирани няма. Нормативната уредба допуска легално плащане на кръв и кръвна плазма само в случай, когато те са необходими за производството на ваксини, серуми и имуноглобулини, но търговията се осъществява не между физически, а между юридически лица, каквито са кръвните центрове и фирмите производителки на лекарствените препарати.Цената на банка кръв варира и може да достигне до 500 лева, коментират медицински специалисти от Варна. Средната цена е 100 до 150 лева. Тези, които продават пред Районния център за трансфузионна хематология в двора на МБАЛ „Света Анна“, предлагат офертите си на хора с близки в операционните на варненските болници. Има и платени кръводарители с редки кръвни групи. Но за жалост и регистърът на платените кръводарители намалява защото цената на кръвта е много ниска - 90 лв. за литър.Районният център за трансфузионна хематология осигурява дневно с 60 до 80 единици еритроцитен концентрат лечебните заведения в Североизтока.„С болничните лечебни заведения имаме сключени договори за снабдяване с кръвни съставки на базата на изразходваната от тях кръв през предходната година. Те имат определени лимити за безвъзмездни количества и ако ги надвишат, получават платена кръв, но срещу 180 лв., а не за 90 лв. Варненец е рекордьорът по кръводаряване, като е дарявал от своята кръв 160 пъти. Изявеният донор е с изключително рядката кръвна група АВ с отрицателен резус фактор. В момента той е пенсионер“, обясни още д-р Йорданова.По около 12 500 кръводарители преминават годишно през Кръвния център във Варна и даряват кръв. Всяка година там се преработват кръвните продукти на общо 23 000 дарители от Североизточна България, тъй като в Кръвния център е концентрирана цялата дейност по диагностика и преработка и за областите Добрич, Силистра, Шумен и Търговище. Броят на кръводарителите средно е около 60 на ден, но кръводарителите у нас постоянно намаляват кръвта е недостатъчна и с нея масово се търгува на черно. Цената на сакчето кръв на черно в Русе надхвърли 250 лева. Ако кръвната група е от редките, а операцията е спешна, сумата може да е около 400 лева.От години група роми са превърнали кръводаряването в доходоносен бизнес. Обикновено стоят в района на болницата и чакат някой притеснен близък на пациент да ги потърси. Те осъществяват логистиката и договарят заплащането. Разполагат със списък с телефонни номера на донорите на кръв и веднага се обаждат при нужда. Обикновено донорът пристига в рамките на половин час. Много често нуждаещите се ползват и фейсбук групата „Кръводарители в Русе”, в която се обръщат за помощ. При спешни случаи често търсят съдействие и от медиите.", "date": "2019.05.03", "title": "От 90 до 600 лв. за кръв на черно в София"}
{"url": "https://www.novinite.bg/articles/174943/Maya-Manolova-25-000-dushi-sa-darili-v-kampaniyata-Velikden-za-vseki", "text": "\r\nВъзрастните хора тази година ще получат близо 20 000 ваучера на стойност 20 лв. и над 10 000 хранителни пакета. Това е равносметката до момента от тазгодишното издание на кампанията \"Великден за всеки\", организирана от омбудсмана Мая Манолова.\r\n\r\n\r\n\r\n\r\n\r\n\r\n\r\n\r\n", "date": "2019.05.03", "title": "Мая Манолова: 25 000 души са дарили в кампанията \"Великден за всеки\""}
{"url": "https://www.novinite.bg/articles/174985/Ot-1-yuni-shte-se-povishat-cenite-na-klinichnite-pateki-za-finansirane-na-majchinoto-i-detsko-zdraveopazvane", "text": "Правителството отпуска 50 милиона лева допълнително за увеличение на цените на недофинансираните клинични пътеки за детско здравеопазване, пулмология и майчински грижи.От 1 юли реално ще бъдат получени допълнителни средства за увеличение на работните заплати в общинските болници. Това обявиха здравният министър Кирил Ананиев и ръководители на столични и общински болници след спешна среща в Министерския съвет с премиера Бойко Борисов.  От 1 юни ще се повишат цените на клиничните пътеки за финансиране на майчиното и детско здравеопазване, каза Ананиев. Ще се увеличат парите и на другите клинични пътеки, които от доста време не са били изменяни. На срещата е станало ясно, че ще бъде променен моделът на финансиране на здравеопазването. „Самото разпределение в конкретните лечебни заведения при спазване на методиката, за която казах, че сме готови, се извършва на базата на вътрешни правила във всяко едно лечебно заведение. Заради това не бих искал да говоря за проценти, защото ситуацията в различните лечебни заведения е различна. Но целта е наистина да се остойности по достойнство труда на хората, които работят в тези лечебни заведения“, заяви още здравният министър.", "date": "2019.05.03", "title": "От 1 юни ще се повишат цените на клиничните пътеки за финансиране на майчиното и детско здравеопазване"}
{"url": "https://www.novinite.bg/articles/174989/Edva-700-gramovo-bebe-se-rodi-v-Shumen-uspyaha-da-go-spasyat", "text": "Бебе, тежащо едва 700 грама бе родено и спасено в родилното отделение на болницата в Шумен, съобщава shumenonline.bg.Родилката постъпила в болницата по спешност на 23 април. Бебето се появило на бял свят след направено секцио в началото на 7-ия месец от бременността. При раждането новороденото не дишало, било реанимирано и и стабилизирано, след което транспортирано до Специализираната болница по акушерство и гинекология във Варна. \"За нас това е постижение и гордост. Благодарение на добрите специалисти и база, която имаме, раждането премина успешно\", коментира д-р Лиляна Куздова, началник на Неонатологично отделението, участвала в раждането заедно с д-р Ивайло Балабанов, д-р Ивелина Маринова.Бебето ще остане под наблюдение във Варна най-малко два месеца. Майката, която е от община Нови пазар, вече е изписана в добро състояние.Макар и едва 700 грама малкият мъж е най-голямата радост за 30 годишната си майка, която страдала от безплодие и копнеела за рожба. Бебето ще влезе в регистрите като най-малкото проплакало новородено в Шуменска област. ", "date": "2019.05.03", "title": "Едва 700-грамово бебе се роди в Шумен, успяха да го спасят"}
{"url": "https://www.novinite.bg/articles/174991/Alfa-Risarch-Paritet-v-podkrepata-za-BSP-i-GERB", "text": "Спад в очакваната избирателна активност и паритет в подкрепата за БСП и ГЕРБ, с минимално преимущество за социалистите, показват данни от национално представително проучване на \"Алфа Рисърч\", проведено по домовете в периода 20-30 април сред 1015 пълнолетни граждани от цялата страна. Интензивността на политическите интриги през последния месец разколебава както готовността на избирателите да участват в евроизборите, така и подкрепата им за водещите формации, показва изследването. Електоралните щети за ГЕРБ, регистрирани още в края на март, продължават да отнемат от подкрепата за управляващите, която обаче не се трансформира в категоричен превес за БСП, коментират от \"Алфа рисърч\". В резултат на официалния старт на предизборната кампания за Европейски парламент се запазват паритетните позиции между двете партии, с минимален аванс от 0.5 на сто в полза на БСП. Една от тенденциите, очертани от изследването, е спад в очакваната избирателна активност. Сигурните, че ще гласуват на 26 май, намаляват от 35 процента в края на март до 32.9 на сто в края на април. Това означава около 2.1 млн. избиратели, готови да отидат до урните. Както и преди месец, с по-висока мобилизация се открояват симпатизантите на БСП. Социолозите регистрират и паритет в подкрепата за БСП и ГЕРБ, с минимално преимущество за социалистите. Имотните скандали продължават да отронват симпатизанти от ГЕРБ, коментират от \"Алфа рисърч\". Резултатите от проучването обаче не позволяват да се каже, че това води до ясна тенденция за доминация на БСП. Предимството, с което социалистите влизат в кампанията, е символично. 32.7 на сто от решилите да гласуват биха дали гласа си за БСП, срещу 32.2 процента за ГЕРБ.В полза на БСП работят имиджовите щети за управляващите в резултат от имотните скандали, по-високата мобилизация на традиционно подкрепящите я възрастни избиратели в малките населени места, ръстът на недоверие към ключови фигури от ГЕРБ. Потенциалът за ГЕРБ, обратното, е в по-широката му електорална периферия в големите градски центрове, вътрешните противоречия в левицата, слабата все още мобилизация на конкурентните дясно-центристки формации, посочват социолозите. Друга тенденция е запазваща се подкрепа за ДПС, с лек отлив след обявяването на листата. ДПС влиза в предизборната кампания с потенциал от 9.3 на сто сред решилите да гласуват. Доколкото в евроизборите могат да участват само граждани, живеещи на територията на страните членки на ЕС, Движението няма да може да разчита на обичайните си гласове от Турция. Възможно е обаче да мобилизира в последните дни избиратели в страната и сред българските турци, живеещи в други страни-членки на ЕС, ако това се случи, то ще увеличи тежестта си в крайния резултат и ще запази третата си позиция, отбелязват социолозите. Те констатират и продължаваща концентрация на националистически вот около ВМРО. Партията подобрява позицията си от март и стартира кампанията с подкрепата на 6 на сто от решилите да гласуват. Поотделното явяване на трите партии от Обединени патриоти намалява влиянието им, но шансът някоя от формациите да привлече симпатизантите от този сектор, би могъл да й гарантира мандат в Европарламента. За момента като такъв център се очертава водената от Ангел Джамбазки листа на ВМРО. Това отслабва позициите на другите партии: листата на НФСБ \"Патриоти за Валери Симеонов\" стартира кампанията с 1.7 на сто, а на Атака - с 1.2 процента от решилите да гласуват. Вотът и за трите националистически формации обаче е силно реактивен към конюнктурни събития и едно радикализиране на ситуацията е способно за кратко време да предизвика значими амплитуди в него, посочват от \"Алфа рисърч\". Те отбелязват и мобилизационни предизвикателства пред Демократична България. Обединението между \"ДА, България\", ДСБ и \"Зелено движение\" стартира кампанията с 4.5 на сто подкрепа сред решилите да гласуват и съществен дял дясно-центристки избиратели, които все още не са взели решение как ще постъпят в изборния ден. Шансовете на извънпарламентарната коалиция за представителство в Европарламента са пряко зависими от способността й да привлече колебаещите се десни избиратели в хода на кампанията, както и да разшири влиянието си в повече региони и населени места. Друга тенденция е фрагментация на алтернативния вот. Настоящото проучване на \"Алфа Рисърч\" бе проведено с аналог на реалната интегрална бюлетина, включващата всички листи и независими кандидати за членове на Европейския парламент, уточняват социолозите. Резултатите показват, че при реалното включване на повече формации, а не само на основните, между 13 и 17 процента от гласовете могат да бъдат разпръснати между листи и независими кандидати, извън посочените по-горе. С по-различима подкрепа сред тях се открояват Воля (1.7 на сто) и \"Коалиция за България\" (1.2 процента). Трудно е да се определи дали проектовотът за коалицията около АБВ се дължи на самата партия, или и на името, с което БСП се явяваше в поредица предишни избори. Ако има такова влияние, то до изборите БСП може да си върне частично този вот, коментират социолозите. Сумарната подкрепа за независимите кандидати е в рамките на 3.5 на сто, като към момента нито един от тях не се откроява като мобилизиращ достатъчен вот, който да му осигури представителство в Европейския парламент потенциал. 2.2 на сто биха отбелязали позицията \"Не подкрепям никого\", въведена с обявяването на гласуването за задължително. След придобилите силен отзвук имотни скандали, основните интриги в оставащите до вота седмица са - първо, ще успеят ли водещите партии на политическата сцена да спрат отлива на симпатизанти от тях и да ги убедят в предимствата на своите кандидати за Европейския парламент, което ще определи изхода от надпреварата ГЕРБ - БСП и второ, ще успее ли някоя от по-малките формации да се заяви като политическа алтернатива, което ще покаже ресурсът за промени във вътрешен план, коментират от \"Алфа рисърч\". ", "date": "2019.05.03", "title": "„Алфа Рисърч“: Паритет в подкрепата за БСП и ГЕРБ"}
{"url": "https://www.novinite.bg/articles/174982/Dve-kashti-goryaha-vav-Varna-jena-e-obgazena", "text": "Пламъци обхванаха две къщи на варненската ул. \"Стоян Заимов\", съобщи bTV. 82-годишен загина при пожар в къща в село Смилян 28-годишна жена е пострадала при инцидента. Тя била приета в болница заради обгазяването и била с порезни рани по ръцете, причинени при опита й да излезе от горящата сграда. Няма данни за сериозно пострадали в огнената стихия, съобщиха от полицията. Малко след като бил подаден сигналът към 11 часа, на място били изпратени два екипа пожарникари, но се е наложило изпращането на още два. Към момента пожарът е потушен, а причините за него са все още неизвестни.", "date": "2019.05.03", "title": "Две къщи горяха във Варна, жена е обгазена"}
{"url": "https://www.novinite.bg/articles/174977/Rumen-Radev-shte-udostoi-balgarski-voennoslujeshti-s-visshe-oficersko-zvanie", "text": "В навечерието на Деня на храбростта и празника на Българската армия 6 май държавният глава и върховен главнокомандващ Въоръжените сили Румен Радев ще удостои военнослужещи с висше офицерско звание. На  на церемония  държавният глава ще удостои  с висше офицерско звание  Президентът освобождава от  длъжността командир на Военноморските сили и го назначава на длъжността военен представител на началника на отбраната във Военния комитет на НАТО и във Военния комитет на Европейския съюз. Държавният глава ще го удостои с висше офицерско звание  Румен Радев назначава на длъжността командир на 61-а механизирана бригада, като го удостоява с висше офицерско звание ", "date": "2019.05.03", "title": "Румен Радев ще удостои български военнослужещи с висше офицерско звание"}
{"url": "https://www.novinite.bg/articles/174960/MVR-za-poseshtenieto-na-papata-Merkite-za-sigurnost-i-promenite-v-dvijenieto-shte-sa-gavkavi", "text": "Направихме редица срещи и предриехме множество мерки, които вече са в ход в град София. Призовавам гражданите, които искат да посетят мероприятията, да бъдат възможно най-рано на местата на събитията. Гражданите ще бъдат пропускани през ГКПП без големи багажи, не трябва да носят оръжие, ще бъде разрешено използването на чадъри и дъждобрани, ще могат да внасят шише с вода до 0.500 милилитра вода, на местата ще има пунктове на БЧК, където ще се раздава вода.Това съобщи на специална пресконференция зам.-директорът на ГДНП старши комисар Тодор Гребенаров. На събитието бяха представени мерките за сигурност и промените в движението във връзка с посещението на папа Франциск в България от 5 до 7 май. \"Ще има доста сериозни мерки за сигурност, но не трябва да създаваме някаква истерия, че ще е трудно и невъзможно да се посетят мероприятията. Посещението на папа Франциск съвпада и с парада на 6 май. Ще има промени в движението, то ще бъде затруднено, но не трябва се създава паника\", призова от своя страна старши комисар Антон Златанов, зам.-директор на СДВР. \"Първото събитие, което ще могат да посетят гражданите, е от 13.00 часа на площад \"Св. Александър Невски\". Това ще е традиционната неделна молитва. Създадена е организация и гражданите ще могат да влизат през определени КПП-та. Основното КПП, през което ще се допускат граждани с билети за събитието, ще е кръстовището на ул. \"Оборище\" и ул. \"Раковски\". Ще се извършват проверки със скенери и рамки. Гражданите без билети ще могат да влизат през КПП-то изградено на улиците \"Московска\" и \"Париж\", каза още той.\"Второто събитие, което очаквам да предизвика най-голям интерес и да бъде най-посетено, ще се проведе от 16.45 часа на площад \"Александър I\". Районът е затворен вече за автомобили, а от утре ще бъде затворен и за пешеходци, защото се изграждат сцени и има опасност за преминаващите граждани. Ще има поставени големи монитори, на които гражданите ще могат да наблюдават събитието. Сцената ще бъде непосредствено пред БНБ. Това е единственото място, където папата ще може да бъде видян как преминава с папомобила. Ще публикуваме схемата на всички КПП-та на сайтовете на МВР, СДВР, Столична община. Отново ще има КПП-та за граждани с и без билети. Градинката пред Народния театър ще бъде зона за сигурност\", разкри старши комисар Златанов.\"На 6 май ще има молитва за мир заедно с представители на всички вероизповедания в България. Тя ще се проведе на площад \"Независимост\". Взимаме тези сериозни мерки за сигурност, за да гарантираме спокойствието на всички. Естествено, че хората в нетрезво и видимо неадекватно състояние няма да бъдат допускани. Отново призовавам да не се създава истерия. Мерките са гъвкави и целта е да възпрепятстваме възможно най-малко живота в столицата\", категоричен беше зам.-директорът на СДВР.От Столична община също разкриха какви ще са промените в движението в центъра на София. \"От днес е забранено движението по булевард \"Цар Освободител\" в отсечката между улиците \"Раковски\" и площад \"Независимост\". Забранено е движението и по улица \"Оборище\", в отсечката между улиците \"Г.С.Раковски” и \"11-ти август”. Паркирането също ще бъде забранено в голяма част от центъра на София. От 22.00 часа на 01.05.2019 г. до приключване на мероприятията на 06.05.2019 г. на всички паркинги на пл. \"Княз Александър I“. От 22.00 часа на 02.05.2019 г. до приключване на мероприятието на 05.05.2019 г. на северозападната дъга на пл. \"Св. Ал. Невски“ между ул. \"11-ти август“ и ул. \"Оборище“, зад храм \"Св. София“, разкриха от общината.Във връзка с посещението на папа Франциск в град Раковски движението по АМ \"Тракия\" ще бъде отклоняване за кратко, докато преминава неговият кортеж\", каза от своя страна директорът на ОДМВР-Пловдив старши комисар Атанас Илков. \"Това ще стане съответно в посока Пловдив сутринта и обратното следобяд. Полицията ще се грижи за възможно най-малко причиняване на неудобства на движещите се по магистралата. Същото ще важи и за подстъпите към град Раковски. В самия град Раковски също ще има мерки за сигурност. Ще бъдат изградени 5 КПП-та, ще има пунктове на БЧК, ще бъдат изградени паркинги за всички гости, които искат да посетят град Раковски за събитията\", добави той.", "date": "2019.05.03", "title": "МВР за посещението на папата: Мерките за сигурност и промените в движението ще са гъвкави"}
{"url": "https://www.novinite.bg/articles/174979/Manolova-atakuva-pred-KS-sedem-razporedbi-ot-Izborniya-kodeks", "text": "Промяната в Изборния кодекс, с която се отмени възможността всички актове на Централната избирателна комисия (ЦИК) да подлежат на обжалване е една от седемте разпоредби, които омбудсманът Мая Манолова атакува пред Конституционния съд. Това информираха от пресцентъра на обществения защитник.„В случая с въвеждане на необжалваемост на важни актове на ЦИК законодателят, в противоречие с Конституцията, поставя преграда за съдебна защита на избирателното право в нарушение на основните конституционни принципи за всеобщо, равно и пряко избирателно право с тайно гласуване като създава опасност за свободното и демократично провеждане на изборите. Така извън възможността за съдебно обжалване ще останат актовете на ЦИК, с които се осигурява възможност на всеки избирател да прави справка в регистъра със своя единен граждански номер, с които се издават методически указания за работата на избирателните комисии по прилагането на кодекса и с които се публикуват резултатите от изборите, включително от машинното гласуване, по избирателни секции“, пише в жалбата си до КС омбудсманът. „Ако, например,  ЦИК в своите методически указания посочи, че генерираните от машините за гласуване контролни разписки не се броят от секционните комисии  преди попълването на секционните протоколи,  с цел контролна проверка на резултатите от машинното гласуване, то при съмнение за  манипулиране на програмите на машините за гласуване, никой избирател или политическа сила, участваща в изборите, няма да има възможност да атакува пред съд методическите указания на ЦИК“, предупреждава Мая Манолова.  Тя е категорична, че на практика се допуска чрез методическите указания ЦИК превратно да тълкува и прилага Изборния кодекс, без актовете й да бъдат обжалвани за законосъобразност пред съдебен орган. При подобна ситуация съществените пороци в методическите указания биха рефлектирали върху изборния резултат, а той ще може да бъде оспорван едва след изборите пред Конституционния съд.Омбудсманът атакува и новоприетите текстове, с които актове на ЦИК вече ще се обжалват в местните административни съдилища, а не пред Върховния административен съд. „Предоставянето на този контрол на административните съдилища би довело до противоречива практика по еднакви казуси и би могло да се отрази негативно върху свободното и демократично провеждане на изборите. Върховният административен съд в този случай не би могъл да упражни конституционното си правомощие по чл.125, ал.1 от Основния закон да осъществява върховен съдебен надзор за точното и еднакво прилагане на законите в административното правораздаване“.Омбудсманът дава на КС и отстъплението от изискването избирателните комисии да се произнасят с квалифицирано мнозинство, което осигурява принципа на политическия плурализъм. „Именно политическата неутралност на изборната администрация е гаранция за принципа на политическия плурализъм при провеждането на свободни и демократични избори“, посочва Мая Манолова.", "date": "2019.05.03", "title": "Манолова атакува пред КС седем разпоредби от Изборния кодекс"}
{"url": "https://www.novinite.bg/articles/174987/Darjavata-shte-podpomaga-badeshtoto-visshe-voennovazdushno-uchilishte-v-Dolna-Mitropoliya", "text": "Държавата ще подпомага бъдещото висше военновъздушно училище в Долна Митрополия. Тук ще има развойна дейност, ще има производство, ще има развитие. Това заяви министър-председателят Бойко Борисов пред курсантите и ръководството на факултет „Авиационен“ на Националния военен университет „Васил Левски“ в гр. Долна Митрополия. На 10 април Министерският съвет взе решение да предложи на Народното събрание статутът на факултета да се промени и да стане Висше военновъздушно училище „Георги Бенковски“. Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на военновъздушните сили и авиацията. Пред курсантите премиерът Бойко Борисов отбеляза, че държавата ще даде пълна подкрепа за развитието на бъдещото висше училище, защото има голяма перспектива. „Около 2 млрд. лв. ще се дадат за нова техника, за която трябват знания и умения. Това означава по-добри битови условия. Ще идват и цивилни“, каза още министър-председателят в Долна Митрополия. Той посочи, че развитието на инфраструктурата в региона ще подобри и инвестиционната среда в тази част на страната. „Има ли път, има и инвеститори. Догодина октомври месец магистрала „Хемус“ от София ще дойде до Плевен“, заяви още премиерът Бойко Борисов и даде пример с изграждането на инфраструктурните проекти в Южна България. На работната среща в Долна Митрополия присъстваха и министърът на отбраната Красимир Каракачанов и командирът на ВВС генерал-майор Цанко Стойков.", "date": "2019.05.03", "title": "Държавата ще подпомага бъдещото висше военновъздушно училище в Долна Митрополия"}
{"url": "https://www.novinite.bg/articles/174973/Apelativnata-prokuratura-proveryava-spryanata-prepiska-po-signali-sreshtu-Boil-Banov", "text": "Апелативната спецпрокуратура проверява спряната преписка по сигнали срещу министъра на културата Боил Банов, информираха от пресцентъра на прокуратурата. Тя е изискана, за да бъде осъществен инстанционен контрол върху постановения прокурорски акт от 11 април, с който се прекратява досъдебното производство поради липса на данни за извършено престъпление.Проверката е заради жалби от Григор Здравков и БСП от 21 и 25 април.От прокуратурата посочват още, че към жалбата на БСП е приложен и запечатан плик, с посочване на съдържанието - мобилен телефон и разпечатка на запис от него, с констативен протокол от нотариус за идентичност между съдържанието на записа в телефона и разпечатката на хартия. До настоящия момент, в хода на проверката никое от лицата, от които са снемани обяснения (включително Елена Йончева като подател на сигнала) не споменава за съществуването на въпросния мобилен телефон, допълват от държавното обвинение.В обясненията си Йончева твърди, че на 11 април намерила в своята пощенска кутия в Народното събрание оптичен носител (диск), с неизвестен подател. След като презаписала файла от диска на флаш памет, унищожила диска, а флаш паметта със записания разговор предоставила на Специализираната прокуратура, се казва още в съобщението на прокуратурата по казуса.", "date": "2019.05.03", "title": "Апелативната прокуратура проверява спряната преписка по сигнали срещу Боил Банов"}
{"url": "https://www.novinite.bg/articles/174993/Cveta-Karayancheva-i-deputati-shte-prisastvat-na-sabitiyata-v-ramkite-na-vizitata-na-papa-Francisk", "text": "Председателят на Народното събрание Цвета Караянчева и народни представители ще присъстват на събитията в София, организирани в рамките на визитата на Негово Светейшество Папа Франциск в България, съобщиха от пресцентъра на Народното събрание.Папа Франциск ще бъде на апостолическо пътуване в страната. Председателят на парламента ще присъства на церемонията по официалното посрещане на Папа Франциск на 5 май 2019 г. в 10.40 часа пред сградата на Президентството.В 11.30 часа Цвета Караянчева ще участва в срещата на Негово Светейшество Папа Франциск с представители на държавните институции, гражданското общество и дипломатическия корпус.По-късно – в 13.00 часа, председателят на Народното събрание и народни представители ще присъстват на неделната молитва \"Царица небесна\", която Светият отец ще произнесе на площад \"Свети Александър Невски\". Те ще бъдат и на Светата литургия, която Папа Франциск ще отслужи на площад \"Княз Александър Първи\" от 16.45 часа.", "date": "2019.05.03", "title": "Цвета Караянчева и депутати ще присъстват на събитията в рамките на визитата на папа Франциск"}
{"url": "https://www.novinite.bg/articles/174994/Geshev-Nyamame-interes-da-se-bavim-s-izpravyaneto-na-Vetko-Arabadjiev-pred-sada", "text": "Обвиненият в престъпна група за данъчни престъпления и пране на пари Ветко Арабаджиев ще бъде върнат утре под конвой от Испания.„Няма да се бавим, имаме интерес да представим максимално бързо обвиняемия пред съда, за да прецени дали да бъде задържан под стража“, заяви на брифинг заместник-главният прокурор Иван Гешев, съобщава БГНЕС.За съпругата на Ветко – не са приключили съответните процедури в Испания. „Шансът да приключат, по начина, по който устройват обвиняемата, т.е. Арабаджиева да остане в Испания е минимален предвид европейското законодателство“, смята Арабаджиев.На въпрос защо са разделени семейство Арабаджиеви, Гешев обясни, че при Ветко е приключило по-бързо производството. Съответният съд в Испания е поискал допълнителна информация за Маринела.„Това е официалната причина. Неофициалната – ангажирали са сериозна адвокатска защита и правят всичко възможно явно да се забави екстрадицията. Шансът да се случи е минимален“, прогнозира заместник-главният прокурор.След като бъде екстрадиран в България Ветко Арабаджиев ще бъде с актуализирани обвинения. Гешев разкри, че семейство Арабаджиеви имат и втора издадена европейска заповед за арест с още обвинения. Те бяха задържани през март в Испания. Съдът запорира тяхното имущество. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори, дялове в 7 търговски дружества, имоти в Пловдив, София и с. Свежен. В официалните регистри Ветко Арабаджиев не фигурира като собственик на недвижим имот, както и на моторно превозно средство. Като физическо лице Маринела Арабаджиева също не притежава автомобил. По повод задържането на съпрузите главният прокурор Сотир Цацаров заяви, че през септември прокуратурата е действала по реда на НПК. Той увери, че са предприети всички необходими действия по реда за международната правна помощ за установяване на местонахождението на Арабаджиеви.", "date": "2019.05.03", "title": "Гешев: Нямаме интерес да се бавим с изправянето на Ветко Арабаджиев пред съда"}
{"url": "https://www.novinite.bg/articles/174961/Edna-treta-ot-sofiyanci-ne-si-plashtat-redovno-smetkite-za-parno-i-topla-voda", "text": "„Топлофикация - София“ поиска от КЕВР минимално увеличение на цената на топлинната енергия, но почти двойно на електрическата, която произвежда по топлинен способ. За БНР изпълнителният директор на на дружеството Кремен Георгиев обясни:„Идеята беше не да се променя цената на топлинната енергия, тъй като тя е достатъчно висока, но разходите за производство би трябвало да се отразят в цените. Цените са две, тъй като продуктите са два. Ако не в единия, трябва да е в другия“.Причина е, че цените на квотите парникови емисии са се повишили многократно, обясни той.„Това е присъщ разход. Харчи ли се гориво за производство на енергия, срещу него стоят определено количество емисии, които струват определени пари и това е разход, който не може да се избегне. Около 50 милиона струват емисиите, които трябваше да заверим за 2018 година“.Тъй като цената на емисиите нараства, дружеството ще се стреми да закупи тези за 2019-а максимално рано. „Топлофикация - София“ дължи 126 милиона лева на Булгаргаз. Огромната сума е натрупана за по-малко от година, допълни той в предаването \"Преди всички\" по \"Хоризонт\":„Всичко възможно ще направя, за да не се увелича това задължение. Мисля да обещая повече за цесии да не става въпрос… Малко под 200 милиона са задълженията, текущите, тоест извънсъдебните на битовите потребители към момента. Приоритетно ще бъдат завеждани дела за суми, примерно, над 1 минимална заплата. Това не означава изключване на малките суми по една проста причина - ако длъжниците с малки суми са много на брой, това пак сумарно прави солидно задължение и ако не го потърсим по никакъв начин, това също означава безстопанственост“Около една трета от столичани не си плащат редовно сметките за парно и топла вода, каза изпълнителният директор на „Топлофикация София“. До юни задълженията трябва бъдат сведени до около 30 милиона лева, обясни Георгиев:„Пренареждат се паричните потоци, приоритетно. Ако трябва да се правят инвестиции, по-добре е да бъдат с привлечени средства, не от свежите пари. Кой ще инвестира, тепърва ще се търси, но по принцип е възможно. Може да се инвестира в нови производства, тъй като съотношението на топлинния и електрическия товар на „Топлофикация – София“ е 1 към 5. Едно е за електрическата енергия, а 5 - за топлината. Във всички други топлофикации в България максимум е 1 към 2. Комбинираното производство, което на практика се толерира от ЕК, има накъде да се увеличава, за да се произвежда топлинната енергия по ефективен начин и икономически, и технологично“.Георгиев обясни, че Европейският съд е оставил таксата „сградна инсталация“, защото тя е част от производствения процес. По отношение на планираните ремонти има „доста неща, които на практика са доставени още миналата година и не са вложени в ремонти, които ще се използват сега“.През зимата е имало аварии, които дружеството не е отстранило, тъй като са знаели, че не могат да се справят за 48 часа.„Факт е, че ако не се правят ремонти през лятото и част от софиянци не остават без топла вода, много по-вероятно е да останат без отопление зимата“.Над 80% от мрежата е остаряла, но това не означава, че задължително трябва да се подмени цялата. Правят се анализи на аварийността по райони, обясни той.", "date": "2019.05.03", "title": "Една трета от софиянци не си плащат редовно сметките за парно и топла вода"}
{"url": "https://www.novinite.bg/articles/174978/Liliya-Ivanova-uchastva-v-neformalno-zasedanie-na-Saveta-po-konkurentosposobnost", "text": "България споделя необходимостта от адаптирането на единния пазар към новите пазарни реалности и предизвикателства, включително глобализацията, цифровизацията, променящите се бизнес модели и технологии. Тази позиция изрази заместник-министърът на икономиката Лилия Иванова по време на неформално заседание на Съвета по конкурентоспособност (вътрешен пазар и индустрия), който се проведе в Букурещ, Румъния. По думите й усилията за подобряване на бизнес средата в сферата на услугите и разкриването на пълния потенциал на единния пазар в тази област са от съществено значение за постигане на осезаем растеж във всички останали сектори на икономиката, в това число индустрията, производството, иновациите, инвестициите, което ще направи европейска икономика по-конкурентна. Тя подчерта, че България неведнъж е изразявала позиция, че сред най-важните фактори за успешното функциониране на единния пазар са коректното и в срок транспониране на законодателството и по-доброто прилагане на съществуващите правила от държавите членки, както и необходимостта от мониторинг в това отношение. „За осигуряването на по-висок икономически растеж и по-конкурентоспособна европейска икономика, България поставя акцент върху необходимостта от холистичен, ориентиран към бъдещето подход за разработването на правила и политики в областта на единния пазар, който да обединява и усилва взаимодействието на всички политики – индустриална, търговска, транспортна, енергийна, околна среда и др., като в същото време отчита възможностите и силните страни, които произтичат от разнообразието на ЕС, и дава тласък за неговото ускорено регионално развитие“, допълни тя. Зам.-министър Иванова подчерта, че по отношение на политиката за насърчаване на стартиращите и разрастващи се предприятия в ЕС, България приветства мерките, които са заложени в „Инициативата за стартиращи и разрастващи се предприятия“ на Европейската комисия. Важно условие за подобряване на достъпа на стартиращите предприятия до Единния пазар е създаването на предприемаческа инфраструктура, намаляване на административната тежест, както и подкрепа за регионални клъстери и насърчаване на връзката им с научни и образователни институции. Според нея е важно да се подкрепи предприемаческа култура, особено сред младите хора ,които са двигател на бъдещата промяна, която се очаква да повиши конкурентоспособността на ЕС. По време на заседанието бяха обсъдени въпроси, свързани с необходимостта от ясна дългосрочна визия за развитието на политиката за МСП през следващата многогодишна финансова рамка в периода 2021-2027 г.", "date": "2019.05.03", "title": "Лилия Иванова участва в неформално заседание на  Съвета по конкурентоспособност"}
{"url": "https://www.novinite.bg/articles/174966/Targuvashtite-v-Internet-deklarirat-elektronnite-si-magazini-v-NAP-do-29-yuni", "text": "Търговците, които използват собствени или наети електронни магазини или публично достъпни онлайн платформи за продажби, са длъжни да подадат информация за това пред НАП до 29 юни, информират от приходната агенция.Срокът за обявяване на е-магазините беше удължен с последните промени в законодателството, напомнят от НАП. , като е необходим електронен подпис. Изискването важи за физически и юридически лица, които извършват продажби по интернет по занятие, т.е не засяга гражданите, които инцидентно са продали свои лични вещи, допълват от приходната агенция.Електронната услуга работи от края на миналата година, като  От днес в сайта на НАП е достъпна и нова електронна услуга, чрез която потребителите могат да видят дали конкретен онлайн търговец е декларирал магазина си пред НАП.  ", "date": "2019.05.03", "title": "Търгуващите в Интернет декларират електронните си магазини в НАП до 29 юни"}
{"url": "https://www.novinite.bg/articles/174986/Na-6-maj-za-kratko-shte-bade-spryano-dvijenieto-po-AM-Trakiya-mejdu-119-ti-i-165-ti-km", "text": "На 6 май (понеделник) за кратки интервали от време преди обяд и в следобедните часове ще бъде спряно движението по АМ „Тракия“ в участъка от 119-ти до 165-ти км. Ограничението е във връзка с посещението на папа Франциск в Раковски. Обходният маршрут в посока Бургас е от пътен възел „Пловдив-Запад“ при 119-ти км на АМ „Тракия“ по път I-8 към с. Поповица, а след това по път II- 66 Поповица - Чирпан към пътен възел „Плодовитово“ при 165-ти км на АМ „Тракия“, и обратно за пътуващите към София.", "date": "2019.05.03", "title": "На 6 май за кратко ще бъде спряно движението по АМ „Тракия“ между 119- ти и 165-ти км"}
{"url": "https://www.novinite.bg/articles/174990/Bojko-Borisov-parvi-shte-privetstva-papa-Francisk-s-dobre-doshal-v-Balgariya", "text": "​Министър-председателят Бойко Борисов ще посрещне Негово Светейшество папа Франциск на летище София на 5 май. Светият отец пристига у нас на апостолическо пътуване, което ще продължи до 7 май като ще посети градовете София и Раковски. Българският премиер ще приветства с добре дошъл Негово светейшество, веднага щом стъпи на наша земя. Двамата ще проведат среща като във фокуса й ще бъдат установените отношения и диалог между България и Светия престол и желанието те да продължат да се развиват, за да може с общи усилия да се допринася за изграждането на по-хуманен свят, в защита на слабите и уязвимите, както и за отстояването на християнските ценности и норми. Мотото на апостолическото пътуване на Светия отец е „Мир на земята“, което е заглавието на енцикликата, написана през 1963 г. от папа Йоан XXIII или т.нар. български папа – Анджело Ронкали.Това показва желанието на папа Франциск посещението му у нас да бъде под знака на мира, да поздрави и благослови всички българи, да отправи своите послания за мир и благоденствие по света от нашите земи. „Признателни сме за избора и високата чест призивът „Мир на земята“ да бъде отправен от България - страна с хилядолетна история и традиции на мирно съжителство между различни религии, етноси и народи“, заяви българският премиер Бойко Борисов в навечерието на апостолическото пътуване на папа Франциск. Главата на Римокатолическата църква идва по покана на държавните власти. Такава бе отправена от министър-председателя Бойко Борисов по време на посещението му във Ватикана на 25 май 2018 г. Тогава българският премиер и Светия отец проведоха среща на четири очи, след която министър-председателят връчи официална покана на папа Франциск.В нея бе отбелязано, че в България от векове традиционно съжителстват различни култури, цивилизации и вероизповедания. „Като държава от Балканите и в същото време член на Европейското семейство, ние работим неуморно – по време на председателството на Съвета на Европейския съюз и след него – за интеграцията на държавите и народите от Западните Балкани в Европейската общност, за мирен диалог и разбирателство между всички религии и етноси в тази част на Европа“, бе акцентирано в поканата на премиера Борисов до папа Франциск.В този дух и по инициатива на българското правителство, поклонническата аудиенция на българската делегация при папа Франциск по повод 24 май през миналата година за първи път бе осъществена съвместно с делегацията на Република Северна Македония. След София папа Франциск ще посети Скопие. Апостолическото му пътуване до България и Северна Македония е 29-ото, откакто е избран за глава на Римокатолическата църква. В София Светия отец пристига с папска свита от 35 души, в която са включени най-висшите представители на Светия Престол, както и близо 70 журналисти от световни медии, които традиционно отразяват апостолическите пътувания на папата.", "date": "2019.05.03", "title": "Бойко Борисов първи ще приветства папа Франциск с добре дошъл в България"}
{"url": "https://www.novinite.bg/articles/174963/Mustafa-Karadaja-ot-Veliko-Tarnovo-DPS-sabira-v-edno-minalo-nastoyashte-i-badeshte", "text": "Да кажем на националистите и на ГЕРБ, че не може да продължава по този начин, се обърна Мустафа Карадайъ към жителите и гостите в препълнената зала на МДТ „Константин Кисимов“. За нещо по-важно - за нашата Родина. За нашето развитие, бъдеще и бъдещето на нашите деца, допълни той.Не знам дали видяхте тук от залата как т. Народната мъдрост казва така: „Енергията е в младите, мъдростта е в опитните!“, подчерта лидерът на ДПС.. Събирайки тези три неща в едно, гарантира развитието на нашата страна, деца и внуци. Ние имаме една мисия, която изпълняваме вече 30 години. Ние сме пазители на цялостта, мира и стабилността в страната, каза още Мустафа Карадайъ.Председателят на ДПС припомни, че . „Тя априори се е отказала от този европейски път. Нещо повече – виждаме я в последните няколко месеца да е застанала изключително в полето на национализма“, допълни Карадайъ. Той посочи, че дясната партия от своя страна е изключително двойствена и даде пример с това, че в Европа защитава езиковото многообразие, а в България приема закони за забрана на езици, в Европа приемат резолюции за борба против национализма, а в България включва националистически партии във властта.„Ние не искаме националистите да управляват ЕС. . Ние не искаме ЕС да прилича на един застарял клуб на богаташи. Ние не искаме в ЕС националистите да насаждат страховете, защото страховете раждат чудовища“, каза зам.-председателят на ПГ на ДПС Йордан Цонев и попита: „Знаете ли какво е фобия? Произлиза от гръцката дума „фобос“ и означава страх от нещо. В недрата на този ЕС, националистите насаждат фобии към другите, към различните – това е ксенофобия. В този ЕС, който е създаден с любов и с желание на мир и разбирателство между хората, националистите насаждат ислямофобия. Вие разбирате ли какъв абсурд е това? Страх от религия. Та религиите са любов и надежда. Всички религии са любов и надежда, каза още Йордан Цонев.Днес в България положението е тежко и определено няма да стане само с общи работници и чираци, посочи председателят на Младежко ДПС Илхан Кючюк. Много хора през годините казваха, че градят България. Дори отидоха малко по-надалеч – да градят ЕС. Да ги градят обаче само с общи работници и чираци, без да осъзнават, че майсторите са тук при нас в ДПС. Дайте своята подкрепа и своя глас за майсторите в политиката и за ДПС на 26 май, с номер 20, заключи Кючюк.Аз като председател на регионалната комисия в ЕП и със самочувствието на ДПС казвах в Европа „Ние имаме на какво да ви научим.“, сподели Искра Михайлова. Ние имаме какво да направим, но ни трябва вашата подкрепа. Имаме знания, сили, младост и опит, и знаем как да го направим, посочи още тя. ", "date": "2019.05.03", "title": "Мустафа Карадайъ от Велико Търново: ДПС събира в едно минало, настояще и бъдеще"}
