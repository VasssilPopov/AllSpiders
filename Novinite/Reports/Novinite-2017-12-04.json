{"url": "http://www.novinite.bg/articles/153778/Recidivist-ograbval-vazrastni-jeni-na-ulicata-v-Plovdiv", "text": "Пловдивската окръжна прокуратура обвини 39-годишния Иван. Р за грабеж. Той е задържан за постоянно в ареста.Иван извършил 5 грабежа при условие на опасен рецидив. Той бил осъждан 9 пъти. Последният път, когато е освободен от затвора е на 9 декември 2016 г.На 12 август 2017 г. в Пловдив, Иван Р карал колело по бул. \"Цар Борис III Обединител\". Покрай него минала 79-годишна жена, която носела златен синджир. Той издърпал бижуто с ръка и избягал, като действията му били записани от близка охранителна камера. Четири дни по-късно на 16 август отново в Пловдив, обвиняемият се движел по ул. \"Кукуш\", като пред него вървяла 65-годишна жена. Тя носела два златни синджира. Иван издърпал украшенията и отново избягал. На следващия ден същият сзжет се повторил по ул. \"Алеко Константинов\". Тогава пред Иван се движели две жени. Той издърпал златния синджир, с тегло 12 грама, на едната от тях, на възраст 63 г.- част от бижуто се скъсало. Действията на обвиняемия били записани от охранителни камери.На 19 август 2017 г. Иван отново с велосипед се движил в района на парк \"Бунарджика\". Към 14,30 часа оттам минавала 67-годишна жена, която носела тежки чанти в ръцете си и се спирала да си почива на пейките. Обвиняемият правел кръгчета с велосипеда, а когато жената се насочила в посока ул. \"Гладстон\", той я застигнал в гръб, и с ръка издърпал златния синджир от врата й. На 23 август 2017 г.,обвиняемият минавал през подлез на бул. \"Цар Борис III Обединител\", като се разминал с 56-годишната Н.Д. Той издърпал със сила златния й синджир, с тегло около 18 грама, и побягнал.След като взимал златото, Иван го продавал. Общата стойност на отнетите вещи е 2 957 лева.По делото са разпитани свидетели, приложени веществени доказателства, изготвени експертизи и др. ", "date": "2017.12.04", "title": "Рецидивист ограбвал възрастни жени на улицата в Пловдив"}
{"url": "http://www.novinite.bg/articles/153782/Arabinat-Amir-Mohamed-iznesal-v-ES-lekarstva-za-80-mln-lv", "text": "Арабинът Амир Мохамед е изнесъл незаконно медикаменти за над 80 млн. лева тази година. Той е собственик на компанията \"Чирита\", търговец на едро на лекарства, която има складове в столичния жк. \"Хаджи Димитър\".Разследващите от ГДБОП и специализираната прокуратура смятат, че той е лидерът на организирана престъпна група, която е изнесла в страни от Европейския съюз скъпоструващи медикаменти, като по този начин е оставил стотици пациенти у нас без необходимите животоспасяващи и животоподдържащи лекарства. Сред лекарствата масово изкупувани от бандата са медикаментът за рак на гърдата \"Золадекс\", за ревматоиден артрит \"Хумира\", \"Енбрел\", както и медикаментът за болестта на ХОББ \"Спирива\". Разследване на \"Стандарт\" показва, че Мохамед върти схемите за незаконно придобиване на лекарства от аптеки и износът им в ЕС най-малко от 2014 г. През 2015 г. фирми на Амир Мохамед и други търговци на едро бяха изкупили незаконно от аптеки лекарства за 4,4 млн. лева. С Амир Мохамед са свързани и аптечни вериги, като фирмата \"Фалконс 2000\", регистрирана в Сливница, а една от аптеките се намира на столичната ул. \"Иван Асен II\".Седем лица са участвали в групата. Заедно с Амир Мохамед зад решетките са аптекари и лекари, изписвали с фалшиви документи лекарства. Най-финото престъпление, измислено от Амир е да внася оригинални лекарства на световни производители от Турция, които след като били преопаковани, отивали като паралелен износ в страните от Европейския съюз. Така чрез престъпната си схема Амир Мохамед успявал да вкара незаконно нерегистрирани илачи от страна извън ЕС, като на ппрактика е застрашавал и живота на европейските пациенти поради съмнителния произход на медикаментите. Цената на лекарствата в България са близо два пъти по-евтини отколкото на пазарите в Германия, Швеция, Великобритания. Това прави паралелния износ, който иначе е изцяло легален особено изкушаващ за търговия. В същото време заради незаконния износ на търговци като \"Чирита\" българските пациенти - най-вече болни от ревматоиден артрит, инсулинозавсими, както и раковоболни, остават без необходимите лекарства заради недостига им на пазара поради прекомерно големия им износ. \"Разследваме схемите, по които лекарства напускат аптеките към търговците на едро, както и изчезването им от българските болници\", съобщиха от Специализираната прокуратура. Държавата се опита да регулира износа през 2014 г., когато парламента прие промени в Закона за лекарствените средства и Изпълнителната агенция по лекарствата можеше да спира износ за ЕС, ако има съмнения, че пациентите у нас ще останат без илачи. Конституционният съд обаче отхвърли най-важните регулации. Така на практика ИАЛ е с вързани ръце. Групата на Амир Мохамед ще бъде обвинена за данъчни престъпления и пране на пари.", "date": "2017.12.04", "title": "Арабинът Амир Мохамед изнесъл в ЕС лекарства за 80 млн. лв."}
{"url": "http://www.novinite.bg/articles/153786/Razsledvat-otvlichane-na-43-godishna-jena-ot-Zlatarica", "text": "Служители на полицейското управление в Елена разследват отвличане на 43-годишна жена. Вчера сутринта в полицейското управление в Елена е получен сигнал от 46-годишен мъж от Златарица, който съобщил, че същата нощ в дома му са влезли четирима мъже, нанесли са му побой и са отвлекли жената, с която живеел на семейни начала. На местопроизшествието е извършен оглед. От проведените до момента действия по разследването е установено местонахождението на жената. Съпричастен към деянието е 46-годишен мъж от с. Светлен.Започнато е досъдебно производство. Работата по изясняване на случая продължава.", "date": "2017.12.04", "title": "Разследват отвличане на 43-годишна жена от Златарица"}
{"url": "http://www.novinite.bg/articles/153791/Razbiha-i-ograbiha-kluba-na-BSP-v-Krasno-selo", "text": "Клубът на БСП в столичния квартал \"Красно село\" е бил разбит и ограбен през нощта на събота срещу неделя, 2 срещу 3 декември.Клубът, в който се помещава Районният съвет на БСП в \"Красно село\", е на улица \"Пчела\" №27. През нощта срещу неделя бандити са нахлули в помещението и са откраднали два настолни компютъра, лаптоп, усилвателна уредба, принтер, микрофони и други по-дребни електронни уреди. В офиса на социалистите са били разбити и двете метални каси, в които имало документи. За това информира председателят на социалистите в столичния район и общински съветник Николай Николов.Според Николов полицаите са заявили, че е най-вероятно крадците да са търсили пари. \"От два месеца правим ремонт, сложихме нова дограма, от която всъщност крадците са влезли и в момента ремонтираме покрива. Клубът е и моя приемна като общински съветник и постоянно има хора. Предполагам, че ремонтните дейности и постоянният поток от хора са накарали крадците да си мислят, че държим много пари в клуба\", обясни Николов и допълни, че в офиса не се държат никакви пари, а в металните каси е имало единствено документи и партийни книжа.Освен разбитите врати крадците започнали да вандалстват - явно недоволни от малката плячка те започнали да рушат офиса на партията. Николов разпространи снимки, на които се виждат нарисувани обиди по адрес на БСП.Според Николов полицаите са се отзовали веднага на сигнала и за снели отпечатъци. Започнало е издирване по опис на открадната техника.Най-голямото притеснение на общинския съветник обаче е фактът, че в откраднатите компютри има данни и информация за членове на БСП. А районната организация в \"Красно село\" е една от най-големите в София, наброяваща над 750 души.\"Вече започваме да предупреждаваме нашите членове да бъдат внимателни относно съмнителни телефонни обаждания. Имаше и документи и информация относно казуси и проблеми на граждани, както и документи на Столична община\", обясни още Николов.Той обаче е категоричен, че това посегателство срещу БСП само ще мотивира гражданите и представителите на партията да работят още по-усърдно срещу несправедливостта и беззаконието в държавата.", "date": "2017.12.04", "title": "Разбиха и ограбиха клуба на БСП в \"Красно село\""}
{"url": "http://www.novinite.bg/articles/153780/Zadarjaha-jena-s-1300-hapcheta-ekstazi-v-Sofiya", "text": "\r\nЗадържана е 44-годишната А.С. от  за разпространение на наркотици. Специализираната полицейска операция е реализирана в събота от служители на сектор „Наркотици“ в ГД „Национална полиция“. В действията, осъществени под надзора на Софийската градска прокуратура, са участвали и служители на секторите „Издирване“ и „Разследване“ на главната дирекция, съобщиха от МВР.В хода на предприетите действия, на паркинга на голяма търговска верига в кв. „Младост“, в дамската чанта на А.С. били открити два плика с 1300 хапчета екстази.\r\n\r\nПо случая е образувано досъдебно производство по чл. 354 а, ал. 1 - за разпространение на наркотици. С постановление на прокуратурата А.С. е задържана за срок от 72 часа.\r\n", "date": "2017.12.04", "title": "Задържаха жена с 1300 хапчета екстази в София"}
{"url": "http://www.novinite.bg/articles/153804/Poiskaha-45-g-zatvor-za-momcheto-izritalo-jena-na-spirka-v-Burgas", "text": "Четири години и половина затвор поиска прокуратурата за Живко Кючуков, който в началото на месец май тази година изрита жена на автобусна спирка в Бургас.Процесът премина по съкратената процедура. Пред съда мъжът призна вината си за нападението срещу Виолета Караджова и се извини се. В съдебната зала обаче не успя да каже кое е довело до безпричинната му агресия.По време на досъдебното производство стана ясно, че биячът страда от шизофрения, но съдебно-психиатричната експертиза доказа, че е бил адекватен по време на нападението.", "date": "2017.12.04", "title": "Поискаха 4,5 г. затвор за момчето, изритало жена на спирка в Бургас"}
{"url": "http://www.novinite.bg/articles/153802/Zadarjaha-17-godishen-za-poboj-v-Asenovgrad", "text": "Полицията в Асеновград е задържала 17-годишен младеж за побой над друг тийнейджър.Изяснено е, че вчера, 3 декември, около 14 часа, младежът е нанесъл побой на 16-годишно момче. Побоят станал на оживено място, пред търговска верига в града.По случая е образувано бързо производство. Случаят е докладван на Районната прокуратура в Асеновград, съoбщи \"24 часа\".", "date": "2017.12.04", "title": "Задържаха 17-годишен за побой в Асеновград"}
{"url": "http://www.novinite.bg/articles/153805/Maj-prebi-i-ograbi-23-godishna-v-Yambol", "text": "20-годишен мъж преби и ограби своя позната в Ямбол.На 3 декември, неделя, около 18 часа, в Областната дирекция на МВР в Ямбол постъпва сигнал за нанесен побой пред жилищен блок в комплекс \"Златен рог\". Полицаите, които се отзовават на сигнала, намират 23-годишна жена, спрямо която е бил нанесен побой.Става ясно, че момичето е било пребито от неин познат, на 20-годишна възраст. Мъжът нанесъл няколко удара по лицето на жената и я съборил на земята. След това той отнел на сила телефона на потърпевшата.Очевидци на побоя и потърпевшата помогнали на полицаите за установяването на нападателя, вследствие на което той е бил задържан, съобщава \"24 часа\".Работата по случая продължава в рамките на образуваното досъдебно производство.", "date": "2017.12.04", "title": "Мъж преби и ограби 23-годишна в Ямбол"}
{"url": "http://www.novinite.bg/articles/153807/Pusnaha-pod-garanciya-inspektorite-ot-NAP-vzeli-podkup", "text": "Двамата служители на НАП, които бяха задържани с подкуп, излизат на свобода под гаранция, съобщава \"24 часа\".Сумата на гаранцията е 5000 лв. за всеки, реши Столичният градски съд.Припомняме, говорителят на главния прокурор Румяна Арнаудова обясни, че на 1 декември разследващи полицаи от ГД \"Национална полиция\" са извършили акция по сигнал от собственик на автосервиз в София. Мъжът сигнализирал, че инспектори от НАП искали подкуп, за да не му съставят акти за да го закрилят от други проверки.Инспекторите поискали първоначално 7000 лв., после 5000 лв. и накрая са получили 2000 лв.Арнаудова добави през почивните дни, че веднага са били поискани специални разузнавателни средства.Парите са били предварително белязани от органите на разследването и същите са открити у едно от двете претърсвани лица. По разпореждане на Софийска градска прокуратура е запечатано служебното им помещение, което се намира на ул. \"Аксаков\" 1.Самите обвиняеми отричат да имат вина. Адвокатите им наричат ситуацията \"провокация към подкуп\".", "date": "2017.12.04", "title": "Пуснаха под гаранция инспекторите от НАП, взели подкуп"}
{"url": "http://www.novinite.bg/articles/153769/Zemetresenie-razlyulya-centralnata-chast-na-Italiya", "text": "Земетресение с магнитуд 4,6 стана през нощта срещу понеделник в централната част на Италия съобщи Европейско-средиземноморският сеизмологичен център. Епицентърът на труса е на 120 км североизточно от Рим и на 32 км северно от Аквила. Огнището е на 2 км дълбочина. Засега няма данни за пострадали и щети. На 6 април 2009 г. Аквила и околностите й бяха ударени от земетресение с магнитуд 5,8 по Рихтер, в резултат на което загинаха около 300 души, а 1500 бяха ранени. В Италия средно се регистрират повече от две хиляди земетресения годишно, но магнитудът им рядко надхвърля 3. ", "date": "2017.12.04", "title": "Земетресение разлюля централната част на Италия"}
{"url": "http://www.novinite.bg/articles/153774/Vapreki-Brexit-Facebook-otkriva-noviya-si-ofis-v-London", "text": "Най-голямата в света социална мрежа Facebook ще открие новия си офис в Лондон днес (4 декември) и ще добави още 800 работни места в столицата на Великобритания през следващата година, с което подчертава ангажимента си към страната, въпреки че тя се подготвя за Brexit.Социалната мрежа съобщи, че повече от половината от хората, работещи в поделението ѝ в центъра на Лондон, ще се съсредоточат върху инженеринга, което ще направи от офиса ѝ там най-големият инженеринг център извън САЩ.Офисът също така ще бъде домакин на първия вътрешен инкубатор за стартъпи на Facebook, наречен LDN_LAB. Той е предназначен да помага за стартирането на британски цифрови бизнеси.Вицепрезидентът на социалната мрежа за Европа, Близкия Изток и Африка Никола Менделсон заяви, че Facebook е по-ангажиран от всякога към Великобритания и подкрепя растежа на иновативните стартиращи фирми в страната.\"Великолепната предприемаческа екосистема на Великобритания и международната репутация за високи постижения в областта на инженерните технологии я правят едно от най-добрите места в света за изграждане на технологични компании\", казва тя.„Изградили сме нашата компания тук - тази страна е огромна част от историята на Facebook през последното десетилетие и аз очаквам с нетърпение да продължим работата си, за да постигнем мисията ни да съберем света по-близо\", посочва тя.Новите работни места, които се случват 10 години след създаването на първия офис на Facebook в Лондон, ще доведат общия брой на британските служители на Facebook до повече от 2 300 до края на 2018 г.Facebook, заедно с други американски дигитални гиганти, включително Google и Amazon, не е възпрепятствана от експанзия в Лондон заради решението на Великобритания да напусне Европейския съюз.Социалната мрежа обяви създаването на новата си централа през миналата година, скоро след като Google обяви, че изгражда нов център в града, който ще може да побере повече от 7хил. служители като цяло.Новият офис на Facebook е в квартала Уест Енд на столицата, проектиран е от архитекта Франк Гери и ще побере инженери, разработчици, маркетингови и търговски екипи, работещи по продукти като Workplace - бизнес продукт, който бе създаден в Лондон. ", "date": "2017.12.04", "title": "Въпреки Brexit Facebook открива новия си офис в Лондон"}
{"url": "http://www.novinite.bg/articles/153776/Germaniya-predostavya-pari-na-migranti-da-se-varnat-v-rodinata-si", "text": "Мигранти, получили отказ на убежище в Германия, могат да кандидатстват за финансова помощ до 3000 евро, ако изберат да се върнат доброволно в страната си, съобщи днес германското вътрешно министерство, цитирано от ДПА.Семейства, връщащи се у дома, могат да кандидатстват за стоки и услуги на обща стойност до 3000 евро, а отделни лица могат да разчитат на стоки и услуги на стойност до 1000 евро в страната си, посочва министерството. Тези помощи са резултат от разширяването на съществуваща програма за подпомагане, която се прилага от февруари. \r\nПравителството се опитва да стимулира доброволното напускане на получили отказ кандидати за , след като през 2015 и 2016 г. в  пристигнаха близо 1 милион мигранти от страни като Сирия, Афганистан и Ирак, \r\n\"Ако решите да се възползвате от доброволното напускане до края на февруари, ще получите не само първоначална помощ, но и съдействие за разходите за жилище през първата година в страната, от която идвате\", отбеляза германският вътрешен министър Томас де Мезиер пред популярния в. \"Билд\".  ", "date": "2017.12.04", "title": "Германия предоставя пари на мигранти да се върнат в родината си"}
{"url": "http://www.novinite.bg/articles/153779/ES-reformira-obshtata-selskostopanska-politika", "text": "Опростени правила и по-гъвкав подход в общата селкостопанска политика ще гарантират, че тя ще постигне реално резултати и ще подпомага земеделските стопани, както и ще насърчава устойчивото развитие на селското стопанство в ЕС. Около това се обединиха експерти от ЕК .Инициативата на Брюксел е държавите членки да поемат по-голяма отговорност, когато решават как и къде да инвестират средствата си по линия на общата селскостопанска политика, за да постигне амбициозните общи цели, свързани с околната среда, изменението на климата и устойчивото развитие.Настоящата двустълбова структура се запазва, а чрез опростения и по-гъвкав подход ще бъдат набелязани подробни действия за постигане на целите, договорени на равнището на ЕС. Така всяка държава от ЕС ще разработи свой собствен стратегически план, одобрен от Комисията, в който ще определи как възнамерява да постигне целите.Вместо върху съответствието с изискванията, акцента ще бъде поставен по-скоро върху наблюдението на напредъка и гаранциите за това финансиранетода бъде насочено към постигане на конкретни резултати. Преминаването от общовалиден към индивидуализиран подход означава, че самата политика, както и въздействието й върху реалния живот ще бъдат по-близо до хората, които я прилагат на практика.Подкрепата за земеделските стопани ще продължи посредством системата за преките плащания. Изменението на климата и натискът върху природните ресурси ще продължат да оказват влияние върху селското стопанство и производството на храни.Бъдещето на ОСП следва да бъде отражение на по-амбициозни цели по отношение на ефективното използване на ресурсите, грижата за околната среда и действията в областта на климата. Промяната в ОСП включват насърчаване на използването на модерни технологии за подпомагане на стопаните по места и повишаване на прозрачността и сигурността на пазара.Акцент е поставен върху възможностите да се насърчават младите хора да започнат селскостопанска дейност.", "date": "2017.12.04", "title": "ЕС реформира общата селскостопанска политика"}
{"url": "http://www.novinite.bg/articles/153781/Shte-zapochnat-pregovori-za-targovskata-ramka-na-Brexit", "text": "В Брюксел британският премиер Тереза Мей ще се срещне с председателя на Европейската комисия Жан-Клод Юнкер и с председателя на Европейския съвет Доналд Туск. Основният въпрос е дали ще започна преговори за търговската рамка на Brexit. Според запознати с разговорите, през уикенда е постигнато съгласие по сметката на развода и правата на европейските граждани. ", "date": "2017.12.04", "title": "Ще започнат преговори за търговската рамка на Brexit"}
{"url": "http://www.novinite.bg/articles/153788/Maltijskata-policiya-arestuva-8-dushi-za-ubijstvoto-na-jurnalista", "text": "Малтийската полиция арестува 8 души във връзка с бомбения атентат, при който загина Дафне Галиция, която критикуваше правителството, информират БиБиСи и други медии.Галиция беше убита до дома й на 16 октомври. Нападението шокира малката страна. 53-годишната е известна с разследващата си журналистика и блог, в който обвиняваше топ политици на страната в корупция. Правителството предлага награда от 1 милион евро за предоставяне на информация.Международни експерти, включително от ФБР, помагат на малтийските власти при разследването на убийството. Малтийският премиер Джоузеф Мускат обяви, че полицията е арестувал 8 заподозрени за убийството на Галиция.Според него заподозрените са граждани на Малта, много от тях са с криминално минало. Мускат допълни, че в Марса, Буджиба и Зебуг полицията провежда акция.Не се разкриват подробности. Полицията ще разпита задържаните през следващите 48 часа.\r\n\r\n\r\n\r\n\r\n", "date": "2017.12.04", "title": "Малтийската полиция арестува 8 души за убийството на журналиста"}
{"url": "http://www.novinite.bg/articles/153777/SASht-Kitaj-i-Yujna-Koreya-sa-parvenci-po-razvitie-na-internet", "text": "\r\n разработи собствен индекс на глобалното развитие на интернет, става ясно от доклад на ската академия за киберпространство. Според комбинираното ниво на развитие първите три места са поделени от ,  и Южна Корея. Списъкът е затворен от Нигерия.Документът отбелязва, че системата за оценка има експериментален характер и се основава на статистически данни от различни източници - китайски и чуждестранни. Индексът включва 38 държави от 5 континента, където, според авторите на доклада, интернет е получил най-голямо развитие.\r\nАнализът е извършен, като са взети предвид следните параметри: инфраструктура, иновационен потенциал, общо развитие на индустрията, интернет приложения, киберсигурност и управление на интернет.\r\n\r\nОбщият брой на потребителите на интернет в света се е увеличил от 1 на 3,8 милиарда от 2005 г. насам, се казва още в доклада. Най-много от тях живеят в Азия (49,7%), но покритието в този регион е по-ниско от средното за света. Най-високата степен на покритие за фиксиран и мобилен интернет понастоящем се регистрира в Северна Америка и Европа.\r\n", "date": "2017.12.04", "title": "САЩ, Китай и Южна Корея са първенци по развитие на интернет"}
{"url": "http://www.novinite.bg/articles/153796/Ne-priznavajte-Jerusalim-za-stolica-na-Izrael-preduprediha-arabite-SASht", "text": "Йордания предупреди за \"тежки последици\", ако президентът на САЩ Доналд Тръмп реши да признае окупирания Йерусалим за столица на Израел, съобщава държавната медия, цитирана от АФП.Външният министър на Йордания Айман Сафади е заявил пред американския си колега Рекс Тилърсън по време на телефонен разговор, че е \"необходимо да се запази историческият и правен статут на Йерусалим и да се въздържат от решение, което има за цел промяна на статута\", отбелязва агенция \"Петра\".Вчера Джаред Къшнър, съветник на Доналд Тръмп, заяви, че президентът е близо до решение дали да признае Йерусалим за израелска столица.Палестинските лидери отчаяно лобират против подобно решение. Генералният секретар на Арабската лига Ахмед Абул Гейт предупреди, че ако се признае Йерусалим за израелска столица, това ще доведе само до фанатизъм и насилие, които ще сложат край на надеждите за мир.Сафади предупреди за \"тежки последици при решение да се признае Йерусалим за столица на Израел, като се има предвид специалният религиозен, исторически и национален статут на града не само за йорданците и палестинците, но и за арабите и целия мюсюлмански свят\".Той подчерта, че подобно решение на Вашингтон ще навреди на усилията на САЩ да възобновят преговорите за мир между Израел и палестинците, пояснявайки, че това ще \"тласне региона към по-голямо напрежение\".Сафади призова за свикване на извънредна среща на Арабската лига и на Организацията за ислямско сътрудничество.Днес Тръмп трябва да реши дали да отложи планове за преместване на американското посолство от Тел Авив в Йерусалим с още 6 месеца.Всеки президент на САЩ прави това от 1995 г.Според дипломати и наблюдатели Тръмп може да обяви по време на реч в сряда, че подкрепя Израел да определи Йерусалим за столица на еврейската страна.Статутът на Йерусалим е ключов казус в израелско-палестинския конфликт.", "date": "2017.12.04", "title": "Не признавайте Йерусалим за столица на Израел, предупредиха арабите САЩ"}
{"url": "http://www.novinite.bg/articles/153789/Ispanski-sad-ostavi-v-aresta-bivshi-lideri-na-Kataluniya", "text": "Върховният съд на Испания реши да освободи шестима каталунски политици под гаранция, но остави двама бивши лидери, пише вестник \"Паис\".Бившият вицепремиер Ориол Жункерас от Каталунска републиканска левица (ERC) и бившият министър на вътрешните работи Хоаким Форн ще останат в ареста, след като съдия Пабло Ларена реши, че има риск двамата да извършат същите престъпления, ако бъдат освободени.АФП съобщава, позовавайки се на съда, че общо в ареста остават Жункерас и други трима сепаратистки лидери.Задържаните оспорват, че ако не бъдат освободени, ще им бъдат нарушени правата да участват в политическия живот на региона.Жункерас и Форн са обвинени в бунт, противодържавна дейност и злоупотреба с обществени средства във връзка с опита да отделят Каталуния от Испания.Съдията постанови 100 000 евро гаранция за останалите шестима политици, които ще трябва да се явяват пред съдебните власти един път в седмицата.Решението ще повлияе на предизборната кампания в Каталуния, която официално започна от полунощ. Седем от арестуваните политици са кандидати в листите на сеператистки партии за вота на 21 декември.Очакваше се съдията да освободи цялата група от задържани в опит да се възстанови спокойствието в региона, след като администрацията на Каталуния беше свалена от правителството в Мадрид заради референдума и обявяването на региона за независим през октомври.Бившият каталунски лидер Карлес Пучдемон днес ще се яви пред съда в Белгия, където ще се опита да убеди съда да не го екстрадира в Испания. \r\n\r\n\r\n \r\n Пучдемон и други четирима души се преместиха в Брюксел, но въпреки това испанската прокуратура им повдигна обвинения в бунт, противодържавна дейност и злоупотреба с обществени средства. Те не искат да се връщат в Испания, докато не получат гаранции, че срещу тях ще се проведе честен, а не \"политически процес\". \r\n\r\n\r\n \r\n Не се очаква днес съдията да вземе решение.", "date": "2017.12.04", "title": "Испански съд остави в ареста бивши лидери на Каталуния"}
{"url": "http://www.novinite.bg/articles/153785/Bitkojnat-istinskata-prichina-za-uspeha", "text": "Експлозивното поскъпване на криптовалутата може да се обясни само с откриването на невероятно обещаващ източник на богатства. Или с надуването на балон.Биткойнът вече струва над 10 000 долара (в петък, 1 декември, курсът на криптовалутата бе на равнище от около 10 500 долара, след като федералният регулаторен орган в САЩ разреши търговията с биткойн фючърси, а на 3 декември следобед достигна исторически максимум от 11 800 долара - бел. ред.) 10 пъти повече, отколкото в началото на годината! Един такъв експлозивен скок може да се обясни само с откриването на невероятно обещаващ източник на богатства. Или с надуването на балон, от типа на балона с луковиците на лалета през 16-и век, акциите на компаниите от Мисисипи през 18-и и безразсъдния ентусиазъм за всичко, свързано с интернет, в края на 20-и.Първият мотив априори е изключен. Биткойнът, тази децентрализирана електронна валута, която циркулира в информационните мрежи, съществува от близо едно десетилетие. Никакъв голям пробив тази година не би оправдал един такъв стремителен растеж на цената. Вторият мотив би трябвало да е верният: биткойнът е ужасен балон, който ще се спука някой ден като всички други.Пет причиниИма въпреки това поне пет причини за това експлозивно поскъпване. Първата е привлекателността на новото. Не тази, която се появява при създаването на един продукт, а онази, която се развива след няколко години разпространение и прилича на своеобразен първи падеж. Подобно забавяне вече е ставало факт с интернет стойностите през 90-те години на 20-и век или с акциите на железопътните компании през 19-и.Втората причина е примамката на печалбата. При условие че на финансовите пазари облигациите не носят на практика никаква възвръщаемост и акциите изглеждат вече доста скъпи, много инвеститори и спестители логично изпитват желание да вложат малка част от своите пари в инвестиции, които ги карат да мечтаят.Третата причина, която се появи тази година, е успехът на т.нар. първоначални предлагания на валута (ICO) - тези набирания на капитали, при които акции от нов вид, дигитални жетони, са продавани в криптовалути като биткойна или етериума. Оттук следва и четвъртата причина: много силното търсене при една много тясна база на предлагане, по-малко от 200 милиарда долара - под една четвърт от стойността на Apple или паричната маса на една малка страна.Петата причина е от друго естество и не може да се измери: това е интензивното прибягване до биткойна при операции за измами или пране на пари.Зад тези причини обаче може би има шеста, по-дълбока. Това я възникването на един нов паричен ред, радикално различен от сегашния, установен преди хилядолетия. Сеченето на монети винаги е било отличителна черта на властта. През последните три века тази власт бе централизирана от държавите, които я повериха в ново време на централните банки.Дигиталното общество, в което навлизаме, обаче е организирано по много различен начин. Въпреки че имат незаменима роля, на държавите ще им е трудно да се съпротивляват на промените - вече виждаме това с повишаването на данъците, което дигиталните гиганти избягват някак твърде лесно. Конкуриращи се дигитални валути, с много видоизменена употреба, представляват несъмнено логичен компонент на този нов ред.Централните банки ще могат, разбира се, да емитират свои собствени електронни валути. Те обаче загубиха част от авторитета си през последните години, с неконвенционални политики, генерирайки огромни парични маси, за да се борят с последиците от световната финансова криза. Успехът на биткойна може би отразява, подобно на подема на цените на недвижимите имоти, едно бягство от парите на 21-и век. По БТА/\"Ле-з-еко\"", "date": "2017.12.04", "title": "Биткойнът - истинската причина за успеха"}
{"url": "http://www.novinite.bg/articles/153797/ES-i-NATO-obmenyat-informaciya-za-kiberataki-v-realno-vreme", "text": "Европейският съюз и НАТО вече установиха обмен на информация за кибератаки в реално време, заяви генералният секретар на НАТО Йенс Столтенберг на пресконференция преди срещата на външните министри на страните от Алианса в Брюксел на 5 и 6 декември.„Вече установихме обмен на информация с ЕС за кибератаките. Вече обменяме данни за атаки в реално време”, посочи генералният секретар.Столтенберг подчерта, че темата ще бъде обсъждана на отделна среща на първите дипломати на страните от НАТО с участието на върховния представител на ЕС по външните работи и политиката на сигурност Федерика Могерини.  ", "date": "2017.12.04", "title": "ЕС и НАТО обменят информация за кибератаки в реално време"}
{"url": "http://www.novinite.bg/articles/153801/Putin-podpisa-ukaz-za-chujdestrannite-agenti", "text": "Руският президент Владимир Путин подписа указ, с който възложи на руското правосъдно министерство да води регистър на чуждестранните медии, изпълняващи функциите на чуждестранни агенти. Документът е с дата 2 декември, публикуван е на интернет-портала за правна информация, съобщи newsru.comВ съответствие с текста на заповедта, Министерството на правосъдието \"създава процедура за прилагане на чуждестранните медии, изпълняващи функциите на чужд агент, според разпоредбите на Федералния закон от 12 януари 1996 г.\". Той е за нетърговски организации и цели \"регулиране на правния статут на организация с нестопанска цел, която изпълнява функциите на чуждестранен агент\".Също така, според документа, Министерството \"поддържа регистър на чуждестранните медии, изпълняващи функциите на чуждестранен агент, включително вземане на решение за включване в него на изключените чуждестранни медии\".На 25 ноември Путин подписа закон, който разпорежда статута на чуждестранните агенти за средствата за масова информация, работещи в Русия. Законопроектът без проблем премина всички четения в парламента. Държавната дума на 15 ноември уверено прие поправки на второ и трето четене, а гласуването в Съвета на Федерациите на 22 ноември бе почти единодушно - само един сенатор се въздържа.По данни на пресата, руското правосъдно министерство вече предупреди редица медии за приетите поправки и за това, че може да бъдат разпространени нови правила. Както се съобщава, информирани са радио \"Свободна Европа\" (радио \"Свобода\", телевизия \"Настоящее время\", проект на Руската служба на радио \"Свободна Европа\"/радио \"Свобода\" и \"Гласът на Америка\", \"Фактограф\", регионалните проекти на радио \"Свобода\", \"Крым.Реалии\", \"Сибирь.Реалии\", \"Idel.Реалии\" и \"Кавказ.Реалии\".Разработените норми са ответни мерки на искането от правосъдното министерство на САЩ и RT America - американския филиал на руската телевизионна компания - регистрирана в качеството на чуждестранен агент в САЩ.По-късно кореспондентите на телевизия RT бяха лишени от акредитация за конгреса на САЩ. В Държавната дума решиха да действат огледално и предложиха да се забрани на американски журналисти да посещават долната камара на руския парламент. \r\n\r\n\r\n \r\n Газета.ру припомня, че по-рано бе съобщено, че в Латвия има предложение руските медии да бъдат със статут на чуждестранни агенти.", "date": "2017.12.04", "title": "Путин подписа указ за чуждестранните агенти"}
{"url": "http://www.novinite.bg/articles/153768/Sedmicata-zapochva-sas-snyag", "text": "Днес вятърът в цялата страната ще се ориентира от северозапад, ще се усили и температурите навсякъде ще се понижат. Максималните ще са между 3° и 8°, в югоизточните райони - малко по-високи. На места, главно в Източна България ще превали слаб дъжд, а в западните планински райони и Предбалкана, с понижението на температурите – слаб сняг. От северозапад преваляванията бързо ще спрат, а облачността временно ще се разкъса и намалее.Атмосферното налягане ще се повишава и ще е по-високо от средното за декември.В планините ще е облачно с валежи от сняг. Ще духа умерен до силен северозападен вятър. Максималната температура на 1200 метра ще е около 3°, на 2000 метра - около минус 4°.По Черноморието ще е облачно със слаби валежи от дъжд. Ще духа до умерен северозападен вятър. Максималните температури ще са 8°-10°. Температурата на морската вода е 12°-13°. Вълнението на морето ще бъде е 1-2 бала.", "date": "2017.12.04", "title": "Седмицата започва със сняг"}
{"url": "http://www.novinite.bg/articles/153771/Normalizirana-e-obstanovkata-v-oblastite-zasegnati-ot-obilni-valeji", "text": "Нормализирана е обстановката в областите, засегнати от обилни валежи. Това е информация на Главна дирекция \"Пожарна безопасност и защита на населението\" към 8.00 ч., съобщиха от пресцентъра на Министерството на вътрешните работи (МВР). Продължава обявеното частично бедствено положение за община Кюстендил. Нивото на р. Бистрица се понижава, няма застрашени и бедстващи хора. Нормализирана е и ситуацията в Перник, София град, Смолян. Продължава обявеното бедствено положение на територията на цялата община Смолян и частично бедствено положение за община Девин. Водните количества в язовирите, микроязовирите и хвостохранилищата са в норми. Водите в речните корита са повишени, но няма преливане на водоеми и няма застрашени и бедстващи хора. И на територията на област Монтана няма застрашени и бедстващи хора, а обстановката е нормализирана. Валежите са спрели, създадена организация за ежечасно наблюдение на критичните участъци на реки и язовири. Ежечасно се наблюдават критичните участъци на реки и язовири в област Кюстендил.", "date": "2017.12.04", "title": "Нормализирана е обстановката в областите, засегнати от обилни валежи"}
{"url": "http://www.novinite.bg/articles/153772/295-l-kv-m-sa-se-izsipali-za-tri-dni-v-Yujnite-Rodopi", "text": "„Най-много валя в Южните Родопи. 295 л/кв. м. дъжд се е изсипал общо за три дни. Станция Кирково е измерила най-голямо количество валеж. В началото валежите бяха по-обилни в Западна България, като постепенно се преместиха към източната част на страната – към Сливен, Елена, Велико Търново”, заяви за „Здравей, България” синоптикът от БАН Анастасия Кирилова.По думите й засега я рано да се прогнозира дали над страната ни ще премине още един мощен циклон като „Филип”.„Снежна покривка няма да се образува. Дори за кратко да се образува такава, тя бързо ще се стопи, защото температурите са над нула градуса”, добави Анастасия Кирилова. ", "date": "2017.12.04", "title": "295 л/кв. м. са се изсипали за три дни в Южните Родопи"}
{"url": "http://www.novinite.bg/articles/153784/Vazrastna-jena-pochina-pri-pojar-v-Smolyan", "text": "Възрастна жена е починала при пожар в Смолян. 90-годишната жена е била намерена мъртва след подаден сигнал, съобщи \"24 часа\".Инцидентът е станал на улица \"Паисий Хилендарски\" в областния град. След като получили сигнал, пожарникарите започнали действия по гасенето на пожара, когато установили, че в апартамента има починала жена.При пожара е унищожено домашно имущество. Огнеборците успели да предотвратят по-големи щети по жилищната сграда.На мястото на инцидента е извършен и оглед от дежурна оперативна група при Облатната дирекция на МВР в Смолян.Причината за възникване на пожара е в процес на изясняване. Тялото на починалата е транспортирано за извършване на аутопсия в МБАЛ - Смолян. По случая е образувано досъдебно производство.", "date": "2017.12.04", "title": "Възрастна жена почина при пожар в Смолян"}
{"url": "http://www.novinite.bg/articles/153798/Shvejcariya-podgotvi-nacionalen-plan-sreshtu-ekstremizma", "text": "Швейцария публикува национален план за предотвратяване на екстремизъм, включително обучение на учители и треньори за разпознаване на предупредителни знаци и повторно интегриране на вече радикализирани хора, съобщава \"Ройтерс\".Досега в Швейцария не е имало атаки, като тези в съседна Германия и Франция, но швейцарската разузнавателна служба е коментирала още миналата година, че проследява 550 души, считани за потенциален риск за Швейцария като част от своята \"програма за наблюдение на джихад\".Миналия месец швейцарската и френската полиция арестуваха 10 души в рамките на трансгранична антитерористична акция. През последните 14 месеца Швейцария разработва нов план за действие, който включва 26 мерки за по-добро противодействие на заплахи.Правителството е заделило 5 милиона швейцарски франка за подпомагане на програмата в продължение на пет години, въпреки че официални лица коментират, че основната отговорност за изпълнението на програмите е на местно, а не на федерално ниво.\"Ако искате да спрете тероризма, не можете да чакате, докато почука на вашата врата и полицията трябва да предприема действия, трябва да се справите много по-рано\", коментира министърът на правосъдието Симонета Сомаруга на пресконференция.\"Ако искаме да постигнем нещо, трябва да предотвратим радикализацията на хората по такъв начин, че да не прибягват до насилие и да се превърнат в терористи\", обясни тя.Неутрална Швейцария не е участвала във войните в Близкия изток, но има опасения, че вътрешни политики могат да поставят страната в полезрението на екстремистите. Избирателите през 2009 г. забраниха изграждането на нови минарета, а италианският кантон Тичино забрани да се покриват лица. Подготвя се и национален референдум за забрана на бурките.Планът за действие е и във връзка с отделни усилия на Берн за затягане на законите за борба с тероризма, което би могло да утежни присъдите за хора, които подкрепят насилствения екстремизъм и да засили сътрудничеството с разузнавателни служби на други страни.", "date": "2017.12.04", "title": "Швейцария подготви национален план срещу екстремизма"}
{"url": "http://www.novinite.bg/articles/153803/Amerikanskata-voenna-agenciya-investira-v-genno-injenerstvo-sreshtu-malariya", "text": "Американската военна агенция е инвестирала 100 млн. долара в изследването и създаването на генетични технологии, които биха могли да унищожат маларийните комари, инвазивните гризачи и други видове,съобщава \"Гардиън\". Британският всекидневник се позовава на електронните съобщения, публикувани от агенцията съгласно правилата за свобода на информацията.Документите сочат, че американската тайна агенция \"Advanced Defense Research Projects\" (ДАРПА) се е превърнала в най-големия в света инвеститор в изследването за \"генното задвижване\". Това ще предизвика напрежение преди срещата на експертната комисия на ООН в Монреал, която започва във вторник.Конвенцията на ООН за биологичното разнообразие (КБР) обсъжда дали да наложи мораториум върху генното изследване през следващата година. Няколко южни страни се опасяват от възможно военно приложение.Дипломати от ООН смятат, че публикуването на информация по тази тема ще влоши още повече отношението на страните към генното инженерство. \"Много страни [ще] имат опасения, когато тази технология идва от американска агенция за военни науки\", обяснява дипломат от ООН.Най-сериозните опасения са, че използването на технологиите за генетично унищожаване се използват за биологични оръжия. Американската агенция обаче изтъква, че изследвания са насочени изцяло към борба и ликвидиране на вредителите.Инструментите,, които се използват за редактиране на гени, като например Crispr-Cas9, работят чрез синтетична рибонуклеинова киселина (РНК), за да се вмъкнат в ДНК нишките и след това да променят или премахнат целевите черти. Така би могло, например, да се \"изкриви\" половото съотношение на комарите, за да унищожат ефективно маларийните популации.Някои експерти на ООН, обаче, се тревожат за непредвидени последици. Пред \"Гардиън\" експерт заяви, че подобна технология може да е в състояние да премахне вирусите или дори цялата популация на комарите, но това може да има и екологични последици за видовете, които зависят от тях.", "date": "2017.12.04", "title": "Американската военна агенция инвестира в генно инженерство срещу малария"}
{"url": "http://www.novinite.bg/articles/153790/Izplashtat-pensiite-ot-7-do-20-dekemvri", "text": "Изплащането на пенсиите и допълнителните суми към тях започва на 7 декември, четвъртък, и ще продължи до 20 декември, сряда, включително, информира Националният осигурителен институт (НОИ).Заедно с пенсиите ще бъде изплатена и еднократна допълнителна сума в размер на 40,00 лв. на всички пенсионери, на които пенсията или сборът от пенсиите заедно с добавките и компенсациите към тях за месец декември 2017 г. е в размер до 321 лв. включително. Изплащането на сумите чрез пощенските станции ще бъдe извършено съобразно изготвен график, който ще бъде предварително обявен във всяка една от тях.Преводите на декемврийските пенсии по сметките на пенсионерите, които получават парите си по банков път, ще бъдат извършени на 7 декември 2017 г.", "date": "2017.12.04", "title": "Изплащат пенсиите от 7 до 20 декември"}
{"url": "http://www.novinite.bg/articles/153795/Balgarinat-pie-vse-po-malko", "text": "България е сред страните от ЕС с най-голямо намаление на консумацията на алкохол за 10-те години между 2006-а и 2016-а. У нас, в Латвия и Финландия спадът на разходите за алкохол е с 0.5%. Трите страни са на второ място след Литва, където през 2006 г. за алкохол са отивали 5.2% от общите разходи за потребление, показват данни на Евростат.Обратната тенденция се наблюдава в Кипър и Чехия, където се пие все повече. Двете страни са с най-голям ръст в ЕС - 0.4%. В Кипър разходите за алкохол са се увеличили от 1.6% на 2% от общите, а в Чехия - от 3.2% на 3.6%.Миналата година европейците са похарчили 130 милиарда долара за алкохол или 1.6% от общите им разходи за потребление. Средно на един жител на ЕС се падат по повече от 250 евро, като това не включва платеното в ресторанти и хотели.Сравнението по пера показва, че годишните разходи на домакинствата за алкохол са приблизително равни на тези за здраве, както и че те са малко над вложените в образование.На ниво ЕС най-много алкохол се купува в трите прибалтийските републики в Съюза. В Естония харчат за алкохол 5.6% от общите си разходи, в Латвия - 4.8%, а в Литва - 4.2%. Следват ги Чехия и Полша с по 3.6 на сто, Унгария и Финландия (по 2.9%)В противоположния край с най-малки разходи за алкохол са Испания (0.8%) и Италия (0.9%), пред Австрия (1.3%), Португалия (1.4%) и Германия (1.5%).България е в \"златната среда\" с 1.6% - средното за ЕС, заедно с Белгия и Великобритания.", "date": "2017.12.04", "title": "Българинът пие все по-малко"}
{"url": "http://www.novinite.bg/articles/153800/Otkriha-24-deca-vlezli-po-vtoriya-nachin-v-detska-gradina", "text": "Серия от нарушения в организацията на работата и приема на деца в Детска градина 164 „Зорница“ (Горна баня) са констатирани при проверки извършени от дирекция „Образование“ на Столична община и администрацията на район „Овча купел“. Проверките са извършени по жалби от служители на детската градина и сигнали от граждани. Проверките са констатирали нарушение на Наредбата за прием на деца в общинските детски градини на територия на Столична община. Установено е, че за 24 деца липсват кандидатури в информационната системата за обслужване на детските заведение на Столична община, през която се извършва кандидатстването, но те фигурират в списъците на Националната електронна информационна система за предучилищно образование и в дневниците на групите.Проверката е констатирала още разминаване в датите на класиране на някои деца и датите, от които те са записани в дневниците и посещават детската градина.  Проверките са констатирали още нарушения в организацията на допълнителните образователни дейности. Установено е, че децата са посещавали спортни занятия извън детската градина без сключен договор между детското заведение и спортния клуб и без заповед на директора, като таксите за посещенията са събирани от педагогическия персонал.Констатирани са още нарушения на Кодекса на труда, Наредба 12 за статута и професионалното развитие на учителите, Наредбата за медицинската експертиза и предписанията на болничния лист, Наредбата за командировките в страната и Постановление 374 от 2016 за изпълнението на бюджета на България за 2017 г., които касаят работата на педагогическия персонал и извършването на административна дейност.Във връзка с констатираните нарушение на директора на детска градина 164 „Зорница“ е образувано дисциплинарно производство. Очаква се комисията да предложи дисциплинарно наказание.  ", "date": "2017.12.04", "title": "Откриха 24 деца, влезли по втория начин в детска градина"}
{"url": "http://www.novinite.bg/articles/153792/Saobshteniyata-za-mestni-danaci-v-Sofiya-moje-da-se-poluchavat-po-imejl", "text": "Столична община напомня на клиентите си, че могат да получават информацията за данъчните им задължения по електронен път.Собствениците на недвижими имоти, които не искат информацията за данъчните им задължения да минават през пощенски или други разпространители, трябва да подадат заявления. Заявлението представлява отказ от хартиено съобщение за дължими местни данъци и такси. Нужно е да се посочи актуален имейл адрес, на който да се получава същата информация по електронен път.За да влезе в сила за догодина, заявлението трябва да бъде подадено до 12 януари 2018 г. Това може да бъде направено в някой от 22-та районни отдела на дирекция \"Общински приходи\" в София.При промяна на електронната поща е необходимо да се подаде ново заявление в данъчната служба.Собствениците на имоти в София могат да се откажат от получаването на съобщения изобщо. Тогава те трябва да проверяват сами какви местни данъци и такси дължат. Това става на място в районните отдели на \"Общински приходи\", както и по електронен път с въвеждане на ПИН -код през е-страницата на Столична община. Възможно е и плащане на задълженията онлайн.Кодът за вход може да се получи във всеки от районните данъчни отдели срещу представяне на документ за самоличност.", "date": "2017.12.04", "title": "Съобщенията за местни данъци в София може да се получават по имейл"}
{"url": "http://www.novinite.bg/articles/153806/Ucheni-ot-BAN-iskat-lichna-sreshta-s-Borisov", "text": "Учените от Българската академия на науките (БАН) настояват за среща с премиера Бойко Борисов.Председателят на Общото събрание на БАН проф. Евелина Славчева заяви пред БНР, че следващата стъпка в протеста на учените е настояването за среща с министър-председателя Бойко Борисов. \"Избрана е контактна група. Подготвяме писмо до премиера\", заяви Славчева.По думите на Славчева Общото събрание на БАН е заседавало повече от 3 часа. На заседанието са обсъдени мерките, които учените ще предприемат за протеста срещу \"ликвидационната\" бюджетна субсидия за БАН, заложена в Държавния бюджет за 2018 г.Според Славчева мерките, приети от учените, имат три непосредствени цели. Първата цел - увеличаване на бюджетната субсидия на БАН с 38 млн. лв. Втората цел - увеличаване на стипендиите за докторанти до размер една и половина минимална работна заплата. Третата цел - целево финансиране на БАН, съгласно оценките на комисията към Министерството на образованието и науката.Славчева посочи и че в има доста голямо разминаване при разбирането на това какво всъщност покрива субсидията на БАН. \"Черните знамена на сградата на БАН още са спуснати. Имаме подробен план за действие\", допълни тя.", "date": "2017.12.04", "title": "Учени от БАН искат лична среща с Борисов"}
{"url": "http://www.novinite.bg/articles/153775/Hranite-na-edro-s-parvi-spad-ot-septemvri", "text": "Индексът на тържищните  /ИТЦ/, който отразява цените на хранителните стоки на едро, се понижи тази седмица с 0,69 , до 1,446 пункта, отчита Държавната комисия по стоковите борси и тържищата /ДКСБТ/.ИТЦ се понижава за първи  от 21 септември, когато беше 1,332, и за малко повече от два месеца се повиши с 9,3 на сто.Оранжерийните домати се продават по 1,89 лева за килограм. Оранжерийните краставици поскъпват с 0,4 на сто, до 2,40 лева средно за килограм. Картофите се търгуват по 0,58 лева за килограм на едро, морковите - по 0,67 лева за килограм, а зелето - по 0,55 лв./кг на едро. Зелените чушки поевтиняват с 3,3 на сто, до 1,33 лв./кг, а  на червените чушки е 1,88 лева за килограм.Ябълките се продават по 1,25 лв./кг. Цената на лимоните се повишава с 4,4 процента, до 2,39 лева. Портокалите поевтиняват с 1,4 на сто, до 1,40 лева за килограм на едро. Мандарините се продават по 1,68 лв./кг.Кравето сирене поскъпва с 0,7 на сто и се продава по 6,15 лв./кг; кашкавалът, тип \"Витоша\", се търгува по 10,32 лв./кг. Олиото се купува по 1,96 лева за литър. Каймата се търгува по 4,60 лева за килограм. Цената на пакетче краве масло от 125 грама се понижава с 0,9 на сто, до 2,33 лева за брой. Скумрията поевтинява с 2,3 на сто и се продава по 3,75 лева за килограм. Пилешкото замразено месо поскъпва с 0,8 на сто и се предлага за 3,78 лева за килограм на едро. Захарта поевтинява с 0,7 на сто и се търгува по 1,33 лв./кг. Брашното, тип \"500\", се продава по 0,78 лева за килограм. Зрелият фасул се купува средно по 3,30 лв./кг. Яйцата се продават по 0,30 лева за брой на едро в края на седмицата.   ", "date": "2017.12.04", "title": "Храните на едро с първи спад от септември"}
{"url": "http://www.novinite.bg/articles/153799/Bedstvenoto-polojenie-v-Smolyan-e-otmeneno", "text": "От 13 часа бедственото положение в община Смолян вече е премахнато. Това стана ясно по думите на кмета на общината Николай Мелемов на пресконференция.Частично бедствено положение остава в селата от Арденското корито, както и в село Горово и в района на село Мугла, съобщи \"24 часа\".\"Бяхме в готовност за очакваните дъждове и за това помага опита от минали бедствия. Не допуснахме преливане на река Черна в чертите на града, на две места се наложи да направим диги с чували с пясък, в Арда и Смилян също имаше диги\", припомни Мелемов и добави, че пътят към село Мугла е пострадал при бедствието. Разчистването на пътя може да отнеме няколко дни.\"Има голямо свлачище, по което се работи. На много места може да се активизират нови свлачища по това направление и ще се водят разговори за финансиране. С малко пари там нищо няма да стане. За 30 км от Смолян до Мугла на 100 места се пускаше вода от скатовете. Много водостоци трябва да се правят, пътят трябва да е здрав там, дори и да не е асфалтиран\", посочи още кметът.Стана ясно и че вследствие на обилните валежи и снеготопене са се образували много малки свлачища в селата Гела, Стикъл, Арда, Киселчово, Тикале, Требище и други. Пътят за Киселчово вече е проходим за високопроходими машини и навсякъде продължава работата по отстраняване на щетите.По думите на Мелемов все още е рано да се прецени на каква стойност възлизат щетите от бедствието.Припомняме, по-рано днес областният управител на Смолян Владимир Гърбелов заяви, че в района няма бедстващи хора. \"Нивото на реките в цялата област спаднаха. Нямаме бедстващи жители. Очакваме днес да се отвори пътят за Мугла, тъй като там имаше голямо срутище. Днес ще бъде събран отново щаба, за да бъдат взети допълнителни мерки. Очаквам днес да бъде отменено бедственото положение в Девин\", обясно той. Припомняме, през целия уикенд ситуацията в областта беше много напрегната заради проливните дъждове, рязкото покачване нивото на реките Черна и Бяла и прелелите дерета.", "date": "2017.12.04", "title": "Бедственото положение в Смолян е отменено"}
{"url": "http://www.novinite.bg/articles/153793/Shoforka-popadnala-v-ezero-sledvajki-tabelka-za-Kubratovo", "text": "Нова указателна табела с надпис: \"Кубратово\" довела шофьорка с 18-годишен стаж зад волана в езеро. Пътувайки по Северната скоростна тангента в посока Кубратово, жената влязла в отбивката, където имало осветен път с маркировка и мантинела, показва репортаж на Нова телевизия.Много бързо автомобилът се оказал във вода и станал неуправляем. Жената пътувала с детето си. За метри водата се оказала над коляното, а подводни \"рифове\" нанесли непоправими щети.\"Пътувах по Северната тангента на София, завих на табелка \"Кубратово\". Исках да отида при мои приятели, но се озовах по средата на малко езерце. Вече нямам кола\", разказа потърпевшата.", "date": "2017.12.04", "title": "Шофьорка попаднала в \"езеро\", следвайки табелка за Кубратово"}
{"url": "http://www.novinite.bg/articles/153773/Biser-Petkov-Prez-2018-g-poveche-semejstva-shte-poluchavat-detski", "text": "Повече семейства получават детски надбавки. Това обяви в ефира на БНТ социалният министър Бисер Петков. Приблизително 20 хил. семейства повече получават надбавки следващата година. Министърът коментира, че тези плащания не са увеличени драстично в Бюджет 2018 г., за сметка на това е увеличен броят на хората, които ползват детски. Вдигната е и минималната сума за хората, които могат да получават детски от 400 на 450 лв. Идеята е член на семейството с доход 400-500 лв да получава семейни добавки в размер на 80% от пълната сума.Министърът обясни, че се гони резултат, при който 4-членно семейство, от което и двамата възрастни получават заплати около средната, да може да получава социални надбавки.Относно високата безработица Петков обясни, че е разделена на три групи. Сезонни работници; млади, които нито учат, нито работят; хора издържани от близки в чужбина.\"Към всяка една група трябва да се подходи индивидуалност. До 2020 г. ще работи програма за насърчаването на тези хора да запознат работа\", изтъкна министър Петков.По мнение на министъра тези хора се явяват целева група, към която Министерството на труда ще се насочи.Социалният министър обясни още, че БВП расте отнесено към разходите, вписани по бюджет по социалните въпроси.Министърът на труда и социалната политика увери, че работниците ще бъдат защитени. По негово мнение ситуацията се драматизира излишно. \"Аз мога да ви уверя, че Изпълнителната агенция \"Главна инспекция по труда\" ще направи всичко възможно да защити работниците и служителите, а решението дали ще има облагателен срок за заплати е в ръцете на народните представители\", изтъкна Петков.Срокът след прекратяването на отношенията между работодатели и работници се удължава в законопроекта.Социалният министър обясни още, че БВП расте отнесено към разходите, вписани по бюджет по социалните въпроси.Петков похвали и работата по пенсионното осигуряване. Той информира, че заявление за получаване на пенсия вече може да бъде подавано и по електронен път. По думите му от 2019 г. ще има преизчисляване на пенсиите. Така най-общо пенсията ще зсе изчислява за дохода, получен след 1997 г.", "date": "2017.12.04", "title": "Бисер Петков: През 2018 г. повече семейства ще получават детски"}
{"url": "http://www.novinite.bg/articles/153787/Kazusat-s-carskite-imoti-na-izhodna-poziciya", "text": "Казусът с царските имоти - на изходна позиция. Няма как фамилията на Симеон Сакскобургготски да получи дворците и горите, за които претендира, без за се приеме специален закон по темата.Това се казва в дългоочакваното становище на Министерството на правосъдието. Припомняме, че миналата седмица стана ясно, че има проект на закон, с който евентуално да бъдат върнати на Симеон Сакскобургготски двореца \"Врана\" и \"Царска Бистрица\".Бившият премиер вече загуби чифлика \"Кричим\", хижата \"Саръгьол\" и къщата в Ситняково. Делата за тези имоти вече приключиха на всички инстанции в полза на държавата.", "date": "2017.12.04", "title": "Казусът с царските имоти - на изходна позиция"}
{"url": "http://www.novinite.bg/articles/153770/Carkvata-pochita-Sveta-Varvara", "text": "На 4 декември почитаме Света Великомъченица Варвара. Света Варвара е християнска великомъченица, родена в края на 3 век и починала през 305 или 306 г. Паметта й се почита както в православната църква, така и в католическата на 4 декември. В православието Св. Варвара се счита за покровителка на починалите от внезапна смърт - които са нямали време да се покаят и причестят. В Полша денят на Св. Варвара е един от най-уважаваните празници, обявен е и за Ден на миньора, тъй като светицата се счита за покровителка на миньорите. Света Варвара е родена в семейството на аристократ - езичник от Илиопол (Мала Азия). Последното проучване на богослова Венцислав Каравълчев обаче показва, че Св. Варвара е родена в с. Елешница- Разложко (Югозападна България), което в древността също се е наричало Илиопол. Отличавала се е с особена и впечатляваща красота. Ревнивият баща я затваря в кула - далеч от похотливи очи. През времето, когато е била затворена, Варвара изучава външния свят от прозореца и има много време да размишлява за Бога. Когато баща й разрешава да излиза, за да си намери жених и да се омъжи, Варвара се запознава с християни и приема свето кръщение. Скоро момичето трябвало да отстоява избора си пред управителя на града, след като баща й се отрекъл от нея, заради християнските й убеждения. След като били изчерпани всички средства за убеждаването й да се върне към почитанието на езическите богове, останал изборът на живот и смърт, пред който момичето трябвало да се изправи. На заплахите на управителя тя отговорила: \"Славя моя Бог и съм готова да стана жертва за Неговото име...! Когато бащата научава, че дъщеря му е станала християнка, той нарежда да я бичуват и получава съгласието на управителя на града Мартиан да я осъди на смърт. По нареждане на бащата Варвара е обезглавена. През 6 век мощите на Света Варвара са пренесени в Константинопол. У нас празникът се е почитал сред народа с преплитане на езическите и християнските обичаи. В някои райони на страната Света Варвара се е считала за покровителка на децата от болести, по-специално от дребна шарка, и хората я наричали \"Баба Шарка\". Жените месели и раздавали за здраве \"къпани\" питки (омесеното тесто първо се вари, докато изплува на повърхността, а после се оформя на питка и изпича). Питките се намазват с мед за омилостивяване на светицата и \"баба Шарка\". В Добруджа, вечерта срещу празника приготвят трапеза за \"баба Шарка\", на която поставят паничка с мед, медена питка, съд с вода и пешкир. В Западна България на празника деца палят огън на кръстопът, на който варят леща и изяждат по няколко зрънца. След това прескачат по три пъти огъня и вземат по една главня от него. Лещата и главнята се пазят като лекарство против дребна шарка. Друг обичай е да се вари боб и да се слагат по няколко зърна на коляното на детето и то да ги изяде без ръце. В други райони Света Варвара се почитала като покровителка на домашните птици. Празникът се наричал още Женска Коледа, тъй като девойките се пременяли, обикаляли домовете и пеели песни за здраве. В някои краища Св. Варвара е приета и за покровителка на домашните птици. Също така в отделни региони от рано сутринта по къщите обикалят дружини от девойки, облечени с нови дрехи. Те благославят стопаните и пеят обредни песни за здраве и плодородие. Момите се наричат варварки, а самият празник - женска Коледа, защото в него участват само момичета. Някъде три, пет или седем деца отиват на бунището като носят на гърба си дърва и боб. Там те го варят и го оставят \"за баба Шарка\". За здраве и за омилостивяване на болестите жените месят пресни погачи, приготвят и обредно вариво и го раздават. Празникът е неделим от комплекса Сава и Никулден, както и от предхождащия го Андреевден. Този ден е имал и гадателна насоченост в обичаите - по седенките се извършвали гадания коя девойка за кой момък ще се омъжи. В българския фолклор, за обичаите съпътстващи празниците на Света Варвара, Свети Сава (5 декември) и Свети Никола (6 декември) има поговорка: \"Варвара вари, Сава пече, Никола гости посреща\". Имен ден празнуват Барбара, Варвара, Варвардан.", "date": "2017.12.04", "title": "Църквата почита Света Варвара"}
{"url": "http://www.novinite.bg/articles/153783/Abonati-na-Toplofikaciya-Sofiya-sas-samneniya-za-zavisheni-smetki", "text": "В разгара на отоплителния сезон абонати на \"Топлофикация София\" се оплакаха, че са получили високи сметки. Според тях топлинното дружество им е начислило двойни сметки в сравнение с миналата година по същото време. От \"Топлофикация\" обаче оправдаха сумите с нов метод, по който изчисляват сградната инсталация в блока. Блок 119 е един от високите в столичния квартал \"Лозенец\". В 20-те етажа живеят толкова хора, колкото в едно малко село. От няколко седмици основният проблем за обитателите му е октомврийската сметка за парно, показа БНТ.  \"За пореден път и тази година \"Топлофикация\" на изненадаха. В изравнителните сметки се получиха, допълнителни разходи за уреди, без измервателни уреди върху тях. Като \"Топлофикация\" искат да ни кажат, че тези тръби, които минават, половината от тях изведнъж са станали на радиатори\", разказва Драгомир Стефанов, който живее в блока. За да стига бързо топлата вода до последният 20-ти етаж, и в този блок има два кръга инсталация. Първият обслужва живеещите до 8 етаж. До там през всеки апартамент преминават 4 тръби. От 8-ия до последния етаж обаче тръбите са две. Те захранват втория кръг. До тази година всички в блока получавали еднакви сметки за сградната инсталация. С новия отоплителен сезон нещата се променят. На абонатите до 8 етаж им е начислена двойна такса сградна инсталация заради повечето тръби. Във месечната фактура е отбелязано като \"отоплително тяло без уред\". \"Миналата година целият сезон, без топлата вода, е бил 225,86 лв., тази година е 537,36 лева\", показа Стефанов. \"В случая, двойно! Те са ни ги начислили на пълна мощност, на база на някакъв коефициент, който е установен по някакъв техен математически начин\", поясни той. От \"Топлофикация София\" и топлинния счетоводител на блока обясниха, че новата такса сградна инсталация била начислена след проверка. \"Проверката през месец март 2017 г. беше извършена по искане на \"Топлофикация София\", тъй като установихме, че сградата попада в списъка с тези сгради, при които има отдадена енергия от сградната инсталация, повече от 50%. След проверката установихме, че трябва да се начисляват суми и за т.нар. втори кръг\", разясни Елизабет Павлова от \"Топлофикация - София\". Живеещите в блока писали за проблема си до омбудсмана, Столичната община и Комисията за защита на потребителите. Но всичките им писма били препращани към \"Топлофикация\".", "date": "2017.12.04", "title": "Абонати на \"Топлофикация София\" със съмнения за завишени сметки"}
{"url": "http://www.novinite.bg/articles/153808/Farmacevtichniyat-biznes-iska-tejki-zakoni-za-nelegalniya-iznos-na-lekarstva", "text": "Фармацевтичният бизнес в България се обявява категорично в подкрепа на действията на държавата срещу нелегалния износ на лекарства. Това се посочва в становище на Конфедерацията на работодателите и индустриалците в България (КРИБ).Според КРИБ държавата освен че следва да наказва с цялата тежест на закона нелегалната търговия с лекарства, трябва и да стимулира легалния бизнес в сектор Здравеопазване.Компаниите, които са стратегически инвеститори в сектора на здравеопазването у нас, уточняват обаче, че действията на държавата срещу нелегалния износ на лекарства е само първа стъпка, която следва да се предприеме относно проблема. Според компаниите нелегалният износ на лекарства трябва да бъде криминализиран чрез нарочни промени в Наказателно-процесуалния кодекс, защото към момента основният закон в наказателното право у нас не адресира разпространението на фалшифицирани лекарства, каквито по смисъла на закона са всички продукти, продавани извън регламентираната верига на лекарство-снабдяване.Според КРИБ за намирането на ефективно решение на проблема е необходим задълбочен анализ на причините, довели до наличието на нерегламентиран износ. Такъв анализ ще покаже, че е на лице комплексно действие на много фактори- законодателна недостатъчност, ограничен ресурс на държавните органи да контролират фирми-еднодневки, постоянен натиск за намаляване на маржове и цени на лекарствата, ниско заплащане на специалистите в здравеопазването и много други.В този контекст обединеното действие като проведената преди дни акция срещу нерегламентирания износ на лекарства остава \"еднократно действие, което е преборило един симптом, но не е решение на причината за \"заболяването\", смятат индустриалците. Т.е. е разкрита една групировка, но не са премахнати причините утре да се появи следваща такава.За това фармацевтичната индустрия у нас призовава за ефективни мерки срещу сивата икономика и криминалните практики в сектора. Според тях за постигането на трайно решение е нужен изцяло нов подход - въвеждане на ефективни промени в НПК за преследване и наказание на подобни практики с най-голямата строгост на закона.Подобни мерки трябва да се предприемат и според Българската асоциация за развитие на паралелната търговия с лекарства (БАРПТЛ). Според асоциацията кражбите и контрабандата на лекарства у нас трябва да се преследват от държавата чрез промени в Наказателно-процесуалния кодекс.\"БАРПТЛ напълно подкрепя всички усилия и действия за обезпечаване на достъпа до лекарства на българските пациенти. Ние сме за прозрачно и ефективно работещо законодателство, а не за въвеждане на забрана срещу самия износ. Паралелната дистрибуция е единственият механизъм за конкурентна среда и регулиране цените на лекарствата на територията на Европейския съюз и трябва да бъде защитавана, толерирана и насърчавана\", посочват още от асоциацията.", "date": "2017.12.04", "title": "Фармацевтичният бизнес иска \"тежки\" закони за нелегалния износ на лекарства"}
{"url": "http://www.novinite.bg/articles/153794/Balgariya-veche-shte-se-reklamira-i-vav-Viber", "text": "Рекламата на България като туристическа дестинация вече ще използва и популярното приложение за чат - Viber.Онлайн платформата IloveBulgaria, която беше създадена от Министерство на туризма преди година, ще бъде инкорпорирано в чата на Viber и ще позволява на потребителите да споделят информация за туристически обекти у нас.България е първата страна, която използва с национално Chat разширение. Проектът е безплатен, а функцията ще бъде активна от днес.В мобилното приложение IloveBulgaria вече са включени над 5000 туристически обекта, както и подробна информация за тях. То позволява  на потребителя да използва навигация до избраната от него туристическа дестинация.В IloveBulgaria е интегриран и игрови елемент. Туристите, които посетят включените туристически обекти, ще получават точки, а най-активните ще бъдат възнаградени. Чрез мобилното приложение потребителите ще могат да сканират специални QR кодове, които ще бъдат поставени на табела пред включените в регистъра на платформата туристически дестинации. Функцията ще предоставя повече информация на туристите за обекта.Участие в туристическата онлайн платформа вече са взели 18 общини в страната, а приложението е достъпно на 13 различни езика. \"Това е поредна стъпка в работата на министерството, с която новите дигитални технологии се използват все повече в сферата на туризма. Поставянето на дигитализацията като основен акцент в програмата за годишна реклама на сектора не остава просто като текст в стратегия. Министерството работи последователно по различни инициативи, с които се изпълнява основната ни цел - да внедряваме все повече ИТ технологии в туризма\", каза министърът на туризма Николина Ангелкова. ", "date": "2017.12.04", "title": "България вече ще се рекламира и във Viber"}
