{"url": "https://www.novinite.bg/articles/160374/Kontrera-ot-VMRO-Sofiya-prajd-e-rezultat-ot-loshata-darjavna-politika-v-sferata-na-psihicheskoto-zdrave", "text": "Контрера от ВМРО: „София прайд“ е резултат от лошата държавна политика в сферата на психическото здраве Организаторите на гей парада спекулират и изнудват обществото с техните отклонения! Така реагира патриотът от ВМРО – Българско национално движение, общински съветник и председател на групата в СОС „Патриоти за София – ВМРО и АТАКА“ Карлос Контрера по повод поредната провокация от страна на организаторите на гей парада. Общинските съветници от „Патриоти за София“ в Столичния общински съвет не приемат съвети за демокрация от отявлени тоталитаристи, заяви председателят на групата Карлос Контрера. Поводът е разпространен, по думите на Контрера, медиен пасквил, в който тружениците на „София прайд“ заклеймяват принципната позиция на Патриотите срещу провеждането на гей парада. Преди две седмици общинските съветници от ВМРО и АТАКА се обявиха с декларация срещу провеждането на гей парада и обвиниха Столична община, че е паднала в плен на джендър пропагандата, след като общината официално подкрепи провеждането на гей парада и дори финансира гей маратон на 19-и май т.г. Според Карлос Контрера, ставаме свидетели на поредна, до болка втръснала порция от смешен плач от страна на различни маргинални типове, които осмисляли иначе сивото си битие с проповядване на хомосексуализъм. Общинският съветник от ВМРО посочва, че не са организаторите на гей парада тези, които ще преподават на българското общество уроци по демокрация. Техните спекулации са до болка познати и не се основават на факти, а на твърдения в стил „една жена казал на съседката пред блока“. По повод внушенията им, че патриотичните партии били антидемократични по характер, той изтъкна, че няма по деспотични и антидемократични среди от тези на гей организациите. Според него, тези групички и техни НПО-та тероризират и изнудват българското общество и чрез задкулисни методи и незнайно от кого финансирани медийни кампании силово налагат разбиранията си. „Не съм учуден от тези врясъци на гей активистите. Както много пъти сме подчертавали ние - патриотите, тези хора (организаторите на гей парада) правят политика от креватните си изпълнения в спалнята. Този т.нар. парад е резултат и израз на лошата държавна политика в сферата на психическото здраве. Непрекъснато от тези хора слушаме общи приказки и дрънкане как им били нарушени и нарушавани правата, как някой ги бил тормозел, дискриминирал. Всъщност, никой не се интересува от тях, освен когато манифестират ексцентричните си отклонения. Виждам, че пак са се разбеснели. Може би трябва да обосноват с тази активност финансирането си, за да не им спрат парите. Очаквам да видя от кои чужди посолства ще получат подкрепа. Възможно най-големият им апологет – американският посланик, този път да си затрае, защото оттатък океана вече не се гледа добре на износа на гей пропаганда. Що се отнася до обвиненията в недемократичност – точно хората, които най-малко търпят чуждото мнение и бягат от дебати по медиите, да го казват е абсолютно лицемерие. Това са типове, които си позволяват публично да обиждат с епитети и квалификации опонентите си. И те ще ми говорят за демократичност. Нелепо изказване от нелепи хорица. И да бъдат така добри да си платят сметката за охраната за десет години назад. За техния кеф държавата изкарва по 1500-1600 полицаи и харчи стотици хиляди левове на година. Дали е справедливо? Този парад трябва да бъде забранен, другата седмица официално ще го поискаме от МВР с аргументи, мотиви и разчети.“, завършва председателят на „Патриоти за София – ВМРО и АТАКА“ Карлос Контрера.", "date": "2018.05.30", "title": "Контрера от ВМРО: „София прайд“ е резултат от лошата държавна политика в сферата на психическото здраве"}
{"url": "https://www.novinite.bg/articles/160353/1-0020-hil-balgari-sa-patuvali-prez-parvite-meseci-na-godinata", "text": "През първото тримесечие на 2018 г. 1 002.0 хил. български граждани са реализирали туристически пътувания. Преобладаващата част от тях - 84.2%, са пътували само в страната, 13.2% - само в чужбина, а 2.6% са пътували както в страната, така и в чужбина. В сравнение със същото тримесечие на 2017 г. общият брой на пътувалите лица на възраст 15 и повече навършени години нараства с 8.2%, съобщава НСИ.През първото тримесечие на 2018 г. най-много са пътували българите на възраст 25 - 44 години - 441.6 хил., или 44.1% от всички пътували лица. Във всички възрастови групи преобладава относителният дял на пътуванията в страната, като най-висок е този дял при лицата на възраст 25 - 44 години - 90.0% от пътувалите в тази възрастова група. При пътуванията в чужбина делът на пътувалите лица на възраст 15 - 24 години е най-голям - 20.5% от пътувалите в съответната възрастова група.По-голяма част от туристическите пътувания на лицата на възраст 15 и повече навършени години както в страната (43.9%), така и в чужбина (47.9%) са били с цел „почивка и екскурзия“.През първото тримесечие на 2018 г. като самостоятелни са били регистрирани 1 429.3 хил., или 94.0% от общия брой лични пътувания. Относителният дял на самостоятелните пътувания без резервация в страната е 95.9%, а на тези в чужбина - 78.9%.В структурата на разходите по видове с най-голям относителен дял в страната са тези за храна - 37.9%, докато в чужбина са разходите за транспорт - 33.5%.През първото тримесечие на 2018 г. средният разход при пътуване с лична цел на едно лице на възраст 15 и повече навършени години е 186.23 лв. в страната и 577.12 лв. в чужбина.Същевременно разходите на едно лице за професионално пътуване са средно 156.38 лв. в страната и 946.21 лв. в чужбина.", "date": "2018.05.30", "title": "1 002.0 хил. българи са пътували през първите месеци на годината"}
{"url": "https://www.novinite.bg/articles/160354/Nadstroyavaneto-na-Marinela-e-nezakonno", "text": "Преди 2 години новият собственик на емблематичния за София хотел „Маринела” Ветко Арабаджиев започна надстрояване на част от хотелския комплекс. Тогава група архитекти се обявиха против пормените, тъй като това нарушава облика на комплекса, построен в периода 1974.1979 г., чийто дизайн е дело на известния японски архитект Кишо Курокава. Стигна се и до съд. Сега Върховният административен съд (ВАС) е отменил разрешението на преустройството, издадено от районния кмет на община „Лозенец”. Мотивът е, че той няма право да издава разрешение за строеж от подобна категория.Според собствениците на хотела - \"ВГ\" АД, строежът е от 4-та категория. Според Административния съд и ВАС обаче той е от втора, като правомощията да разрешава този тип строежи има само главният архитект на София.", "date": "2018.05.30", "title": "Надстрояването на „Маринела” е незаконно"}
{"url": "https://www.novinite.bg/articles/160356/Preskonferenciya-po-povod-Svetovniya-den-bez-tyutyunev-dim", "text": "На 31 май от 10.30 часа, в Министерството на здравеопазването (залата на ет. 4), ще се проведе пресконференция по повод Световния ден без тютюнопушене, който тази година се провежда под мотото „Тютюнопушене и сърдечно-съдови заболявания“. Участие в пресконференцията ще вземат зам.-министърът на здравеопазването Светлана Йорданова, ръководителят на офиса на СЗО в България д-р Михаил Околийски, председателят на Коалиция за живот без тютюнев дим д-р Гергана Гешанова и председателят на Дружеството на кардиолозите проф. Арман Постаджиян.", "date": "2018.05.30", "title": "Пресконференция по повод Световния ден без тютюнев дим"}
{"url": "https://www.novinite.bg/articles/160371/Borisov-Razchitam-na-sreshtata-s-prezidenta-Putin", "text": "„Имаме възможност  да говорим по много теми. Ще се радвам да обсъдим икономическите отношения, тероризма. Светът действително е едно много тежко място с неспирните конфликти. Ние и Европа сме много потърпевши от мигрантската вълна. Разчитам на срещата с президента Путин”. Това заяви министър-председателят Бойко Борисов, който вече се срещна с руския премиер Дмитрий Медведев.„Отношенията ни напоследък се активизираха. Наскоро приехме президента, сега имаме щастието да ви приемем като правителство. Ще имате голяма среща с президента, ще може да обсъдите въпроси на двустранно  икономическо сътрудничество. Сърдечно ви приветствам”, заяви Медведев.Българската и руската страна са обсъдили задълбочаването на търговско-икономическото сътрудничество, както и в сферата на енергетиката, туризма и транспорта.Дмитрий Медведев подчерта, че в последните години партньорството между двете страни се активизира, съобщиха от пресцентъра на Министерския съвет„Сега можем да обсъдим отделни параметри от нашето търговско-икономическо сътрудничество“, каза още руският премиер.Българският премиер посочи, че приоритетните теми в отношенията между България и Русия остават борбата с тероризма и сигурността, икономиката, туризмът и енергетиката.На срещата присъстваха заместник министър-председателят Томислав Дончев, министърът на финансите Владислав Горанов, министърът на културата Боил Банов, министърът на енергетиката Теменужка Петкова и министърът на туризма Николина Ангелкова, които са в официалната делегация, водена от премиера Бойко Борисов в Москва.По-късно днес българският министър-председател ще разговаря и с руския президент Владимир Путин в Кремъл.", "date": "2018.05.30", "title": "Борисов: Разчитам на срещата с президента Путин"}
{"url": "https://www.novinite.bg/articles/160352/Proizvodstvoto-na-pchelen-med-se-uvelichava", "text": "Пчеларството в страната се развива успешно, като е налице увеличение на броя на пчелните семейства и на произведената продукция в бранша. Това стана ясно от отговора на министъра на земеделието, храните и горите Румен Порожанов на въпрос в рамките на парламентарния контрол.\r\n \r\n Пчелните семейства в страната са 765 800 броя по данни до началото на четвъртото тримесечие на миналата година. Числеността им е 1.5% по-голяма в сравнение със същия период на предишната година. В същото време производството на пчелен мед се е повишило с 15.6% до 11 807 тона.  „Наблюдава се трайна тенденция за окрупняване на пчелините. От момента на присъединяването на България към ЕС благодарение на европейското и националното финансиране средният брой пчелни семейства в едно семейство пчелни производители достига от 21.4 през 2007 г. на 57 през 2017 г.“, отчита министър Порожанов.  По думите му, политиката на министерството е насочена към опазване здравето на пчелните семейства, осигуряване на качество и безопасност на пчелните продукти, подобряване на общите условия за производство и търговията с пчелен мед.  Румен Порожанов припомни, че поради неблагоприятните климатични условия през последните четири години държавата отпусна помощ de minimis за пчеларите в някои региони.\r\nПрез 2017 г. по схемата за подкрепа са осигурени 2.400 млн. лв. за 4 300 пчелари при ставка от 4.77 лв. на едно пчелно семейство. Преди това по години сумите са били съответно 3.45 лв. през 2014 г., 7.80 лв. през 2015 г. и 11.00 лв. през 2016 г. \r\n \r\nДържавата осигурява също помощ за водене на родословна книга и за определяне продуктивността и генетичните качества. По този начин се подпомага дейността на развъдните организации, получили разрешение за развъдна дейност. \r\n \r\n„Продължава прилагането на годишните национални програми за пчеларство, които се утвърдиха като най-достъпен и предпочитан източник за финансиране. Бюджетът за 2017 г. е 4.8 млн. лв. Изпълнението по програмата е за подпомагане на 2 250 пчелни производители, сключени договори – 1882, изплатени средства – 3.253 млн. лв.“, допълни министърът. \r\n \r\nПо думите му, по Програмата за развитие на селски райони (ПРСР) има редица мерки, по които пчеларите може да кандидатстват. \r\nТакива са например мярка 4.1.2 – Инвестиции в земеделски стопанства по тематичната Програма за развитие на малките стопанства; мярка 6.1 – Стартова помощ за млади земеделски стопани; мярка 6.3 – Стартова помощ за развитие на малки стопанства; мярка 9 – Учредяване на групи и организации на производителите; Мярка 11 – Биологично земеделие.\r\n \r\n", "date": "2018.05.30", "title": "Производството на пчелен мед се увеличава"}
{"url": "https://www.novinite.bg/articles/160379/Do-14-yuni-se-priemat-proekti-na-mladi-zemedelski-stopani-po-podmyarka-61", "text": "Младите земеделски стопани на възраст между 18 и 40 години могат да получат подпомагане по подмярка 6.1 \"Стартова помощ за млади земеделски стопани\" от Програмата за развитие на селските райони 2014-2020 (ПРСР 2014-2020). Приемът на проекти е отворен, а срокът за подаване на проектни предложения е 14-и юни, 17:30 часа. Максималният размер на субсидията за един земеделски стопанин е 25 хил. евро, а бюджетът, който ще бъде разпределен, е 22 млн. евро.Освен физически лица, по подмярката могат да подават проектни предложения и еднолични търговци и еднолични дружества с ограничена отговорност (ЕООД), регистрирани по Търговския закон. Подаването на проекти е електронно чрез ИСУН 2020 на интернет адрес: .Новост за този прием е, че периодът, през който може да се кандидатства по подмярката, от първата регистрация като земеделски стопанин, както и от началото на отглеждането на животни или стопанисването на земя, се удължава от 18 на 24 месеца. Друг нов момент е, че бизнес планът задължително трябва да включва поне една инвестиция в дълготрайни материални и/или нематериални активи с единична цена не по-малка от 700 лева. Към условията за кандидатстване е публикуван списък с растителни култури и животни, чието отглеждане дава приоритет на проекта.Условие за допустимост е икономическият размер на стопанството в стандартен производствен обем да е между 8000 евро и 16 000 евро включително. Изисква се младите стопани да са собственици, наематели и/или арендатори на цялата налична в земеделското стопанство земя, а ако работят в сферата на животновъдството – да са собственици и/или наематели на животновъдните сгради и помещения.Важен критерий за допустимост за кандидатите е да не са одобрени за подпомагане по подмярка 4.1 \"Инвестиции в земеделски стопанства\" и/или подмярка 4.2 \"Инвестиции в преработка/маркетинг на селскостопански продукти\" и/или подмярка 6.3 \"Стартова помощ за развитие на малки стопанства\". Условие е да не са получавали средства и по мерките и подмерките, включени в Тематичната подпрограма за развитие на малки земеделски стопанства от ПРСР 2014 – 2020 г. Не се допуска и участието на фермери, които имат сключен договор по мярка 112 \"Създаване на стопанства на млади фермери\" и по мярка 141 \"Подпомагане на полупазарни стопанства в процес на преструктуриране\" от предходния програмен период.Фермерите ще получат подпомагането на два етапа като първото плащане е в размер на левовата равностойност на 12 500 евро и се изплаща до два месеца след сключване на административния договор. Вторият транш е до 12 500 евро, той се изплаща след като проверка на Разплащателна агенция установи точното изпълнение на бизнес плана.Безплатна помощ за подготовка на бизнес плана и на необходимите документи младите стопани могат да получат от Националната служба за съвети в земеделието. Въпроси се приемат и до 3 седмици преди крайния срок за подаване на проекти на електронен адрес: .     ", "date": "2018.05.30", "title": "До 14 юни се приемат проекти на млади земеделски стопани по подмярка 6.1"}
{"url": "https://www.novinite.bg/articles/160373/Rosatom-zapochna-zelena-prerabotka-i-na-otrabotenoto-gorivo-ot-reaktori-kato-v-Kozloduj", "text": "​Руската корпорация \"Росатом\" започна \"зелена\" преработка и утилизиране и на отработеното ядрено гориво от реактори ВВЕР-1000. „Горно-химически комбинат“ (ГХК), част от „Росатом“, успешно извърши пилотна преработка на отработен и ядрени касети от реактор ВВЕР-1000 на руските АЕЦ.„Приключихме научно-изследователските и опитно-конструкторски дейности. В тези рамки обработихме първата реално отработена топлоотделяща сборка от реактор ВВЕР-1000 от Балаковската АЕЦ“, заяви Пьотр Гаврилов.Това е революционно достижение за ядрената индустрия, твърдят експерти. Ефективността на уникалната технология, която не представлява риск за околната среда, бе напълно потвърдена. ГХК е готов да започне плановото преработване на отработено ядрено гориво от ВВЕР-1000, заяви генералният директор на предприятието Пьотр Гаврилов.Преработването на ОЯГ е високотехнологичен процес, който цели минимализирането на радиационната опасност на ОЯГ, утилизиране на неизползваните компоненти, отделяне на полезните материали и осигуряване на по-нататъшното им използване.​Производството на реактори ВВЕР-1000 започва след 1975 г. и днес са едни от най разпространените в световен мащаб. Двата хилядника в АЕЦ \"Козлодуй\"  - Пети и Шести енергоблок също са от този тип.   ", "date": "2018.05.30", "title": "„Росатом“ започна \"зелена\" преработка и на отработеното гориво от реактори като в \"Козлодуй\""}
{"url": "https://www.novinite.bg/articles/160380/Zdravnoosigurenite-shte-mogat-da-razglejdat-pacientskoto-si-dosie-s-PIK-na-NAP", "text": "Здравноосигурените граждани, които имат персонален идентификационен код, издаден от Националната агенция за приходите, могат да разглеждат пациентското си досие. Това съобщиха от пресслужбата на НЗОК.Досега достъп до тази услуга имаха само гражданите, които притежават универсален код за достъп или електронен подпис.", "date": "2018.05.30", "title": "Здравноосигурените ще могат да разглеждат пациентското си досие с ПИК на НАП"}
{"url": "https://www.novinite.bg/articles/160347/BSP-poiska-razglejdane-na-vajni-zakonoproekti-upravlyavashtite-otkazaha", "text": "„Има много законопроекти на опозицията, които не стигат до пленарна зала и е време председателите на комисии да започнат да ги вкарват в дневния си ред”. Това каза зам.- председателят на ПГ на „БСП за България” Драгомир Стойнев. Той заяви, че не е нормално такива закони като Наказателният кодекс – внесен от опозицията, Законът за лихвоточките, който не се разглежда от комисията по бюджет и финанси, Законът за доброволчеството, Културният чек не се допускат до пленарна зала. „Ако управляващите не сте съгласни с тях, можете да гласувате против, но ние искаме да бъдат чути и приети нашите предложения”, каза още Стойнев.", "date": "2018.05.30", "title": "БСП поиска разглеждане на важни законопроекти, управляващите отказаха"}
{"url": "https://www.novinite.bg/articles/160339/Spipaha-nelegalni-migranti-vav-Filipovci", "text": "29 нелегални мигранти са били заловени в софийския квартал „Филиповци”. Между мигрантите има и деца.В момента те са задържани в 9-то РУП и полицаите търсят преводач, за да разберат откъде са.Неофициално информацията е, че може да са от Пакистан или Афганистан.Задържани са при рутинна проверка във „Филиповци” в различни къщи и е установено, че са без документи.", "date": "2018.05.30", "title": "Спипаха нелегални мигранти във „Филиповци”"}
{"url": "https://www.novinite.bg/articles/160351/Otchetoha-visoki-prodajbi-na-kompyutri-i-laptopi-prez-poslednoto-trimesechie", "text": "HP Inc. публикуваха официално финансовите си резултати за последното тримесечие, които надхвърлят първоначалните прогнози на анализаторите. Доброто представяне на компанията за този период се дължи предимно на стабилния ръст в продажбите на лаптопи и компютри. HP Inc. също така потвърдиха, че назначават Стив Филер на поста главен финансов директор, като той ще встъпи официално в длъжност от 1 юли и така ще наследи на позицията Кати Лесяк, информира Reuters.  Конкретните данни показват, че Personal Systems бизнеса на компанията е генерирал повече от 60% от всичките приходи, което е ръст от 14.5% и достигат до $8.76 млрд. Финансовите анализатори очакваха в най-добрия случай тази стойност да е около $8.28 млрд. Благодарение на тези резултати HP могат да се похвалят, че са най-големия производител на компютри в световен мащаб за първото тримесечие на 2018г. и притежават 22.5% пазарен дял, което е достатъчно да изпреварят Lenovo и Dell.Данните разкриват още, че нетните приходи са се увеличили до $1.06 млрд., което осигурява дивидент от $0.64 за всяка притежавана акция. За сравнение преди година тези стойности бяха $559 млн. и $0.33, което е почти два пъти по-ниска стойност. Общите приходи са регистрирали ръст от 13.1% и са от порядъка на $14 млрд. което е с над $400 млн. повече от първоначалните очаквания на пазарните наблюдатели. Имаме всички основания да смятаме, че доброто представяне на НР ще продължи и през настоящото тримесечие.", "date": "2018.05.30", "title": "Отчетоха високи продажби на компютри и лаптопи през последното тримесечие"}
{"url": "https://www.novinite.bg/articles/160381/Nad-50-rast-na-prodajbite-na-elektromobili-v-sveta-prez-2017-g", "text": "Продажбите на електромобили в света са се увеличили с 54% през 2017 г. и са достигнали 3 милиона. В Китай, който е най-големия в света пазар на този тип коли, увеличението също е около 50%, но делът на електромобилите в общия национален автомобилен парк остана ниско, около 2,2%. В Норвегия такива автомобили са с най-висок дял в пазара, но дори и там техният дял в парка на страната е нисък – 6,4%. Въпреки това експертите са оптимистично настроени за перспективите в този сектор. Ако политиците изпълнят сегашните си ангажименти към околната среда, \"броят на електрическите лекотоварни автомобили на пътя ще достигне 125 милиона до 2030 г.\", гласи една от прогнозите. Ако политическите амбиции се развият допълнително, броят им може да достигне 220 милиона през 2030 г. Не е случайно подчертаването на ролята на политиците, защото правителствата трябва да поемат водеща роля в подмяната на автомобилния парк от задвижвани с бензин и нафта коли. ЕС трябва да съкрати с 40 процента емисиите на причиняващи парников ефект газове, предаде БГНЕС. Франция, която е на второ място по производство на коли в Европа след Германия, обяви амбициозния си план през 2040 г. да прекрати продажбите на бензинови и дизелови коли. Електромобилите използват акумулатори вместо бензин или дизел, но и при тях има будещи въпроси неща. Ключови елементи от акумулаторите включват кобалта, голяма част от който идва от мините в разкъсваната от безредици ДР Конго. Правозащитни групи изразяват безпокойство от корупцията в свързаната с кобалта промишленост и в голяма степен лошите трудови условия в мините в ДР Конго.", "date": "2018.05.30", "title": "Над 50% ръст на продажбите на електромобили в света през 2017 г."}
{"url": "https://www.novinite.bg/articles/160364/Dvojno-ubijstvo-v-Haskovsko", "text": "Двойно убийство в хасковското село Козлец. Мъж е прострелял смъртоносно с пушка съпругата си и негов съсед.Задържан е 45-годишен мъж от селото. Мотивът за убийството е ревност.На място има екипи на полицията и съдебен лекар. Продължават огледите, събират се улики за тежкото престъпление. ", "date": "2018.05.30", "title": "Двойно убийство в Хасковско"}
{"url": "https://www.novinite.bg/articles/160367/Konfiskuvaha-kokain-za-93-000-evro", "text": "Над 3 килограма кокаин са задържали спецполицаи при опит за продажба в Свиленград. Сделката е била на стойност 93 хиляди евро, а търговците са били трима.   Групата е наблюдавана повече от четири месеца. За залавянето им са използвани специални разузнавателни средства. Участвал е и служител на ГДБОП, който е бил под прикритие.Именно той е осъществил сделката с тях за над 3 килограма висококачествен кокаин в района на село Левка. Тримата са от Ботевград и Свиленград. Разпространявали са наркотици на територията на цялата страна.Били са „особено параноично мнителни” и постоянно са сменяли условията, разказаха разследващите. Само един от тях няма досие. Търсят се още съпричастни към групата, но към този момент такива не са установени.Задържаните остават за постоянно в ареста. Повдигнати са им обвинения за разпространение на наркотици.", "date": "2018.05.30", "title": "Конфискуваха кокаин за 93 000 евро"}
{"url": "https://www.novinite.bg/articles/160370/Lazar-Vlajkov-poluchi-3-godini-i-4-meseca-zatvor", "text": "Бившият председател на общинския съвет в Септември Лазар Влайков беше осъден на 3 години и 4 месеца затвор при общ режим, съобщи кореспондентът на bTV региона.Той беше обвиняем за трагичния инцидент във Виноградец от есента на миналата година, когато по време на детско тържество с неговия пистолет беше застрелян 47-годишният Наско Тонев.Според съда Влайков е виновен за престъпление по чл. 338 от НК – за това, че на 31 август/1 септември 2017 г. в ресторант „Градина“ във Виноградец не е взел необходимите мерки за сигурност при боравене с оръжие и от това е последвала смъртта на един човек.Влайков е признал вината си и за това наказанието му е било смекчено.Максималното за престъплението по този член е 10 години лишаване от свобода, а в особено тежки случаи – 15.", "date": "2018.05.30", "title": "Лазар Влайков получи 3 години и 4 месеца затвор"}
{"url": "https://www.novinite.bg/articles/160378/Borisov-i-Putin-obsadiha-satrudnichestvoto-mejdu-Sofiya-i-Moskva", "text": "Темите за Западните Балкани, борбата с тероризма и Сирия бяха акценти в разговора между министър-председателя Бойко Борисов и президента на Руската федерация Владимир Путин в Кремъл, съобщават от пресцентъра на Министерския съвет.Борисов отбеляза, че това е третата среща помежду им и посочи, че сега двете страни могат да си сътрудничат и по темата „Западни Балкани“. Той запозна Путин с приоритетите на българското европредседателството и по-конкретно - с изграждането на проекти за инфраструктурна, транспортна и дигитална свързаност в региона.„Русия винаги е имала своето влияние в Европа и затова е добре да знаете какви проекти правим. В сферата на сигурността и борбата с тероризма работим много добре с вашите служби, както и в областта на туризма и земеделието“, каза още българският премиер.Двамата лидери обсъдиха и възможностите за разширяване на сътрудничеството в сферата на сигурността както на европейско, така и на междудържавно ниво. Борисов посочи, че усилията трябва да бъдат насочени основно към превенция на тероризма - чрез борба с радикализацията и с насилствения екстремизъм.„Надявам се тази среща да създаде добри условия за развитие на нашите отношения“, каза руският президент. Той посочи, че това може се осъществи в сферата на икономиката, културата и духовните връзки. Като пример за това руският президент даде честването на 140-годишнината от Руско-турската освободителна война, както и Деня на българската култура, просвета и на славянската писменост. По време на двустранната среща от българската делегация присъстваха заместник министър-председателят Томислав Дончев и министърът на енергетиката Теменужка Петков, а от руска - външнополитическият помощник на президента Юрий Ушаков, министърът на промишлеността и търговията Денис Мантуров и заместник-министърът на външните работи Александър Грушко. По-късно Путин дава официален обяд в чест на българския министър-председател. На него ще присъстват вицепремиерът Томислав Дончев, министърът на финансите Владислав Горанов, министърът на културата Боил Банов, министърът на енергетиката Теменужка Петкова и министърът на туризма Николина Ангелкова.От руска страна ще бъдат първият вицепремиер и министър на финансите, заместник-министърът на външните работи, министрите на промишлеността и търговията, на енергетиката, на културата, както и ръководителят на Федералната агенция по туризъм, председателят на Управителния съвет на „Газпром“ и президентът на „Лукойл“.Борисов подари на руския държавен глава икона на Исус Христов, изработена от монах в Света гора.", "date": "2018.05.30", "title": "Борисов и Путин обсъдиха сътрудничеството между София и Москва"}
{"url": "https://www.novinite.bg/articles/160377/Bus-katastrofira-vleze-v-gradskiya-park-v-Dobrich", "text": "Микробус катастрофира по бул. 25 септември, малко след кръстовището с бул. \"Трети март\" в град Добрич. Инцидентът е станал малко след 9 часа днес.Навлизайки в десен завой с по-висока скорост, водачът на \"Мерцедес Вито\", губи контрол над автомобила, преминава бордюра и навлиза в градския парк.При инцидента няма пострадали, съобщи шефът на КАТ-Добрич, гл. инспектор Жулиян Минев.Превозното средство вече е изтеглено, пише \"24 часа\".", "date": "2018.05.30", "title": "Бус катастрофира, влезе в градския парк в Добрич"}
{"url": "https://www.novinite.bg/articles/160340/Poredna-stachka-v-Garciya", "text": "Поредна обща стачка се очаква да предизвика затруднения в транспорта в Гърция.Протестът е насочен срещу предвиденото прилагане през 2019 г. и 2020 г. на нови съкращения на пенсиите и нови увеличения на данъци.Стачката ще парализира напълно морския трафик и ще наруши сериозно въздушния трафик.Няма да се движат влаковете между центъра на Атина и летището, както и градският транспорт. Предвидени са протестни шествия в столицата и в големите градове.", "date": "2018.05.30", "title": "Поредна стачка в Гърция"}
{"url": "https://www.novinite.bg/articles/160360/I-ruskiyat-parlament-iska-da-izslusha-Zukarbarg", "text": "Горната камара на руския парламент (Съвет на федерацията) официално отправи покана към съоснователя на Facebook Марк Зукърбърг да дойде на изслушване на някое от заседанията ѝ. Това беше потвърдено от председателя на Съвета на федерацията Валентина Матвиенко пред ТАСС. Всъщност предложението Зукърбърг да отиде в Русия е на сенатор Антон Беляев. За разлика от изслушванията на съоснователя на Facebook в Конгреса на САЩ и в Европейския парламент, това предложение не касае скандала “Cambridge Analytica”. Поканата към Зукърбърг всъщност е отправена заради това, че е експерт.„Считам, че конкретното предложение заслужава внимание. Темата е актуална. Дали той ще дойде или не, е друг въпрос. Аз обаче поддържам предложението той да присъства на някое наше заседание. Ще се постараем това да се случи”, каза Матвиенко. По думите ѝ, освен Зукърбърг имало списък с имената на „чуждестранни експерти”, които да бъдат поканени да дойдат на изслушване пред Съвета на федерацията. Не се уточняват имена, нито конкретни теми, по които тези експерти биха говорили. ", "date": "2018.05.30", "title": "И руският парламент иска да изслуша Зукърбърг"}
{"url": "https://www.novinite.bg/articles/160345/1300-dushi-treti-den-varvyat-po-stapkite-na-Botev", "text": "1300 са вече поклонниците на революционера Христо Ботев, които трети ден вървят по неговите стъпки от Козлодуйския бряг до връх Околчица – общо 120 километра.  Родолюбците следват пътя на ботевата чета и на 2 юни ще почетат паметта на героя във Врачанския балкан.Екип на NOVA посрещна съвременните ботеви четници край село Добролево. Изминали са едва една трета от пътя на революционера, но умората е последното, за което мислят.„Настроението, целият вайб е изключително силен и това се вижда по погледите на хората”, заявява Теодор Пенев, СОУ „Васил Левски”- Стара Загора. Затова от град на град, от село на село, многобройната чета припомня героизма на Ботев и съратниците му. Навсякъде ги посрещат като истинските герои от 1876 година. Четата, дошла да покаже на поробения български народ пътя към свободата. За последователите на Ботев това е най-ценният урок по история.„Всеки, който е стъпил веднъж тук на този поход, съм сигурна, че настръхва от вълнение”, коментира Даниела Гунчева, СОУ „Васил Левски”, Крумовград.В село Борован е построен лагер, където дружината ще пренощува. Заредена с емоциите от деня, старши сержант Даниела Кочовска от Великотърновския военен университет трябва да подреди своята палатка.„Сутрин се става, подреждат се палатките, всичко се прави, както трябва. Спазва се военен режим”, обяснява ст. сержант Даниела Кочовска, НВУ „Васил Левски”-В.Търново.И този режим се спазва. Не толкова по задължение, а като уважение и почит към хората, дали живота си за нашата свобода.„Свободата е нещо много важно. Трябва да я ценим. Трябва и да възпитаваме децата на родолюбие”, заявява Мария Йолова, СОУ „Христо Ботев”-Враца.„Имаше години, когато идваха за купона. Сега вече всички идват и са настроени на тази патриотична вълна”, коментира Евгени Филипов, ръководител на похода.Кулминацията на тази патриотична вълна е на 2 юни. Високо във Врачанския Балкан, запомнил ехото на пушките, виковете на воеводите, но и гибелта на Христо Ботев.", "date": "2018.05.30", "title": "1300 души трети ден вървят по стъпките на Ботев"}
{"url": "https://www.novinite.bg/articles/160343/Dneven-horoskop-za-sryada", "text": "Фокусирайте се върху работата днес. В моментът развитието в кариерата е най-важно за вас. Вложете цялата се енергия и време. Един ден ще бъдете много щастливи, че сте го направили.Ще се случи нещо много неочаквано и важно, но вие просто няма какво да направите. Поемете дълбоко дъх и оставете нещата да отминат. Ще получите подкрепа от близките и приятелите си.Ще имате трудно начало на деня, но по-късно през деня ще имате прилив на енергия. Не бързайте да изразходвате тази енергия, защото по-късно може да ви е нужна.Вижте повече на : ", "date": "2018.05.30", "title": "Дневен хороскоп за сряда"}
{"url": "https://www.novinite.bg/articles/160341/Majat-kojto-razmahva-pistolet-v-Borisovata-gradina-prodaljava-da-plashi-stolichani", "text": "Мъжът, който размахва пистолет и рисува кървави кръстове върху дърветата в Борисовата градина, продължава да броди в парка. За Димитър Кисьов, който е начело на клуб във федерацията по лека атлетика, ви разказахме преди около месец.Хората, които живеят в района на Борисовата градина, се оплакаха, че ги напада и заплашва. Една от потърпевшите дори твърдеше, че е стрелял по домашния й любимец. Жалби има, както в полицията, така и в общината.Проблемът обаче вместо да се решава, изглежда се задълбочава. По дърветата в парка се появяват нови и нови кървави кръстове. Граждани заявяват, че са нарисувани над 250 дървета.„Махнахме от началото на месеца листовките, които той разлепяше по дърветата. Това подлежи на санкция”, заяви Димитър Данчев, директор дирекция „Зелена система”. „Повдигнати са обвинения и от полицията, и от общината. Ако поискат от нас съдействие, ще съдействаме”.", "date": "2018.05.30", "title": "Мъжът, който размахва пистолет в Борисовата градина, продължава да плаши столичани"}
{"url": "https://www.novinite.bg/articles/160346/Remont-na-AM-Lyulin-zatrudnyava-dvijenieto", "text": "До 15 часа движението в тунел \"Големо Бучино\" на магистрала \"Люлин\" в посока София се осъществява само в изпреварващата лента поради ремонт на пожароизвестителната инсталация.Това съобщиха от АПИ.Шофьорите да се движат с повишено внимание и съобразена скорост, спазвайки пътната сигнализация.", "date": "2018.05.30", "title": "Ремонт на АМ \"Люлин\" затруднява движението"}
{"url": "https://www.novinite.bg/articles/160337/Salmonela-v-nyakolko-stolichni-detski-gradini", "text": "Салмонела в няколко столични детски градини. Десетки деца били заразени. Те се хранили от една и съща кухня. Регионалната здравна инспекция и Агенцията по храните проверяват случая.Преди дни 4-годишният син на Любка се почувствал зле. Заради силни болки и обезводняване детето е прието в болница.„Докато стигнем до болницата, той направи гърч, беше в тежко състояние”, разказва Любка.Лекарите установяват, че момченцето се е заразило със салмонела. Остава обаче въпросът откъде е тръгнала инфекцията.„Информирахме детската градина и в същото време започнаха да идват сигнали, че и други деца са със салмонела,която ни наведе на мисълта, че всичко идва от детската градина”, заявява Любка.Не след дълго става ясно, че оплаквания има и от други детски градини. А всички те имат сключен договор с една и съща детска кухня.„Което вече съвсем ни наведе на мисълта, че идва от храната, която са яли в детската градина”, допълва Любка.Менюто е приготвено в тази кухня. Дора Цветанова е човекът, който се грижи най-малките да се хранят с качествена храна.„Салмонелата се унищожава при 15-20 минути на 180 градуса. Няма как да е останало каквото и да е”, заявява Дора Цветанова.Категорична е, че инфекцията не е тръгнала от тях.„Случаите, ако са от нашата храна, щяха да са много повече. Това са единични случаи и става въпрос за случайност. Контролът е много строг тук”, категорична е Цветанова. „В нашата детска градина са най-малко 9 деца, в останалите градини също, какво пак гледаме статистика, чакаме да станат 300- 400 деца, за да се сети някой”, пита Любка.  Случаите на салмонела потвърдиха и от Регионалната здравна инспекция. Контролните органи са взели всички необходими проби и се очакват последните резултати.„В момента продължава проучването и на този етап нямаме още отговор каква е причината за инфекцията и кой е източника”, заяви д-р Ирина Гайтаневска от Регионалната здравна инспекция.Любка обаче е скептична, че виновникът ще бъде открит.„Да да се докаже, че салмонелата е от храната, трябва да има проба, но такава проба не се пази. Всички искат да има повече деца в България, всичко да е цветя и рози, но всички трябва да се погрижим, а не да разчитаме на съвестта на някоя кухня, затова трябва да бъдат постоянно контролирани”, смята Любка.Не само от кухнята, но и от детската градина, която посещава сина на Любка, са категорични, че нямат вина за заразата.", "date": "2018.05.30", "title": "Салмонела в няколко столични детски градини"}
{"url": "https://www.novinite.bg/articles/160338/Novi-pravila-za-komandirovkite-v-chujbina", "text": "Европейският парламент прие новите правила за командировките в чужбина.Командированите вече ще получават равно заплащане за еднакъв труд и ще бъдат по-добре защитени от експлоатация и измами. Разходите за пътуване и настаняване ще трябва да бъдат плащани от работодателя и няма да може да бъдат приспадани от заплатите на работниците.Работодателите също така трябва да гарантират, че условията за настаняване на командированите работници са достойни и в съответствие с националните правила.Новите правила, засега няма да се прилагат за транспортния сектор, който протестира срещу тях.", "date": "2018.05.30", "title": "Нови правила за командировките в чужбина"}
{"url": "https://www.novinite.bg/articles/160348/Zabavni-iznenadi-ochakvat-malchuganite-vav-Veliko-Tarnovo-za-1-yuni", "text": "Забавни изненади очакват малчуганите във Велико Търново за Международния ден на детето – 1 юни. През целия ден в Старата столица ще се състоят разнообразни събития, гарантиращи доброто настроение както на децата, така и на техните родители. Празничната програма започва в 10,00 ч. в парк „Марно поле“ с арт представлението „Глинени маски“. В него участие ще вземат децата и учениците от Ателие по керамика към Младежки дом. Час по-късно в парка, но на площадка „Азбукари“ започва голям детски празник, организиран от компанията „Лактима“ ЕООД. В 12,00 ч. в читалище „Надежда – 1869“ също ще има забавна програма за малчуганите, част от която е награждаването на победителите в конкурса „Детство мое, вълшебно“. В 16,00 ч. в парк „Марно поле“ започва нов празник, организиран от Градски ученически парламент. В изложба младите таланти от ателието по керамика към Младежки дом ще представят творбите си. Експозицията ще бъде подредена в Изложбени зали „Рафаел Михайлов“ и ще бъде открита в 17,30 ч. Програмата завършва с концерт на Детска вокална група „Пеещи камбанки“, който започва в 18,00 ч. в голямата зала на общината. Кулминация на проявите на 1 юни и специален подарък за децата е приключенската игра „Средновековни криминални загадки – Тайната на деветте ключа“, която ще превърне крепостта Царевец в арена на оживяла компютърна гейм- стратегия. Безплатен ще е входът за всички малчугани и за техните придружители, избрали да се впуснат в разрешаването на мистерии, ребуси, тайни и загадки, свързани с царския двор. В специална шатра пред Царевец участниците в играта ще получават напътствия и указания за мисиите, които трябва да изпълнят. Играта ще започне в 10,00 и ще продължи до 14,00 ч., а желаещите могат да се включат по всяко време в този часови период.", "date": "2018.05.30", "title": "Забавни изненади очакват малчуганите във Велико Търново за 1 юни"}
{"url": "https://www.novinite.bg/articles/160336/Slance-i-oblaci-se-smenyat-no-bez-valeji", "text": "Днес ще е слънчево, с разкъсана висока облачност. След обяд над планините ще се развие купеста облачност, но вероятността за валежи е малка. Ще духа слаб, в Източна България – до умерен североизточен вятър. Максималните температури ще са между 26 и 31 градуса, в София - около 27, сочи прогнозата на НИМХ-БАН.Атмосферното налягане е по-високо от средното за месеца и слабо ще се понижи.Над планините ще е предимно слънчево, с временни увеличения на облачността, но вероятността за валежи е малка. Ще духа до умерен североизточен вятър. Максималната температура на височина 1200 метра ще е около 19, на 2000 метра – около 11.По Черноморието ще е предимно слънчево, с разкъсана висока облачност. Ще духа до умерен североизточен вятър. Максималните температури ще са 23-25 градуса. Температурата на морската вода е 20-22. Вълнението на морето ще е около 3 бала.", "date": "2018.05.30", "title": "Слънце и облаци се сменят, но без валежи"}
{"url": "https://www.novinite.bg/articles/160344/Merkite-za-kachestvoto-na-vazduha--v-dalboka-tajna-ot-grajdanite", "text": "Граждани и неправителствени организации са нежелани на работна среща относно бъдещия план за подобряване на качеството на атмосферния въздух в страната. Днес Световната банка, която разработва предложение по поръчка на Министерство на околната среда и водите, представя своя доклад с анализи и препоръки за конкретни мерки. Срещата е със затворен характер, като домакинът МОСВ е решил да не покани заинтересовани граждани и представители на неправителствени организации, работещи по темата. Ивайло Попов от ЕС “За Земята” коментира: “През последните години се установи начин на работа сред управляващите, който тотално не зачита обществения интерес и правото на гражданите да са информирани за взиманите решения. Подобен подход, който няма нищо общо с принципите на откритост и демократичност, възпитава чувство за безнаказаност сред управляващите. Той пречи и на изготвянето и прилагането на ефективни политики. Как МОСВ очаква, че гражданите ще са готови да понесат някаква тежест от мерките за подобряване на качеството на въздуха, били те свързани с автомобилния трафик или отоплението, когато остават изолирани от дискусията и взимането на решенията?!”. Представеният документ ще бъде основата за създаване на Национална програма за качеството на атмосферния въздух, която вече отбелязва сериозно забавяне. Мерките на национално ниво трябваше да се дискутират още през есента на 2017 година. Припомняме, че качеството на въздуха е един от сериозните проблеми в България, касаещ общественото здраве, по който трябва да се вземат спешни и ефективни мерки. МОСВ обяви темата като приоритетна, но се опасяваме, че действията им говорят друго.", "date": "2018.05.30", "title": "Мерките за качеството на въздуха — в дълбока тайна от гражданите"}
{"url": "https://www.novinite.bg/articles/160357/NDK-i-RIOSV-Sofiya-obedinyavat-usiliyata-si-po-povod-Svetovniya-den-na-okolnata-sreda", "text": "НДК и РИОСВ-София обединяват усилията си по повод Световния ден на околната среда. Те организират празник за деца и ученици под надслов „Да победим замърсяването с пластмаса“, който ще се състои на 6 юни в Централното фоайе на НДК от 14.00 часа. Идеята е децата да се запознаят по забавен и атрактивен начин с ползите от разделното събиране на отпадъци, рециклирането, опазването на околната среда, както и да разгледат класна стая „Земно кълбо“ и арт инсталациите от пластмаса на НДК, които са част от кампанията на НДК „re:НДК-Рециклирай! Културно е.“ Темата „Да победим замърсяването с пластмаси“ на тазгодишния световен ден на околната среда е избрана от домакина на събитието, Индия. Тя приканва всички ни да се замислим как да променим ежедневието си, за да намалим вредите от замърсяването с пластмаси върху околната среда, дивата природа и нашето собствено здраве. Тъй като пластмасата има много ценни приложения, обществото е станало прекалено зависимо от изделията за еднократна употреба. Това, обаче, има тежки последствия за околната среда. По света 1 милион пластмасови бутилки се закупуват всяка минута, а 500 милиарда найлонови торбички за еднократна употреба се изхвърлят всяка година. Общо 50 % от пластмасата, която използваме, е за еднократна употреба. Почти една трета от употребените пластмасови опаковки не стигат до системите за третиране на отпадъци, което води до сериозно замърсяване. Всяка година около 13 милиона тона пластмаса се изхвърлят в океаните, което оказва негативно влияние върху кораловите рифове и уязвимите морски видове. Пластмасовите отпадъци в океаните могат да обиколят Земята четири пъти за една година и могат да просъществуват там до 1000 години, преди да се разградят напълно. Пластмасата също така замърсява системите за водоснабдяване и от там попада и в човешкия организъм. В събитието на 6 юни в НДК ще бъдат поканени и представители на Лесотехническия университет, фондация „Дивите животни“, сдружение „Дива природа Балкани – Изследовател“, Българска фондация Биоразнообразие, клуб „Скорец“ към Биологическия факултет на Софийски университет, фондация „Геа Челония“, ученици и студенти от град София и Софийска област. На събитието ще бъдат обявени и победителите от конкурса за видеоклип на тема „Да победим замърсяването с пластмаса – ЗА чиста околна среда“.", "date": "2018.05.30", "title": "НДК и РИОСВ-София обединяват усилията си по повод Световния ден на околната среда"}
{"url": "https://www.novinite.bg/articles/160350/Spasi-Sofiya-predlaga-novi-spirki-za-po-udoben-gradski-transport", "text": "От гражданската организация Спаси София внесоха в Столичната община предложение за обособяване на седем нови спирки на градския транспорт, които да подобрят транспортното обслужване в столицата. Сред предложените промени са обособяването на трамвайни спирки по ул. Алабин в близост до пешеходната зона по бул. Витоша с цел по-удобното ѝ обслужване, както и нови тролейбусни спирки до изходите на метростанция “СУ Св. Кл. Охридски”. От Спаси София предлагат също и нова трамвайна в близост до централната автогара, което пък значително ще улесни пътуващите с багаж. “Въпреки, че София продължава да расте, столичният градски транспорт е изправен пред сериозни предизвикателства заради неравната конкуренция с личните автомобили като удобство и време за пътуване. Често прекачванията между отделните линии са неудобни, отнемат доста време и изискват значително ходене пеша.” - констатират от Спаси София и допълват, че част от проблемите са лесно решими. Новите спирки ще се намират на места, където има достатъчно пространство за тяхното разполагане, без това да пречи на пешеходците. Те ще улеснят прекачването между отделните линии и видове градски транспорт, правейки го по-функционален и предпочитан. От организацията отбелязват, че обслужването значително ще се подобри, тъй като ще се попълнят празнини в транспортната мрежа, надхвърлящи понякога над 2-3 пъти наложеното като приемливо пешеходно разстояние между спирките на наземния градски транспорт. “Разстоянията между две последователни спирки на наземните линии в София често вариират между 600 и 1000 метра, което представлява проблем за много граждани и прави градския транспорт още по-непривлекателен” - твърди Гергин Борисов от организацията. Като пример той посочва бул. Св. Наум, където разстоянието между автобусните спирки при метростанция “Европейски съюз” и Семинарията е над километър, при това в район със сериозен наклон и гъсто застрояване, какъвто е Лозенец. Именно затова е предложена нова автобусна спирка при ул. Милин камък. “Необходимо е желание от страна на Столичната община за непрекъснати подобрения на градския транспорт на София и за тази цел не са нужни много средства или продължителни реконструкции” - казва Андрей Зографски. Затова от Спаси София очакват представителите на ЦГМ и зам.-кметът по транспорт, г-н Евгени Крусев, да разгледат предложенията и да пристъпят към тяхната реализация още през това лято. “Това ще изпрати ясен сигнал, че отговорните общински институции реално работят за реформи и подобрения в градския транспорт, така че качеството на живот и ползването на обществения транспорт да се повишат.” - завършват от организацията.", "date": "2018.05.30", "title": "Спаси София предлага нови спирки за по-удобен градски  транспорт"}
{"url": "https://www.novinite.bg/articles/160349/Protest-v-selo-Rupite-sreshtu-stroej", "text": "Строеж в село Рупите предизвика обществено недоволство. Граждани твърдят, че близо до дома на баба Ванга ще бъде изграден незаконен спа комплекс и минералните извори, т. нар. гьолове, ще изчезнат. Фейсбук страницата „Спаси Рупите“ вече има 22 хил. последователи.\"Проблемът е, че обществеността не е запозната, няма прозрачност на процедурата, на инвестиционните намерения и според нас е заплашено съществуването на това място и изобщо запазването на екосистемата и бъдещето на региона\", каза една от недоволните гражданки пред камерата на БТВ. \"Казва ни се, че всички процедури са спазени, че ще се построят 11 двуетажни къщички, но ние знаем какъв е дебитът на концесията. Знаем колко са ползвателите с договори – по пътя на логиката дебитът няма да е достатъчен, за да се осигури вода. Това означава, че свободният разлив ще се намали, естествените гьолове ще изчезнат, екосистемата ще се загуби, а от това зависи животът на земноводни, влечуги, птици\", добави тя.Главния архитект на Петрич Владимир Митрев посочи, че \"възложителят е съгласувал подробния устройствен план с абсолютно всички държави инстанции, така че ние тук сме поставени вече пред свършен факт\". Той подчерта, че строежът няма да е върху изворите. Недоволните граждани обаче го контрираха, че границата на строежа започва на около 10 м от тях. Митрев отрече. \"Това е частен имот, не мога да спра строителство в частен имот, което е минало абсолютно всички съгласувания\", добави той. Според архитекта хората пак ще могат да се лекуват, защото в общинските имоти не се предвижда застрояване.Иво Стефанов, адвокат на инвеститора, също подчерта, че не се строи върху т. нар. гьолове. Според него в момента лековитата вода не се използва правилно, а просто се оттича в река Струма. Проектът на клиента му е да оползотвори част от водата, като направи спа център с няколко къщи за гости.Кметът на Рупите Георги Атанасов посочи, че до момента няма нито писмена, нито устна жалба. Гражданите отговориха, че са били в неведение за инвеститорския интерес, който е заявен преди две години. Разбрали едва когато имотът бил ограден за строителство.", "date": "2018.05.30", "title": "Протест в село Рупите срещу строеж"}
{"url": "https://www.novinite.bg/articles/160361/Upravitelyat-na-NZOK-podade-ostavka", "text": "Управителят на Националната здравноосигурителна каса Камен Плочев се оттегля от поста.Има входирано писмо от Плочев до Надзорния съвет на Здравната каса , с което той моли да бъде освободен поради продължаващите проблеми със здравето му, съобщиха от пресцентъра на НЗОК.Предстои Надзорният съвет на Касата да се събере и да обсъди оставката му, след което да я внесе в парламента, където тя трябва да бъде гласувана.В края на февруари Камен Плочев беше приет в болница. От тогава функциите на управител временно бяха възложени на подуправителя д-р Йорданка Пенкова.", "date": "2018.05.30", "title": "Управителят на НЗОК подаде оставка"}
{"url": "https://www.novinite.bg/articles/160355/Bum-na-karleji-v-Sofiya", "text": "Бум на кърлежи в столичните паркове и градини. Всеки ден десетки майки се оплакват от това как децата им са нахапани.Тази година е пикова по отношение на кърлежите заради климатичните условия, призна той и поясни: \"При по-влажна пролет, когато избуява растителността, се създават перфектните условия за развитието им. Никой не може да каже колко точно са ухапаните от кърлежи, но ежедневно има десетки, дори стотици пострадали. Добрата новина обаче е, че не е чак толкова висок броят на заразените с лаймска болест и марсилка треска, тъй като не всички кърлежи са носители на тези зарази. В различните райони на страната процентът на заразените е около 1%, 2% до 5%-10% най – много\".Д-р Кунчев припомни какво точно трябва да правим, когато си махаме сами кърлеж.  \"Ако все пак решим да си махнем сами кърлежа, не трябва да правим въртеливи движение – наляво-надясно. Единственото, което трябва да се направи е със защитена ръка – с ръкавица или с найлон, леко да го разклатим, за да може да го разхлабим, тъй като има контрички на хоботчето му, които се забиват в кожата. Той  не трябва в никакъв случай да се разкъсва, нито да се размачква, да се гаси с цигари или да се сваля с ножче“, каза експертът и напомни, че колкото по-бързо се извади, толкова по-малко е вероятността от заразяване.", "date": "2018.05.30", "title": "Бум на кърлежи в София"}
{"url": "https://www.novinite.bg/articles/160362/Obshtinata-pochisti-pametnicite-vav-Vidin", "text": "Няколко паметника, издигнати в чест на героите, загинали за освобождението и обединението на България, бяха почистени. Причината е, че много от тях често са обект на вандалски прояви от страна на недобросъвестни граждани. Кметът на Община Видин Огнян Ценков призовава жителите да пазят от посегателство монументите, поставени в знак на признателността на потомците и да уважават културно-историческото наследство на старопрестолния ни град. Сред почистените паметници е и този на Христо Ботев. По традиция на 2 юни Община Видин ще отбележи с тържествена церемония годишнината от гибелта на великия български поет и революционер и в памет на всички, отдали живота си за свободата и независимостта на Родината ни. Началото е в 11.30 ч., събота.", "date": "2018.05.30", "title": "Общината почисти паметниците във Видин"}
{"url": "https://www.novinite.bg/articles/160359/RADIO-PARK-FEST-v-Yujniya-park", "text": "За втора поредна година БНР кани столичани и гости на София на „Радио Парк Фест“ на Голямата поляна в Южния парк. На 15, 16 и 17 юни ще посрещнем лятото с едни от най-добрите български поп, рок, джаз и хип-хоп изпълнители. Тази година партньор е Столична община, а фестивалът е част от културния календар на София. Специален гост в събитието ще бъде легендата на македонската музика виртуозният китарист Влатко Стефановски, който ще свири с Биг бенда на БНР. Ще започнем с младия и популярен Ангел Ковачев, който заедно с дуета „Моисей“, участва в създаването на супер хитове като \"Кой ден станахме\", \"Знаеш ли кой видях\", \"Тази снимка пази\" и \"Къде си, брат\". Талантливият артист участва в мюзикъла \"Йоан: Синът на гърма\" в театър „София“, има и два проекта със Софийска филхармония, в които застава на една сцена с диригента Максим Ешкенази, както и с актьорите Юлиан Вергов, Илиана Коджабашева и Деян Донков. Миналата година Ангел Ковачев издаде дебютния си албум \"Небесен\", който ще представи на фестивала през юни. Зрителите ще имат възможността да чуят и Прея, която се замисля за музикална кариера след като случайно се явява на кастинг за телевизионното шоу “X-Factor”. Именно там тя се запознава с хората, които й помагат да усъвършенства уменията си. Прея прави самостоятелни концерти на живо с групата си Preyah live band. На 15 юни публиката ще има възможността да чуе и Bobo & the gang. Рапърът с нигерийски корен има вокален потенциал за соул, който смесва с рага и фънк в Bobo&The Gang. Bobo & The Gang прохождат през 2010 г., а две години по-късно делят бекстейдж с Бъста Раймс и Тайни Темпа на Spirit of Burgas. Подгряват лайфовете на Джеси Джей и Дженифър Лопез в „Арена Армеец”. В началото на 2014 г. групата пуска официално в YouTube канала на Facing The Sun първия по рода си хип-хоп концерт от поредицата StudioLive, продуциран от Росен Ватев, съвместно с пловдивския лейбъл “C.T.P Records”. След успешната серия от осем видеоклипа, записани и заснети в натурална студийна обстановка, групата участва активно в почти всяко значимо музикално събитие в страната. Oтново през 2014 г. Bobo&The Gang подгрява Stereo MC’S на „Ficosota Festival“. Като композитор Бобо работи с редица популярни български изпълнители и създава музикални произведения за Сантра и Кристо, Криско, Лора Караджова, Маги Джанаварова, Рут Колева, Криста, Вяра Атова и Орлин Павлов. Самата Рут Колева, която ще огласи сцената на 16 юни след успешното си европейско турне, спечели специалната награда на конкурса на БНР \"Пролет\" 2018“, което й осигури възможността да представи България на престижния фестивал „Евросоник“ в Грьонинген, Холандия през януари 2019-та. На втория фестивален ден БНР ще подари на зрителите и великолепни мигове със Стефан Вълдобрев и \"Обичайните заподозрени\"- една от най-успешните български лайв банди в състав Стоян Янкулов-Стунджи, Веселин Веселинов-Еко, Иван Лечев и Мирослав Иванов. Тази година на конкурса „Пролет 2018“ класацията на „\"БНР Топ 20\" избра Dead Man’s Hat да свирят на Радио Парк Феста. Инди рок групата Dead Man's Hat има невероятна история. Ража Файез ел Мадхун е родена в Кувейт в семейство на палестинци. Заедно с родителите си идва в България през 1992 година. През 2012 г. започва сама да се обучава да свири на акустична китара, а през 2014 г. пише първата си песен. Тогава е и първата й изява пред публика. Същата година Ража се запознава с виолончелистката Илияна Георгиева, с която сформират успешен акустичен дует. Амбициозната палестинка едновременно свири и с рок енд рол банда под името Raja & the band, с която също печели одобрението на публиката в софийския ъндърграунд. Преди три години Ража и Илияна обединяват двата проекта в Dead Man's Hat. На третия фестивален ден на голямата сцена в Южния парк ще звучат Saint Electrics - Мирослав Иванов (китари, вокали, кийборд), Гриша Георгиев (водещ вокал и бас) и Деян Драгиев (барабани). За тримата музиканти знаем от различните формации, в които са участвали -“Сафо”, Metaфormoзa, Funkalero, „Портокал\", \"Матакка“, Panican Whyasker и Babyface Clan. През януари т. г. Saint Electrics имаха самостоятелен концерт на фестивала в Грьонинген след като на „Пролет 2017“ спечелиха наградата на жури, слушатели и БНР. Jeremy?, които в момента са на върха на класацията \"БНР топ20\", ще представят своя нов втори албум на 17 юни. По време на концерта им ще станем свидетели и на тяхното лазерно шоу. По време на тридневния фестивал DJ Marten, който отскоро е в екипа на радио „София“, и DJ Rawland ще подгряват публиката. Входът ще е свободен благодарение на подкрепата на А 1, SDI, SOLVEX, EPAYGO, „Витошко лале“, ДСК. На територията на парка ще има храни и напитки, щандове с български и чужди брандове от различни сфери на бизнеса.", "date": "2018.05.30", "title": "„РАДИО ПАРК ФЕСТ“ в Южния парк"}
{"url": "https://www.novinite.bg/articles/160363/V-Sofiya-shte-se-provede-sedmica-na-sutreshnite-byaganiya-v-parka", "text": "Инициативата е част от най-новата и набираща популярност платформа за групови любителски бягания в страната: www.RunBulgar.com. Сутрешно отборно бягане: 1 миля в 5 парка за 5 дни! В рамките на спортната седмица предстои да се проведат пет бягания в периода от 2-ри до 6-ти юли 2018 година (от понеделник до петък). Стартът на всяко събитие е точно в 7:00 часа сутринта, с местоположение различен популярен столичен парк. Дистанцията, която пробягва всеки участник е точно една миля (1600 м.), като състезанието е отборно. В един отбор участват трима души. С провеждането на събитието организаторите целят да промотират ползите от сутрешното бягане преди работа сред всички активни хора в София. Ето и какво още споделиха от RunBulgar за инициативата: „Всички, които обичаме бягането се събираме. Какво е най-хубавото нещо, което можем да правим в 7:00 часа сутринта? Да спим - НЕ! Няма нищо по-хубаво от сутрешното бягане. Когато човек бяга сутрин, организмът му много по-бързо се разсънва и преминава към пълноценен режим. Благодарение на сутрешното бягане, тялото отделя хормона на щастието (серотонин) и по този начин се зарежда с настроение за целия ден. Цялосното кръвообращение в организма се засилва, всички жизнени процеси протичат по-бързо, включително значително се подобрява и мисловната дейност. Научно доказано е, че хората, които бягат сутрин са в пъти по-продуктивни, креативни и концентрирани на работното си място. Именно те са и тези, които при анкетни допитвания отговарят, че са щастливи и удовлетворени, както от работата си, така и от това, което до момента са постигнали. Всичко това са само част от доводите, защо е добре да бягаме сутрин, но стига сме приказвали, време е да действаме :) Включете се в седмицата на сутрешните бягания в парка, просто е: 1: Съберете отбор от 3-ма души. 2. Регистирайте се през сайта ни:www.RunBulgar.com 3. Бягайте заедно Кога? От 2-ри до 6-ти Юли 2018 година. От понеделник до петък. Всеки старт точно в 7:00 часа. Къде? Петте най-популярни парка в столицата: Южния, Борисовата градина, Западния, Северния и Заимов. Колко? Всяко бягане е точно 1-на миля (1600 метра). Именно тази дистанция е подходяща, както за любители и напреднали, така и за хора, които не са бягали от \"ученическите\" си години. За всеки регистриран участник е предвидена уникална тениска и много награди от нашите партньори. Регистрирайте своя отбор до 15.06.2018г. и платете 50 % от стартовата такса. Информация за точното местоположение на всеки старт, както и да запишете своя отбор, можете от тук:www.RunBulgar.com/bg/", "date": "2018.05.30", "title": "В София ще се проведе седмица на сутрешните бягания в парка"}
{"url": "https://www.novinite.bg/articles/160342/Evroto-se-sriva-zaradi-krizata-v-Italiya", "text": "Еврото се срива заради кризата в Италия, коментират анализатори, цитирани от БНР.Регистриран беше най-големият спад в котиорвките на единната валута от 11 месеца насам. Акциите на борсата в Милано също отбелязаха бърз спад, отбелязва Ройтерс.Към несигурността в Италия се добавя и политическата криза в Испания, където след два дни ще има вот на недоверие срещу премиера Мариано Рахой. Американският индекс Дау Джонс регистрира спад от 2 процента в края на деня вчера заради кризата в Италия, отбелязва Франс прес. За сметка на това, американската валута е в най-силния си период от година и половина.Филантропът и финансист Джордж Сорос прогнозира нова финансова световна криза. Според прогнозите на други водещи финансисти, еврото може да продължи спада си освен заради политическата ситуацията в Италия, и заради стачките в Бразилия и контрола на централната банка в Турция върху валутата.", "date": "2018.05.30", "title": "Еврото се срива заради кризата в Италия"}
{"url": "https://www.novinite.bg/articles/160366/Vizita-na-belgijskiya-poslanik-vav-Vidin", "text": "Негово Превъзходителство Франсоа Бонтан, посланик на Кралство Белгия в Република България, пристигна тази сутрин във Видин, придружен от съпругата си. Той бе посрещнат в Областната администрация от заместник областния управител Анжело Методиев и от кмета на Общината Огнян Ценков. В официалната среща взеха участие председателят на Видинската търговско-промишлена палата Красимир Кирилов и белгийски инвеститори. По време на разговорите Ценков запозна посланика с всички дейности, които Община Видин реализира в сферата на икономиката, социалните дейности, образованието и културата. Той информира за реализираните инициативи във връзка с привличането на инвестиции и разкриване на нови работни места в разкритите вече предприятия на територията на Общината; за участието в проекти за временна заетост; за развитието на инфраструктурата; за оказаната подкрепа от страна на държавата по отношение модернизиране на образованието, разкриването на филиал на Русенския университет „Ангел Кънчев“ във Видин и предоставяне възможност на младите хора да завършат висшето си образование; за възможностите в туризма и за историческите забележителности; за богатия културен календар и др. Посланик Франсоа Бонтан изрази удовлетворението си от проведената среща и своите хубави впечатления от визитата в нашия град. Дипломатът заяви, че вижда реални възможности за сътрудничество в сферата на земеделието, туризма, логистиката и счита, че Община Видин и Видински регион ще привличат белгийски инвеститори в бъдеще.", "date": "2018.05.30", "title": "Визита на белгийския посланик във Видин"}
{"url": "https://www.novinite.bg/articles/160375/Zapochna-sreshtata-na-Borisov-i-Putin", "text": "Започна третата среща на българския премиер Бойко Борисов с президента на Русия Владимир Путин. Срещата се провежда в двореца Кремъл в Москва.Очаква се двамата да обсъдят доставките на газ от Русия за бъдещия газов хъб \"Балкан\".В началото на срещата премиерът Борисов заяви, че Русия винаги е имала голямо влияние и е добре управляващите да се запознаят с направеното от европейските държави в областта на инфраструктурата, жп и газовата инфраструктура.", "date": "2018.05.30", "title": "Започна срещата на Борисов и Путин"}
{"url": "https://www.novinite.bg/articles/160372/Eva-Majdel-se-sreshtna-s-Komisarya-za-konkurenciya-Margrete-Vestager", "text": "Българският евродепутат от групата на ГЕРБ/ЕНП Ева Майдел проведе среща с европейския комисар по конкуренцията Маргрете Вестагер. По време на срещата се обсъди развитието на преговорния процес по доклада за органите за защита на конкуренцията, познат като ENC+. Ева Майдел бе водещ докладчик в Комисията по вътрешен пазар и защита на потребителите, където преди няколко месеца тя получи пълно мнозинство по предложените от нея изменения, целящи да направят националните органите за защита на конкуренцията по-независими, да подобри техните ресурси и по този начин да осигури равномерното прилагане на Европейското законодателство във всички държави. „Конкуренцията е сред основните инструменти за поддържане на функциониращ вътрешен пазар на ЕС, където бизнесите могат да оперират без проблеми. Липсата на ясни правила оставя сиви територии, където създаването и съществуването на картели е значително по- лесно. Радвам се, че с еврокомисар Вестагер споделяме мнението, че проектодирективата е ключова за лоялната конкуренция в Европа и се надявам преговорите да приключат по време на българското председателство.“, коментира българският евродепутат Ева Майдел (ГЕРБ/ЕНП) по време на срещата.", "date": "2018.05.30", "title": "Ева Майдел  се срещна с Комисаря за конкуренция Маргрете Вестагер"}
{"url": "https://www.novinite.bg/articles/160358/Ninova-Edinstveniyat-oficialno-priznat-ot-balgarskiya-sad-lajec-e-premierat-Borisov", "text": "„Предупреждаваме ви, че отсега нататък- не три пъти, един път, ако кажете, че „БСП за България“ лъже, ще ви напомня следния факт- на 17.05.2018г, българският съд реши: \" Осъжда Бойко Методиев Борисов за отправяне на неверни твърдения\". Това каза лидерът на БСП Корнелия Нинова от парламентарната трибуна. \"Следователно, единственият, официално признат от българския съд лъжец, е премиерът и действащият председател на Съвета на ЕС Бойко Методиев Борисов“- заключи тя по повод обвинения на ГЕРБ, че БСП лъже за фалшификации на изборите в Галиче.", "date": "2018.05.30", "title": "Нинова: Единственият официално признат от българския съд лъжец е премиерът Борисов"}
{"url": "https://www.novinite.bg/articles/160376/Mariya-Gabriel-Ambiciyata-ni-s-badeshtata-programa-MEDIA-e-po-golyama-vidimost-i-konkurentosposobnost-na-evropejskite-tvorci-i-proizvedeniya", "text": "Програмата МЕДИА в рамките на \"Творческа Европа\" е европейска история на успеха, с която можем да се гордеем. Нейните широко признати достижения са плодородна почва за политически успех в текущите преговори за програмния период след 2020 г. Защитавах идеята за увеличение на бюджета на МЕДИА и получих подкрепата на Колегиума на комисарите. Въпреки настоящите бюджетни ограничения, програма МЕДИА ще разполага с 1,2 милиарда евро, което е почти 30% увеличение в сравнение с настоящия й бюджет. Това обяви българският еврокомисар Мария Габриел по цифровата икономика и общество Мария Габриел на пресконференция в Европейската комисия относно бъдещето на програма МЕДИА.Тя информира още, че текущите действия по програма МЕДИА ще продължат и ще бъдат модернизирани. Стремежът й е по-добро популяризиране на европейските произведения в контекста на засилена конкуренция, насърчаване на конкурентоспособността на сектора и подкрепа за наскоро изменената директива за аудиовизуалните медийни услуги.По отношение на заетите в европейската творческа индустрия, които създават творби за широката публика, българският еврокомисар препоръчва те да бъдат подкрепени при поемането на рискове. Така те биха могли да увеличат мащаба на своите дейности, което от своя страна ще допринесе за конкурентоспособността на целия европейски аудиовизуален сектор.\"Животът на едно произведение не се свежда само до неговото създаване и финансиране. Популяризирането е все по-определящ фактор за неговия успех. Ето защо МЕДИА ще даде приоритет на стратегиите за разпространение и популяризиране, разработени в отделните държави-членки\", очерта следващия приоритет Мария Габриел.Тя подчерта още, че тъй като съединението прави силата, един от най-добрите начини за насърчаване на европейската творческа индустрия е работата в мрежа. МЕДИА ще насочи подкрепата си в тази посока. Мрежата Europa Cinemas, която е един от най-големите успехи на програмата, ще бъде разширена географски. Могат да бъдат създадени и нови мрежи в други сектори, като видео по заявка или фестивали, с цел да се увеличи аудиторията на творците.Комисарят отбеляза и ключовото значение от обединяването на европейските филми на едно място. \"Каталогът на европейските филми, който предложих и който получи силна подкрепа от творческата индустрия в Кан, ще бъде непрекъснато допълван. По този начин ще се улесни появата на нови икономически модели, позволяващи достъп до европейски произведения, включително на места, до които филмите не са достигнали досега\", заяви Мария Габриел.Тя изрази увереност, че може да разчита на съзаконодателите да бъдат също толкова амбициозни по отношение на програма МЕДИА, защото сега се предопределя конкурентоспособността и високите постижения на европейския аудиовизуален сектор за следващите десет години.Не на последно място, по примера на настоящата програма \"Творческа Европа\", бъдещата ще включва междусекторен компонент. Предвидени са мерки за подпомагане на международния обмен на опит и добри практики.", "date": "2018.05.30", "title": "Мария Габриел: Амбицията ни с бъдещата програма МЕДИА е по-голяма видимост и конкурентоспособност на европейските творци и произведения"}
{"url": "https://www.novinite.bg/articles/160365/BDJ-podaryava-bezplatno-patuvane-na-decata-po-sluchaj-1-i-yuni", "text": "„БДЖ – Пътнически превози” ЕООД и тази година ще спази добрата традиция и ще подари безплатно пътуване на всички български деца на възраст до 14 години по повод Международния ден на детето, съобщиха от пресцентъра на компанията.Младите пътници могат да се възползват от тази възможност от 00:00 ч. до 24:00 ч. на 1-и юни във всички пътнически и бързи влакове (2-ра класа). При условие, че пътуването започва с нощен влак, който заминава преди 24:00 ч. на 1-и юни, безплатното пътуване важи до пристигането на влака в крайната гара на следващия ден.Възрастта на децата се удостоверява с копие на акт за раждане или друг документ доказващ възрастта, както и с железопътни карти „Дете” и „Учащ”. Запазените места за всички категории влакове и спалните места се заплащат. Децата на възраст до 10 години задължително пътуват с придружител.Ръководството на „Холдинг Български държавни железници” ЕАД поздравява своите най-малки пътници с предстоящия празник – Международния ден на детето, и им пожелава щастливо детство, усмивки и весели игри през лятната ваканция!", "date": "2018.05.30", "title": "БДЖ подарява безплатно пътуване на децата по случай 1-и юни"}
{"url": "https://www.novinite.bg/articles/160369/Smenyat-datite-bez-topla-voda-prez-lyatoto", "text": "Летните ремонти на \"Топлофикация-София\" няма да стартират през юни, както бе планирано, в част от източните квартали на столицата. Кога ще бъдат без топла вода в \"Младост\", още не е ясно заради административни проблеми.Не сме получили разрешение за строеж, обясни инж. Боян Паунов, шеф на дирекция \"Експлоатация\" в дружеството, по БНТ. Ремонтните дейности в някои източни квартали ще закъснее и ще започне на 20 вместо на 3 юли, уточни той. В центъра 9 дни няма да работи ТЕЦ \"София\" през август. Има и определен брой абонатни станции, които ще бъдат без топлоподаване около 20 дни, но те не са много. Направили сме схема, при която минимизираме периодите, в които ще бъде преустановено топлоподаването, каза още Паунов.", "date": "2018.05.30", "title": "Сменят датите без топла вода през лятото"}
{"url": "https://www.novinite.bg/articles/160368/1000-dushi-ot-Haskovo-shte-poluchavat-bezplaten-topal-obyad", "text": "До края на тази година 1000 души в община Хасково ще продължат да получават топла храна безплатно. Това стана възможно след като бе удължен срокът на проекта, съобщиха от местната администрация.Програмата \"Топъл обяд\" започна през октомври 2016 година. Тогава на безплатна храна разчитаха 350 души. Поетапно бяха включвани нови потребители и към момента те вече са 1000, уточниха от общинския пресцентър. За първи път по тази програма храна се доставя освен на нуждаещи се в града, така също и на хора в селата на община Хасково.Сумата по проекта е 1 324 498 лева. Община Хасково е купила три автомобила, с които ще доставя храна по проекта \"Топъл обяд\" и по линия на Социалния патронаж. Автомобилите са доставени след проведена обществена поръчка. Трите коли са на обща стойност 56 445 лева без ДДС, уточняват от общината. ", "date": "2018.05.30", "title": "1000 души от Хасково ще получават безплатен топъл обяд"}
{"url": "https://www.novinite.bg/articles/160335/Sofiya-Jordanka-Fandakova-shte-poseti-vremenniya-mobilen-punkt-za-predavane-elekticheski-uredi", "text": "Кметът на София Йорданка Фандъкова днес в 13.20 часа ще посети временния мобилен пункт за предаване на ненужно електрическо и електронно оборудване. Пунктът се намира в близост до паметника на Васил Левски и работи от 28 май.Целта е повече граждани да имат възможност да изхвърлят негодните за употреба електрически и електронни уреди. Напомняме, че изхвърлянето на електрическо и електронно оборудване в контейнерите за смесени битови отпадъци е забранено. За улеснение на гражданите Столичната община има сключени договори с организации по оползотворяване на излязло от употреба електрическо и електронно оборудване. Всички граждани, които имат уреди за изхвърляне, могат да се обадят на телефон 0800 14 100 или 0885 77 00 41 и уредите им ще бъдат взети от дома безплатно. Правилното изхвърляне на този вид отпадъци е от изключително значение и има както екологични, така и социални ефекти. Инициативата е част кампанията „Зеленото приключение“, в която Столичната община си партнира с радио N-Joy.", "date": "2018.05.30", "title": "София Йорданка Фандъкова ще посети временния мобилен пункт за предаване eлектически уреди"}
