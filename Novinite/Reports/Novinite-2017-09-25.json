{"url": "http://www.novinite.bg/articles/150487/Krusharski-izbesnya-kachva-Loko-na-lager-v-Govedarci-i-globyava-nared", "text": "\r\nСнощи до късни доби ръководството на Локо (Пд), начело със собственика Христо Крушарски и Чавдар Цветков, са разговаряли с футболисти и треньори в опит да се изяснят причините за постната продукция в пловдивското дерби и мачовете, които го предшестваха. Взето е решение мъжкият отбор да се качи на дълъг лагер в селото на Крушарски - Говедарци веднага след мача със Септември. Лагерът ще продължи до мача с Берое.\r\nМного е вероятно глобите, за които Крушарски говори след загубата от Славия, да влязат в сила. На Лаута се очаква да пристигне и нов футболист, който директно да подпише договор с тима. Става въпрос за чужденец, който се подвизава на позицията разиграващ халф.\r\nПрипомняме ви, че снощи на Лаута бе доста горещо. Около стотина бесни привърженици на черно-белите бяха пред комплекса, но не бяха допуснати вътре от полицията. За момента няма точна информация, дали привържениците на Локо Пд просто са отишли до Лаута, след като са гледали мача на различни места в града или са се стекли към съоръжението с намерението да потърсят отговорност от ръководството и футболистите за слабото представяне в дербито. От снощи социалните мрежи и футболните форуми са буквално залети от критики, отправени от фенове на Локо Пд, към собственика, ръководството, треньорите и играчите.\r\n„Феновете са си в пълното право, аз към тях претенции нямам. Аз обаче също съм си в правото да потърся изход от ситуацията и да взема мерки, които смятам за правилни. Имахме много разговори снощи и с футболисти, и с треньори. Когато пристигнах на Лаута веднага след мача все още нямаше фенове, но имаше двайсетина полицаи пред входа на комплекса. След това полицейското присъствие се увеличи и униформени имаше дори вътре в него“, заяви пред PlovdivDerby.com Христо Крушарски.\r\nВъзстановителната тренировка, предварително планирана за тази сутрин, е отменена. Първото занимание на смърфовете за тази седмица ще е утре от 17:00 часа. По всяка вероятност възстановяването е проведено снощи веднага след мача, докато играчите са били на Лаута.\r\n", "date": "2017.09.25", "title": "Крушарски избесня, качва Локо на лагер в Говедарци и глобява наред"}
{"url": "http://www.novinite.bg/articles/150449/Karanga-stana-balgarin-reshi-problemi-na-Armiyata", "text": "Голмайсторът на Първа лига от началото на сезона Фернандо Каранга се сдоби с български паспорт. Най-добрият футболист на ЦСКА вече няма да заема квота за чужденец извън Европейския съюз и така решава огромни проблеми в състава на \"армейците\", съобщава \"Тема Спорт\". Документите на бразилеца са били подадени отдавна, а сега процесът е завършен успешно, пише Това означава, че реално вече чужденците извън ЕС в ЦСКА са трима, а не четирима. Така Густаво Кулма, Рафаел Енрике и Габриел Меркадо са облагодетелствани от българското гражданство на Каранга. Правилникът на БФС гласи, че максимум трима състезатели извън ЕС могат да попадат в групата за даден двубой от Първа лига. Досега винаги един от гореспоменатите футболисти отпадаше от групата, но вече проблемът е решен и всички ще могат да играят едновременно. Не е изключено в скоро време още един играч от \"Армията\" да стане българин.", "date": "2017.09.25", "title": "Каранга стана българин, реши проблеми на \"Армията\""}
{"url": "http://www.novinite.bg/articles/150452/Selo-tarsi-lekar-chrez-obyava-vav-Fejsbuk", "text": "Петричкото село Марикостиново търси лекар чрез обява в социалната мрежа Фейсбук. От кметството се наемат да осигурят безплатна къща за този, който се съгласи да дойде. Освен това местните се шегуват, че дават и бонус - съпруга, информира БНТ.", "date": "2017.09.25", "title": "Село търси лекар чрез обява във Фейсбук"}
{"url": "http://www.novinite.bg/articles/150459/Shofor-pomete-8-godishno-momiche", "text": "8-годишно момиченце и сестричката й, която е едва на 1 година, са били блъснати от автомобил по пътя Айтос-Карнобат, съобщиха от полицията.Катастрофата е станала на 22 септември, информира НОВА. Лекият автомобил е със софийска регистрация и е управляван от 53 годишния В.К. от село Приселци. Той се е движел с несъобразена скорост и блъснал пресичащото момиче – М.Й., което носело сестричката си на ръце.  Двете деца са настанени в отделението по реанимация в болницата в Бургас с опасност за живота. Бебето е с комоцио и фрактура на дясната бедрена кост, а по-голямото момиче - с политравматизъм. ", "date": "2017.09.25", "title": "Шофьор помете 8-годишно момиче"}
{"url": "http://www.novinite.bg/articles/150450/Ludogorec-prodalji-pobedniya-si-hod", "text": "Лудогорец продължи победния си ход, след като удари Септември с 4:1 като гост в мач от 10-ия кръг на Първа професионална лига. Възпитаниците на Димитър Димитров скъсиха отново дистанцията до лидера ЦСКА на само 1 точка. За разградчани се разписаха Натанаел, Вандерсон и Джоди Лукоки, който вкара два гола и изигра феноменален мач. Крис Гади пък поведе Септември в резултата с хубав самостоятелен пробив, но крехкият аванс на столичани бе достатъчен за шампионите да обърнат.Херо обаче отново остана недоволен от играта на своя тим. Той сподели, че \"орлите\" са започнали несериозно и са играли само през второто полувреме, уточнявайки, че Лудогорец не трябва да играе по този начин. Димитров се оплака от широчината на състава си и каза, че в него има недостиг на футболисти за тежкия и гъст график, включващ Купата на България, първенство и Лига Европа.\"Започнахме лежерно и несериозно. Имахме доста пробиви през първото полувреме, но нямахме решение при последния пас. Второто полувреме вдигнахме оборотите. Футболистите почувстваха, че по начина по който играят, може да се стигне до неприятен резултат, заиграха по-добре и нещата се получиха.В последните два мача се получи така, че играхме по-добре през второто полувреме. Но отбор като Лудогорец не бива да играе така. Септември не ни изненада с нищо. Те се опасен отбор във фаза атака.Няколко пъти казах, че бройката ни на играчи не достига. Има един период, в който за 21 дни имаме 7 мача. Много ще ни е тежко и трудно, но трябва да намерим баланс. За Купата трябваше да бием с разлика и тогава просто нямахме шанс. Ротацията ни е малка и няма кога да почиват играчите.Хофенхайм са силен отбор, доказват го с резултатите си до момента. Те са фаворити\", заяви Димитров.Лудогорец приема Хофенхайм във втори мач от групите на Лига Европа в четвъртък (28 септември) от 22:05 часа. ", "date": "2017.09.25", "title": "Лудогорец продължи победния си ход"}
{"url": "http://www.novinite.bg/articles/150496/Lekari-napraviha-slojna-ochna-operaciya-v-Pleven", "text": "Лекари от Очната клиника към Университетската болница в Плевен извадиха 10-сантиметров паразит от окото на пациент, информира бТВ.Паразитът е бил филария. Пациентът е потърсил лекарска помощ, след като усетил, че нещо се движи под клепача на дясното му око. Операцията е била по-трудна от очакваното, защото той не е бил под конюнктивата, а под кожата, съответно е било по-трудно да бъде открит, проследен и изваден, обясни началникът на клиниката проф. д-р Чавдар Балабанов.След няколко хирургични опита на третия ден паразитът е локализиран близо до носа и изваден. Според проф. Балабанов в случая е имало риск, тъй като, ако се движи, паразитът може да проникне в орбитата на окото и тогава не може да се извади.Медиците предполагат, че пациентът е ухапан от инсект, който е снесъл яйцата си в кръвта му.Това е рядко срещан случай, защото човекът не е междинен гостоприемник на паразита и затова последният може да седи в организма, но не може да се размножава и рано или късно умира.Пациентът вече е изписан.", "date": "2017.09.25", "title": "Лекари направиха сложна очна операция в Плевен"}
{"url": "http://www.novinite.bg/articles/150464/Jestoko-ubijstvo-v-Pazardjik", "text": "Извършител на жестоко убийство е задържан от криминалисти към Областната дирекция на МВР в Пазарджик, съобщава говорителят на ведомството Мирослав Стоянов, пише ДАРИК. Арестуваният е 77-годишен жител на село Добровница, обвинен за убийството на собствения си син, на 54 години. Вчера рано сутринта в Районното управление на полицията в Пазарджик бил получен сигнал за намерен труп на мъж в къща, намираща се в селото. Установено било, че трупът е на 54-годишния И.П., който живеел в къщата заедно с възрастните си родители. При първоначалния оглед в присъствието на съдебен лекар и последвалата аутопсия било изяснено, че мъжът е починал в резултат на множество травми в главата. Веднага бил сформиран екип за работа по умишлено убийство, за случая е уведомена Окръжната прокуратура в Пазарджик. Не след дълго разследващите разкрили извършителя на тежкото криминално престъпление. Оказало се, че това е бащата на жертвата Х.П.- 77г. Той е задържан в ареста на РУ-Пазарджик, открито и иззето е и оръжието на престъплението. Работата по случая продължава под наблюдение на прокурор.   ", "date": "2017.09.25", "title": "Жестоко убийство в Пазарджик"}
{"url": "http://www.novinite.bg/articles/150466/Mladej-napadna-vazpitatelka-s-lopata", "text": "16-годишен младеж нападна възпитателка с лопата в Центъра за настаняване от семеен тип на деца и младежи с увреждания в Смолян. За инцидента, който се е случил в четвъртък вечерта между 20:00 и 22:00 часа, съобщават днес от полицията, съобщава ДАРИК. Младежът е нанесъл няколко удара на 60-годишна жена, като е издебнал да влезе в стаята, която е отредена за персонала. Момчето успяло до се докопа до малка лопатата и с нея налагал пострадалата, която се води сътрудник социални дейности. На пострадалата й е оказана медицинска помощ, а младежът е задържан за срок до 24 часа в Районно управление-Смолян, уточняват от пресцентъра на полицията. Според запознати, 16-годишният младеж е имал и други подобни прояви, като и проявявал агресия предимно към жени. Заради него в последните месеци са напуснали работа пет жени. От полицията потвърдиха, че момчето е имало и други прояви от този род.В Районно управление-Смолян е започнато бързо производство срещу 16-годишния младеж.", "date": "2017.09.25", "title": "Младеж нападна възпитателка с лопата"}
{"url": "http://www.novinite.bg/articles/150445/Dneven-horoskop-za-ponedelnik-25-septemvri-2017-g", "text": "\r\n\r\nОпитайте да помогнете в дома, офиса или квартала днес- всички трябва да се съберете заедно, за да се справите с днешната слава. Трябва да дадете пример на хората и ще разберете, че са вдъхновени от вас.\r\n\r\nВашата положителна нагласа днес се нуждае от изкуство, музика или някаква показност. Днешният ден е много подходящ да увеличите усилията си и да откриете нови форми на изкуството.\r\n\r\nАко вашата пощенска кутия е препълнена, време е да я изчистите. Вашата енергия трябва да ви помогне да записвате, изтривате или отговаряте на всички и-мейли изключително бързо. Днес ще се почувствате страхотно.\r\nПредставителите на останалите зодиакални знаци могат да намерят дневния си хороскоп \r\n", "date": "2017.09.25", "title": "Дневен хороскоп за понеделник, 25 септември 2017 г."}
{"url": "http://www.novinite.bg/articles/150457/Pravosadnoto-ministerstvo-poharchilo-10-mln-lv-za-e-upravlenie", "text": "За периода 2014-2016 г. министерството на правосъдието е похарчило 10 053 610 лв. за въвеждане на електронно управление. Това посочва правосъдният министър Цецка Цачева в отговор на депутати от БСП, информира ДАРИК. 6,2 млн. лв. от средствата са от държавния бюджет, а останалите 2,8 млн. лв. са отпуснати по европейски програми. 85% от средствата или 8,6 млн. лв. са похарчени за развиване на политики в областта на правосъдието, а другите под 1,5 млн. за политики в областта на изпълнението на наказанията.   Най-голям бенефициент се явява Агенцията по вписвания, която е второстепенен разпоредител с бюджетни средства. За ведомството, което е към министерството на правосъдието са отишли 4,6 млн. лв., от които 1,647 млн. лв. са европейски средства.", "date": "2017.09.25", "title": "Правосъдното министерство похарчило 10 млн. лв. за е-управление"}
{"url": "http://www.novinite.bg/articles/150476/VKS-ne-dade-hod-na-deloto-sreshtu-Brendo", "text": "Върховният касационен съд не успя да даде ход на делото за пране на пари срещу Евелин Банев - Брендо. Банев, доведеният му брат, бившата му жена и нейната сестра са подсъдими като организирана престъпна група, която е изпрала, според прокуратурата, над 20 милиона лева от наркотрафик. Делото стига за втори път до последната инстанция, след като и двете страни не останаха доволни от Апелативния съд. През март тази година той определи 6 години затвор за Брендо, 3 за Симо Карайчев и напълно оправда Моника Добринова и Десислава Дишлиева, предаде БНТ.\r\nДнес адвокатът на Дишлиева изпрати болничен лист, затова и процесът беше отложен за ноември. В залата не присъстваше нито един от подсъдимите, които не са длъжни до се явяват пред Върховния касационен съд.\r\nСпоред информация в пресата отпреди 10 дни, Банев окончателно е осъден в Италия на 20 години затвор за наркотрафик по делото, станало известно като \"Кокаинови крале\". У нас властите до момента не са потвърдили дали имат официална информация за произнасянето на италианския съд.\r\nБрендо има присъда за трафик на кокаин от 10 години и половина и в Румъния.\r\n ", "date": "2017.09.25", "title": "ВКС не даде ход на делото срещу Брендо"}
{"url": "http://www.novinite.bg/articles/150465/Jadnoto-izbuhna-Az-izgonih-Minev-tova-li-e-golemiyat-kapitan-na-Levski", "text": "\r\nСтарши треньорът на Септември Николай Митов призна, че той е изгонил Веселин Минев от Левски, когато бе начело на \"сините\". Жадното отвърна на атаката на бившия капитан на столичани. Настоящият футболист на Етър нападна Митов, като заяви, че заради него Левски е ял здрав пердах в дербитата и е бил виновен за пораженията във важните мачове. Наставникът на Септември не остана длъжен и с ирония нарече Минев \"големия капитан\".\r\n\"Слушах какви глупости говори Минев. Ще му кажа на големия капитан, че аз го изгоних от Левски, а не Боримиров.\r\nВ първото дерби за сезона, в което спечелихме срещу ЦСКА с 2:1, той беше контузен и затова не игра. В следващото пак беше с травма, а останалите петима, които визира, играха.\r\nГолемият капитан, когато ми трябваше срещу Верея в баража, дойде при мен и ме пита: \"Може ли да ме пуснеш да си почивам, защото съм контузен и да не ме псуват тези нещастници\". Това ли е големият капитан на Левски?! Така че не Даниел Боримиров, а аз го изгоних. Левски нямаше нужда от човек като Минев\", изригна Николай Митов пред \"Тема Спорт\".\r\n", "date": "2017.09.25", "title": "Жадното избухна: Аз изгоних Минев, това ли е големият капитан на Левски?"}
{"url": "http://www.novinite.bg/articles/150470/Otkriha-saksii-s-marihuana-v-Dimitrovgrad", "text": "Срещу 40-годишен димитровградчанин е образувано досъдебно производство за съхранение на дрога. Вчера криминалистите са проверили дома му на улица „З.Стоянов“ и са открили 3 саксии. Във всяка е имало засято растение от рода на конопа с размери между метър и метър и половина, съобщава ДАРИК. През почивните дни криминалистите са иззели още 0,54 грама канабис от 36-годишен мъж, живеещ на улица „З.Зограф“. Те са обискирали мъжа след сигнал за семеен скандал. По същото време в Любимец е проверен частен дом на улица „Тракия“. В жилището, обитавано от 16-годишна девойка е намерена цигара със суха листна маса с тегло 0,3 грама - марихуана, заради което е започнало бързо производство. Хасковските полицаи също са регистрирали бързо производство за наркотик. Автопатрул е спрял за проверка в жк“Бадема“ Ауди А4, шофирано от 25-годишен младеж. В дрехите му е открито пластмасово топче, съдържащо 7 зелени таблетки – екстази. Открита е и бучка завита във фолио – амфетамин.Младежът е задържан до 24 часа по образуваното досъдебно производство", "date": "2017.09.25", "title": "Откриха саксии с марихуана в Димитровград"}
{"url": "http://www.novinite.bg/articles/150483/Zadarjaha-prestapna-grupa-v-Sliven", "text": "Служители на ГДБОП неутрализираха организирана престъпна група за разпространение на наркотици в Сливен. Операцията е реализирана под ръководството на Специализираната прокуратур, информира  БНТ.\r\nСпециализираната прокуратура повдигна обвинения на осем участници в организирана престъпна група за производство и разпространение на наркотици в Сливенско. Те са задържани при специализирана операция,реализирана от служители на ГДБОП на 19 септември т.г. под наблюдението и ръководството на Специализираната прокуратура. Според събраните до момента доказателства групата е действала от януари т.г., като всеки от участниците е имал конкретни функции в дейността.\r\nВ хода на извършените процесуално-следствени действия в помещения, автомобили и у самите участници са намерени и иззети различни по вид наркотици, както и прекурсори и вещества, предназначени за производство на амфетамини и други наркотици. Назначена е експертиза, която да установи какви точно са намерените химикали (чийто състав не е установен) и за производството на какви наркотични вещества са предназначени. При претърсванията е намерен и иззет и пистолет със заличени номера.На 22 септември 2017 г. Специализираният наказателен съд е наложил мярка за неотклонение „задържане под стража\" на петима от групата. На един от участниците е наложена мярка „домашен арест\", а на останалите двама - „парична гаранция\".\r\n ", "date": "2017.09.25", "title": "Задържаха престъпна група в Сливен"}
{"url": "http://www.novinite.bg/articles/150477/Uejd-si-tragna-sled-samo-sezon-vav-Vetrovitiya-grad", "text": "\r\nДуейн Уейд ще напусне Чикаго Булс след само един сезон в щата Илинойс. Трикратният шампион на НБА с Маями е постигнал договорка с ръководството на \"биковете\" относно откупуването на оставащата година от договора му. Гардът се е отказал от 8 от полагащите му се 23,8 милиона долара за сезон 2017/2018. Той ще напусне родния си град в търсене на нова титла в най-доброто баскетболно първенство на планетата.\r\nПриказката на Уейд в \"Юнайтед Сентър\" бе изключително кратка. За единствения си сезон при \"биковете\" 34-годишната легенда записа по 18.3 точки, 4.5 борби, 3.8 асистенции и 1.4 отнети топки в 60 мача, а \"биковете\" отпаднаха още в първия кръг на плейофите след 2-4 от Бостън.\r\nГардът става свободен агент, а за посписа му веднага се сборичкаха четири отбора. От тях най-сериозни фаворити за правата му са вицешампионите от Кливланд Кавалиърс, както и вторият най-силен тим на запад - Сан Антонио Спърс. Завръщане в Маями Хийт също е на дневен ред, а Оклахома Сити Тъндър не отстъпва за подписа на Уейд. Ако \"гръмотевиците\" привлекат ветерана, то те ще имат абсолютен суперотбор, готов да спечели титлата. В ОКС играят Ръсел Уестбрук, Пол Джордж и Кармело Антъни. \r\n", "date": "2017.09.25", "title": "Уейд си тръгна след само сезон във \"Ветровития град\""}
{"url": "http://www.novinite.bg/articles/150503/Sled-incidenta-s-djakuzito-nyama-otkriti-narusheniya-v-spa-centara", "text": "Няма открити нарушения в спа центъра край Пловдив, където преди дни джакузи засмука 4-годишно дете. Това е първоначалната констатация на контролните органи, които обаче продължават своите проверки, информира НОВА.Състоянието на пострадалото момченцето се подобрява, но то все още е в болница.Родителите му и собственикът на хотелския комплекс пък имат различни версии за това какво се е случило в деня на инцидента. Бащата на детето твърди, че е липсвала предпазната решетка, която трябвало да е поставена на помпата на джакузито.Според собственика персоналът спазва изключително стриктно инструкциите за осигуряване безопасността на посетителите на спа центъра. ", "date": "2017.09.25", "title": "След инцидента с джакузито - няма открити нарушения в спа центъра"}
{"url": "http://www.novinite.bg/articles/150448/Grigor-Dimitrov-se-izkachi-s-edna-poziciya-v-ranglistata", "text": "Григор Димитров се изкачи с една позиция в ранглистата на Мъжката тенис асоциация и е осми в класацията.Така първата ни ракета изравнява най-доброто си постижение в ранглистата, в Топ 10 на която не настъпват други размествания.Гришо не игра миналата седмица, но минава напред за сметка на контузения Стан Вавринка, който нямаше възможност да защити точките от миналогодишното си участие в турнира в Санкт Петербург.Григор ще почива и тази седмица и започва подготовка за турнира в Пекин, който стартира следващия понеделник.В миналогодишното издание на съревнованието в китайската столица Димитров стигна до финала, в който отстъпи пред Анди Мъри. ", "date": "2017.09.25", "title": "Григор Димитров се изкачи с една позиция в ранглистата"}
{"url": "http://www.novinite.bg/articles/150501/Dvulichniyat-Fyuri-tancuva-v-lagera-na-vraga", "text": "Тайсън Фюри изглеждаше недоволен след победата на Джоузеф Паркър над братовчед му Хюи преди три дни. \"Циганския крал\" връхлетя на ринга след решението на съдиите и започна да псува по тях и по щаба на 25-годишния новозеландец. Той подкрепи своя роднина, който не успя да спечели пояса на WBO (Световната боксова организация).След няколко дни обаче в интернет лъсна видео, в което бившият световен шампион танцува традиционния маорски танц хака на Джоузеф Паркър, и то редом до новозеландеца. Човекът, когото Тайсън обиждаше, изглежда е негов приятел, тъй като го приюти в лагера си. Двамата изглеждат доста щастливи заедно и се забавляваха искрено. Явно вражеските отношения между Фюри и Паркър съвсем не са такива, тъй като дори качените снимки в \"Инстаграм\" бяха с описания #TeamParker и #TeamFury.", "date": "2017.09.25", "title": "Двуличният Фюри танцува в лагера на врага"}
{"url": "http://www.novinite.bg/articles/150484/Teglyat-jrebiya-za-1-8-finalite-na-Kupata-utre", "text": "\r\nЖребият за втория кръг на турнира за Купата на България ще бъде теглен утре, в 11:00 часа в Парк-хотел \"Витоша\" в София. Класиралите се 16 отбора чрез пълен жребий ще определят осем двойки.\r\nПобедителите се излъчват по системата на отстраняване в една футболна среща съгласно условията на член 19, ал. 1, 3, 4 и 5.\r\nДомакин на футболната среща е отборът, изтеглен първи при жребия. Мачовете ще се играят на 24, 25 и 26 октомври 2017 година. \r\n\r\nБотев (Пловдив), Локомотив (Пловдив), Лудогорец, Литекс, Ботев (Враца), Локомотив (София), Монтана, Етър, Струмска слава, Славия, Левски, Септември, ЦСКА, Царско село, Берое, Дунав.\r\n", "date": "2017.09.25", "title": "Теглят жребия за 1/8-финалите на Купата утре"}
{"url": "http://www.novinite.bg/articles/150437/Novite-sobsvenici-na-avtomobili-s-bezplatno-hands-free", "text": "Безплатни устройства за разговор по телефона в колата за нови собственици на автомобили.Слушалките ще бъдат раздавани от Пътна полиция при регистрация на автомобил, съобщава НОВА.Инициативата цели намаляване на жертвите на пътя, като се спре използването на мобилен телефон по време на шофиране.Кампанията е на евродепутати и беше подкрепена от министъра на вътрешните работи Валентин Радев.Данните показват, че само за последните три месеца у нас са станали над 2 000 тежки произшествия на пътя, а загиналите са близо 200. ", "date": "2017.09.25", "title": "Новите собсвеници на автомобили с безплатно \"hands free\""}
{"url": "http://www.novinite.bg/articles/150460/Britanski-frizor-pravi-bezplatni-pricheski-na-bezdomni-hora", "text": "Британски фризьор прави безплатни прически на бездомни хора, като по този начин ги преобразява напълно. Джошуа Комбс започнал спонтанно благотворителната си инициатива, с която иска да пречупи стереотипите на обществото, информира ДАРИК.По негови наблюдения хората само заобикалят бездомните. „Исках да ги насърча да покажат малко повече ангажираност към техните проблеми и доброта. Дори и само да им казват „здравей“, не да ги игнорират и изолират от обществото, което само изостря страданията им“, обясни доброволецът.Джошуа не просто подстригва бездомните, но той ги кара да се чувстват истински добре в ръцете му, като след това на техните лица греят усмивки, които коренно ги преобразяват.Към идеята му се присъединила ветеринарната лекарка Джаде Стат, която пък безплатно оказва помощ на бездомните кучета – почиства ги, реже им ноктите, дава им лекарства, ако се наложи.Доброволците разказват, че тяхната работа им е помогнала да се срещнат с редица интересни хора, а дните им често са изключително непредсказуеми.Двамата са категорични, че работата им на улицата ги е накарала да осъзнаят какви щастливци са, че имат безопасни и чисти места за живеене.   ", "date": "2017.09.25", "title": "Британски фризьор прави безплатни прически на бездомни хора"}
{"url": "http://www.novinite.bg/articles/150451/Stoichkov-gotvi-golyama-iznenada-za-2018-a", "text": "Христо Стоичков заяви, че пази голяма тайна за 2018-а година, с която ще изненада всички българи. Камата каза, че само един човек знае за нея, а догадките на родните привърженици вече започнаха.\"2018-а? Ами, това е скоро. Ще има голяма изненада, но ще я запазя в тайна. Този път няма да кажа на никой. Само един човек в България ще знае какво ще се случи през 2018 г.\", заяви легендата на българския футбол.Той направи уникален спектакъл в Стара Загора, където легендите на Барселона се изправиха срещу приятелите на Камата, а Стоичков игра и за двата тима. \"Най-напред искам да благодаря на всички мои колеги както от българска страна, така и от страна на Барселона. Също искам да благодаря на тази прекрасна публика, на кмета на Стара Загора, на цялата организация, на момчетата и момичетата, които са свързани с това мероприятие. Направих го в Стара Загора най-вече, защото е спортен град. От тук са тръгнали големи спортисти и футболисти - Петър Жеков, Петко Петков, Георги Димитров – Джеки, Стойчо Младенов… Просто нещо трябваше да се случи в този град, който в момента е спортен град на Европа. Догодина ще бъде София. Трябва да се прави нещо малко по-различно. Затова, когато разговарях с кмета и му обясних, че има възможност да се направи такъв мач, абсолютно подкрепи идеята. Щастлив съм, че събитието се получи и хората останаха доволни\", сподели Камата в предаването \"Код Спорт\" по \"ТВ+\".Стоичков разкри, че сам е решил да играе и за двата тима. Той изпусна дузпа и се разочарова, но сподели, че е имал много малко такива моменти в своята кариера.\"Аз си ги решавам тези неща. Както съм играл за българската страна, така съм играл и за Барселона. И двата отбора са вътре в сърцето ми. Не мога да ги деля. Исках да направя по 25 минути и за двата тима. Така се чувствах по-комфортно\".\"За ЦСКА един път и за Барселона - два пъти (б.а. - съм изпускал дузпа). В националния отбор нямам изпусната дузпа. Но на един приятелски мач това не важи\", сподели легендарният номер 8.Стоичков сподели, че се е раздавал на максимум и за двата отбора, защото винаги иска да печели. Той похвали страхотната игра на Димитър Бербатов, който вкара хеттрик за Приятелите на Камата. \"Естествено, че за мен имаше значение. Като българин винаги искам да побеждавам, но като футболист на Барселона искам поне да стане равен. Имаме един прекрасен футболист Димитър Бербатов, който си личи, че се подготвя супер за новото си амплоа в Индия. Дано да е здрав, да няма контузии, да се радва на това, което може, а ние видяхме какво може. Също много се радвам за Стилиян. След това, което преживя, пак иска да се върне, играе със спортна злоба. Мартин си е същия. Не сме се променили много – можем да си я подаваме. Данчо Лечков си е същия – германският философ, великотърновското момче с къдравата коса продължава да бяга, Наско си е същия, Петър Хубчев е същия, Ивайло Йорданов е същия\", сподели Стоичков.Бившият футболист на Барселона каза, че мачове между легенди много по-лесно пълнят трибуните, отколкото двубои от \"А\" или \"Б\" група на родния шампионат. Камата осъзна успеха на своето мероприятие и е готов да зарадва още фенове от цялата страна, като в бъдеще организира още подобни мачове.\"Това е единственият начин да пълним стадионите – с нас, ветераните. Като гледам колко хора ходят в „А“ и в „Б“ група… Предполагам, че ще направим нещо подобно и в други градове. Има градове, които са готови да поемат една такава организация. Догодина ще е готов стадионът във Варна, и в Русе ще стегнат стадиона, и в Благоевград ще стане стадионът, дай Боже да се случи и в Пловдив… Има прекрасни стадиони във Враца и в Монтана, където се събират 15-20 хиляди. Да направим един празник за града. Много от градовете правят юбилеи, имат големи тържества. На никой не сме отказали. Нашето поколение, където сме искали да отидем да играем, винаги сме били там. Мисля, че всеки един град заслужава да има един такъв празник един път в годината. Всеки град си има дата свързана с него. Много пъти сме ходили и сме го правили, защото сме искали. Мисля, че ще продължим да го правим, защото хората го заслужават\", сподели Стоичков.\"Ние сме го правили нашето шоу, когато сме играли. Ние знаем какво да правим. Това е за тях. Ние им се отблагодаряваме. Тази благодарност е спрямо тях, спрямо децата, които дойдоха да ни гледат. Някои от тях със сигурност продължават да го правят, пускат някой стар мач. Това е пътят – да видят, че още можем да я подаваме, да вкарваме голове. Ако караме само на татуировки, компютри, лаптопи и телефони, няма да имаме спорт\", убеден е Христо Стоичков.", "date": "2017.09.25", "title": "Стоичков готви голяма изненада за 2018-а"}
{"url": "http://www.novinite.bg/articles/150495/Lacho-Baltanov-popilya-jalkoto-Loko-vav-Fejsa", "text": "\r\nНеуморимият капитан на Ботев ПД Лъчезар Балтанов чукна елегантно във Фейса градския опонент на \"канарчетата\" - Локо (Пд). Вчера Ботев попиля с 3:0 \"смърфовете\" в Коматево, но този резултат бе най-малкото, с което се отърваха жалките \"черно-бели\" ритнитопковци. Днес Балтанов написа кратко, но ясно послание в социалната мрежа, с което още веднъж показа кой е Господарят на Пловдив, пише\r\n\"Преди време казах, че мечтая да се завърна след тежката контузия, беше след дербито, когато съперниците ни се изказаха много непрофесионално и обидно за Нас!Днес съм щастлив от тази убедителна победа, от която излезнахме не само като победители, а и като достойни професионалисти, които уважават противника, колкото и слаб да е той!\r\nПловдив е жълто-черен! 1912 Красота, вяра, борба!\"\r\n", "date": "2017.09.25", "title": "Лъчо Балтанов попиля жалкото Локо във Фейса"}
{"url": "http://www.novinite.bg/articles/150479/Omarat-e-edin-ot-naj-golemite-specialiteti-po-celiya-svyat", "text": "Омарът е един от най-големите специалитети по целия свят. Консумира се в супа, салата, сварен със специален дресинг, в руло или в други предястия. В хранителната индустрия се използват два вида омари - Newberg и Thermidor. Готвачите кипват или приготвят на пара деликатеса като се разбира дали е готов по промяната на цвета на черупката - от син до оранжев, информира БНТ.Това се получава от разграждането на определен протеин, благодарение на който се променя и цвета. Днес е световният ден на омарите и в много страни шеф-готвачи ще покажат най-доброто от себе си в приготвянето на омари.", "date": "2017.09.25", "title": "Омарът е един от най-големите специалитети по целия свят"}
{"url": "http://www.novinite.bg/articles/150490/Lishavaneto-ot-san-lekuva-depresiyata", "text": "\r\nЛишаването от сън, прилагано в контролирани условия, бързо намалява симптомите на депресия при около половината от пациентите с тази диагноза. Това показва първият мета-анализ по темата за почти 30 години, пише в прессъобщение Университетът на Пенсилвания, цитирано от OFFNews.\r\nЧастичното лишаване от сън (сън в продължение на три до четири часа, последвано от принудително бодърстване за 20-21 часа) е също толкова ефективно, колкото тоталното лишаване от сън (лишаване от сън в продължение на 36 часа), без съществено влияние на медикаментите върху тези резултати.\r\nУчените от Университета на Пенсилвания, извършили изследването, обаче не препоръчват този метод за всички пациенти. Въпреки че депривацията (лишаването от сън) може да доведе до клинично подобрение на симптомите на депресия в рамките на 24 часа антидепресантите си остават обичайното лечение на депресия.\r\nДепривацията се практикува от 1966 г. насам. Предишни изследвания са показали бързи ефекти на снижаване на стреса от лишаването от сън при около 40-60% от случаите, но този процент на отговор не е бил анализиран от 1990 г. насам, въпреки че през този период има повече от 75 проучвания по този въпрос.\r\nЕкипът преглежда повече от 2000 проучвания, извършени в продължение на 36 години, за да определи доколко отговорът може да е повлиян от вида (тотална или частична депривация) и времето на лишаването от сън (по-рано или по-късно лишаване от сън), клиничната извадка (наличие на депресивни или манийни епизоди или комбинация от двете), прием на лекарства, както и възрастта и пола на извадката. Те изследват как отговорът на депривацията може да се различава в отделните изследвания според това как се определя \"отговора\" във всяко проучване.\r\n\"Проучванията, включени в нашия анализ, показват, че лишаването от сън има ефект за много популации\", разказва водещият автор д-р Илейн Боланд. \"Независимо от това как се измерва количествено отговора, как е била приложена депривацията или вида на депресия, ние открихме почти еквивалентна степен на отговор\".\r\nНо в крайна сметка, точно как лишаването от сън засяга мозъка, остава неясно. Учените планират да проведат допълнителни проучвания по този въпрос и да определят механизма на този метод.\r\nРезултатите са .\r\n", "date": "2017.09.25", "title": "Лишаването от сън лекува депресията"}
{"url": "http://www.novinite.bg/articles/150491/Dreven-papirus-razkriva-kak-e-postroena-Heopsovata-piramida", "text": "Археолози откриха доказателства, че древните египтяни са транспортирали огромните блокове гранит и варовик за Хеопсовата пирамида с дървени кораби по система от канали до пристанище, което е било съвсем близо до основата на строежа, съобщи в. \"Дейли мейл\", цитира ДАРИК. Древният папирус намерен в пристанището Уади ал-Джарф. Той е написан от надзирателя Мерер, който отговарял за 40 работници. Това е единственият съществуващ писмен разказ на свидетел на строежа на Голямата пирамида в Гиза. Мерер пише, че хиляди работници са транспортирали 170 000 тона варовик по Нил в дървени кораби. След това блоковете са превозвани по каналите до вътрешното пристанище. Мерер описва също строежа на каналите и гигантските диги, с които са отклонявали водата от Нил. Каменните блокове са тежали по 2,5 тона. Гранитът е превозван от разстояние около 850 км от Асуан до Гиза. Варовикът е добиван по-близо. От векове една от най-големите загадки е как общество от бронзовата епоха с толкова слабо развити технологии е успявало да направи това.Хеопсовата пирамида е построена около 2600 г. пр. н. е. Археологът Марк Лерер откри доказателства за затрупан канал до Голямата пирамида. Известна е и церемониална лодка, построена за фараона Хеопс. Тя е била предназначена за пътуването му в отвъдния свят, но възстановяването ѝ дава информация за корабостроенето по онова време.", "date": "2017.09.25", "title": "Древен папирус разкрива как е построена Хеопсовата пирамида"}
{"url": "http://www.novinite.bg/articles/150506/Kinomaniya-2017shte-bade-otkrit-s-debyutniya-film-Bezkrajnata-gradina", "text": "Филмовият фестивал „Киномания 2017” ще бъде открит с дебютния филм на Галин Стоев „Безкрайната градина”. По традиция 31-то издание на кинопанорамата ще представи и най-добрите продукции от цял свят, съобщава бТВ.„Безкрайната градина” носи награда на създателите си още докато е на ниво проект. След седем години работа, българската публика ще го види на 16 ноември в първия ден на фестивала. В него участва и незабравимия Никола Анастасов.В програмата са включени още 50 игрални, документални и музикални филма.По традиция, феновете на киното ще могат да гледат новата лента на режисьора Уди Алън, която се казва „Въртележка”. В нея се разказва историята на служител в лунапарк и неговата странна съпруга, живеещи през 50-те години, като в главните роли са Кейт Уинслет и Джъстин Тимбърлейк.Режисьорската лента „Събърбикон” на Джордж Клуни също е сред хитовите заглавия на Киномания тази година. Филмът е по оригинален сценарии на братята Джоел и Итън Коен.", "date": "2017.09.25", "title": "„Киномания 2017”ще бъде открит с дебютния филм „Безкрайната градина”."}
{"url": "http://www.novinite.bg/articles/150481/Blizki-na-Dimitar-Tonkev-Myastoto-mu-ne-e-v-aresta", "text": "Приятели и близки на задържания под постоянна стража Димитър Тонкев от Виноградец излязоха на протест пред Съдебната палата в Пазарджик. За пореден път те заявиха, че мястото на младежа не е в ареста. Обвиненията срещу него в наркоразпространение се крепят на 2,55 г марихуана и 0,56 г амфетамин, които дори не са намерени у него, а у свидетели, дали показания, че са ги купили от Димитър.В проявата се включиха доста по-малко от очакваните над 130 души, заявили в интернет, че ще дойдат, информира ДАРИК. \"На думи сме много смели, но на действия – не\", с горчивина коментира Петя Грозденина, съученичка на Тонкев. Тя предпочете да пропусне първия си учебен ден в пловдивско висше училище, но да даде приятелска подкрепа на младежа, за когото е убедена, че е невинен и натопен. А дори да е извършено деянието, мярката е твърде строга. Приятелите му целенасочено са търсили информация в интернет и не са попаднали на друго производство за такива количества дрога и базирани само на свидетелски показания, след които обвиняемият да е задържан за постоянно в ареста. Други млади виноградчани са възмутени от твърденията, че с припечеленото от търговия с наркотици Димитър водел охолен живот. Разказват, че той изкарвал прехраната си с надници от земеделието. Опитвал се да започне и свой бизнес – да отвори павилионче. Цяло лято чакал разрешително, то дошло дни след убийството на баща му – ресторантьора Димитър Тонкев. Протестиращите са убедени, че зад упражняваните над Тонкев репресии стои тежката ръка на общинския съветник и доскорошен председател на сити парламента в Септември Лазар Влайков. На въпрос толкова ли е силен, че да подчини полицията и прокуратурата, мъж на средна възраст отвръща: „Естествено! Щом всички 6 досъдебни производства срещу него са прекратени“.По време на протеста нито една от обвиняваните в пристрастие и репресии институции не изпрати представители, за да се срещнат с недоволните. Дни по-рано от Областната дирекция на полицията и от Окръжната прокуратура обявиха пред медии, че са събрани достатъчно доказателства, уличаващи Димитър в престъпна дейност, но но подробности щели да се оповестят в съда.", "date": "2017.09.25", "title": "Близки на Димитър Тонкев: Мястото му не е в ареста"}
{"url": "http://www.novinite.bg/articles/150435/Chetvarta-pobeda-za-Angela-Merkel", "text": "Исторически резултат след парламентарните избори в Германия. За първи път от 1953 г. в германския парламент ще има шест политически сили, информира НОВА.Консервативният блок на Ангела Меркел е начело с 33% от гласовете. Така тя беше преизбрана за четвърти мандат.Нейният блок от Християндемократическия съюз и Християнсоциалния съюз обаче получава най-малко гласове в следвоенната история на страната.На второ място е Социалдемократическата партия, която има между 20 и 21%. Това е и най-слабото й представяне, а лидерът Мартин Шулц обяви, че няма да участва в широка правителствена коалиция.На трето място, с историческо постижение, е популистката и антиимигрантска партия „Алтернатива за Германия”, която има 13%.Като най-вероятна се очертава управляваща коалиция на консерваторите на Меркел, свободните демократи и Зелените.След изборите в Германия последваха и протести. По улиците излязоха недоволни от пробива на крайната десница.   ", "date": "2017.09.25", "title": "Четвърта победа за Ангела Меркел"}
{"url": "http://www.novinite.bg/articles/150467/Edno-poluvreme-i-Fargi-razbral-che-Riberi-ne-stava", "text": "\r\nСър Алекс Фъргюсън се е нуждаел само от 45 минути през 2006 година, за да заключи, че Франк Рибери не е достатъчно добър за неговия Манчестър Юнайтед. Това сподели Алистър Кембъл, който беше в кабинета на лидера на Лейбъристката партия Тони Блеър, а също е и близък до легендарния шотландец, пише \r\nПрез февруари 2006 Рибери и неговият Олимпик (Марсилия) играят срещу Болтън в мач за Купата на УЕФА (сега Лига Европа). Французинът тъкмо изгрява в националния отбор на \"петлите\" и е определян за най-добрия млад талант в Лига 1. Съра обаче никак не бил впечатлен от качествата на младежа.\r\n\"Алекс гледаше мача на Марсилия и Франк Рибери, но на полувремето реши, че той не е достатъчно добър за Манчестър Юнайтед. \r\nГодина по-късно френското крило отиде в Байерн (Мюнхен) и се превърна в един от най-добрите футболисти в света. Той спечели всичко с баварците и дори завърши трети за Златната топка.\r\n", "date": "2017.09.25", "title": "Едно полувреме и Фърги разбрал, че Рибери не става"}
{"url": "http://www.novinite.bg/articles/150488/Napadatel-na-Napoli-v-lazareta-za-polovin-godina", "text": "Нападателят на Наполи Аркадиуш Милик ще отсъства от терените около половин година, съобщават италианските медии. Полякът няма никакъв късмет, след като наскоро се завърна от тежка травма, а сега се контузи лошо в мача срещу СПАЛ 2013, спечелен от неаполитанци с 3:2. Полякът бе ударен в дясното коляно от противников състезател и се строполи на земята с викове.Оказа се, че Милик има скъсана кръстна връзка, а подобна травма се лекува в продължение на половин година. Първоначалните индикации бяха, че нападателят няма да е дълго в лазарета, но лекарите от щаба на Наполи получиха неприятна изненада след изследванията. Миналия сезон полският национал лекуваше абсолютно същата контузия, но на другото коляно. Сега отново той ще трябва да преглътне болката и да се възстанови напълно. Снощи Милик пристигна в Рим, където ще мине прегледи при специалистът в тази сфера професор Мариани.", "date": "2017.09.25", "title": "Нападател на Наполи в лазарета за половин година"}
{"url": "http://www.novinite.bg/articles/150440/Silata-na-uragana-Mariya-se-poniji", "text": "Силата на урагана \"Мария\" се понижи от втора до първа степен по петобалната скала. Поривите на вятъра в центъра на вихъра достигат 144 км в час, информира НОВА.Според прогнозите на метеоролозите ураганът ще премине във вторник близо до крайбрежието на Северна Каролина, а след това ще се отдалечи в Атлантическия океан.Около 30 души загинаха в Доминиканската република заради урагана, който се стовари преди дни върху малките островни държави в Карибско море.Островът и досега е без централно електрозахранване, в много райони е нарушено водоснабдяването.Заради урагана 90% от сградите в страната останаха без покриви.От удара \"Мария\" пострадаха и Гваделупа, Мартиника, Пуерто Рико, американските Вирджински острови.Общо досега жертви на стихията са не по-малко от 50 души.\"Мария\" е вторият мощен ураган помел Карибския басейн за последните две седмици след \"Ирма\". Ураганът отне 50 живота на Карибите.  ", "date": "2017.09.25", "title": "Силата на урагана \"Мария\" се понижи"}
{"url": "http://www.novinite.bg/articles/150442/Mianmar-i-konfliktat-s-rohinga", "text": "През последните няколко месеца международната общественост бе потресена от случващото се в Мианмар (Бирма) – четвъртата най-бедна държава в Азия, която от близо седем десетилетия насам се намира в непрекъснато състояние на гражданска война. Различни фактори, сред които колониалното наследство, последствията от Втората световна война, изключително пъстрото етническо, религиозно и езиково разнообразие, както и влиянието на политически идеологии като национализъм и комунизъм, допринасят за състоянието на почти пълна фрагментираност и разделение на обществото. Най-актуалният и трагичен пример за това е ситуацията с мюсюлманското малцинство рохинга и конфликтът в западния щат Рахин (Аракан). Кои са рохинга? Рохинга е сравнително голямо етно-религиозно малцинство, което според различни проучвания наброява между 1 500 000 – 2 000 000 души. До началото на кризата от края на 2016 г, около 1 000 000 от тях населяват щата Рахин в Мианмар. Мнозинството рохинга изповядват ислям, като много малка част са индуси. Самите те проследяват своя произход в Мианмар още от началото на XV век. Факт който бива непрекъснато оспорван от мнозинството будистки националисти. Те, както и официалната власт предпочитат да ги определят като незаконни имигранти от Индия, достигнали до Рахин като част от експанзията на Британската източноиндийска компания след 1826 г. В тази връзка, през 1982 г. правителството на Мианмар издава специален закон за гражданството, според който пълно гражданство могат да имат единствено и само хора, имащи възможност да проследят своето родословие до преди 1823 г. или принадлежат към някоя от основните етнически групи – бирманци, шан, карени, аракани, индийци, червени карени или качини. По тази логика, практически рохинга биват лишени от гражданство, съответно и от политически права. Те се сблъскват с множество ограничения на придвижването, както и с рестрикции свързани с достъпа до образование, пазара на труда и системата на здравеопазването. Конфликтът Конфликтът и напрежението между мюсюлманите рохинга и мнозинството будисти не е в никакъв случай ново явление. Още по време на Втората световна война рохинга се съюзяват с британците срещу обещания за получаване на независимост и се бият срещу местните будисти, които от своя страна симпатизират на Японската империя. След получаването на независимост през 1948 г. новото правителство на Мианмар категорично отказва да предостави гражданство на рохинга, подлагайки етноса на широка дискриминация, която би могла да бъде сравнена с режим на апартейд. В следващите няколко десетилетия, множество местни сепаратистки въоръжени организации оперират в северозападната част на страната с основна цел присъединяване на щата Рахин към територията на Източен Пакистан (по-късно Бангладеш). Кулминацията е през 1978 г. когато военният режим на ген. Не Уин стартира мащабна операция с фокус прочистване на щата от бунтовнически групировки. В крайна сметка, бруталното отношение на военните, свързано с масови арести, изтезания и убийства, принуждава над 200 000 души да потърсят убежище като бежанци в Бангладеш. След тази операция конфликтът продължава с нисък интензитет и спорадични сблъсъци до 2016 г. На 9 октомври миналата година загиват деветима войници и полицаи в следствие на няколко координирани нападения над гранични постове. В следващите няколко седмици следват множество нови подобни атаки. Отговорността за тях е поета от новосъздадената Араканска армия за спасение на рохинга (Arakan Rohingya Salvation Army – ARSA), която е обединила под своята шапка няколко други групировки, независимо действащи до този момент.", "date": "2017.09.25", "title": "Мианмар и конфликтът с рохинга"}
{"url": "http://www.novinite.bg/articles/150456/Sauditska-Arabiya-dopusna-jeni-do-stadiona", "text": "На жените в Саудитска Арабия е забранено да шофират. Крайно консервативното кралство все пак направи крачка напред. За пръв път то им разреши да посещават спортните стадиони. Ако са придружени от семействата си, пише ДАРИК. Стотици жени получиха правото да проследят тържествата по случай националния празник на Саудитска Арабия на стадиона, носещ името на крал Фахд в столицата Рияд. Условието бе – те да са придружени от семействата си. За тази цел на стадиона беше отделена специална част само за тях. По повод националния празник на страната навсякъде се организира тържествена заря, провеждат се концерти и танцови представления. Досега на жените в Саудитска Арабия бе забранено да влизат в стадиони дори и по повод националния празник. Консервативното мюсюлманско кралство следва изключително строга политика за разделяне на половете. Това е и единствената страна в света, в която на жените е забранено да шофират. Забраните всъщност са многобройни. Така например момичетата и жените нямат право да пътуват или да започват следване, ако не разполагат с изричното разрешение на бащите, съпрузите или братята си. В последно време обаче бяха частично либерализирани някои от рестриктивните наредби. През юли 2017 например Министерството на образованието за пръв път разреши на момичетата да участват в часовете по физкултура на държавните училища. Много от посетителките на стадиона изразиха радостта си от това, че могат да присъстват на подобна публична проява. Една от жените каза, че сега се чувства много по-силно от преди като гражданка на Саудитска Арабия. Друга заяви, че се надява в скоро време да отпаднат и други забрани. Достъпът на жените до стадионите трябвало да е само първа крачка в това отношение. Трета каза, че ако е рекъл Господ, на жените в Саудитска Арабия ще им бъде разрешено да вършат много по-значими неща, отколкото просто да шофират или да пътуват.", "date": "2017.09.25", "title": "Саудитска Арабия допусна жени до стадиона"}
{"url": "http://www.novinite.bg/articles/150482/Kmetat-na-Kardif-razreshi-kampinga-za-Pulev-Djoshua", "text": "\r\nМесец преди битката между Кубрат Пулев и Антъни Джошуа за поясите на IBF, IBO и WBA в Кардиф всички хотели и хостели са резервирани. Кметството на уелската столица обаче реши да допусне къмпингуването в тревните площи, информира \"Меридиан мач\". \r\nУдоволствието, което по принцип не се разрешава в Кардиф, се заплаща. Приспиването на палатка за една нощ струва 40 паунда, а за целия уикенд има намаление от 60 паунда. Родните запалянковци вече организират пътувания до Лондон чрез групата \"Българи в Лондон\" в социалните мрежи. Те смятат да пренощуват в автобус на платен паркинг.\r\nНай-евтините билети за сблъсъка между българския боксьор и Ей Джей струват 45 паунда и все още могат да бъдат закупени, независимо от многобройните съобщения за тяхното изчерпване.\r\n", "date": "2017.09.25", "title": "Кметът на Кардиф разреши къмпинга за Пулев-Джошуа"}
{"url": "http://www.novinite.bg/articles/150454/Djenifar-Lopes-podkrepi-bedstvashtite-v-Puerto-Riko", "text": "Дженифър Лопес дари 1 милион долара в полза на бедстващите в Пуерто Рико по време на кампания в щата Ню Йорк за набиране на средства за острова, разрушен от циклона \"Мария\" преди пет дена, предаде АФП, предаде БНТ.\r\nПевицата е родена в Ню Йорк, но родителите ѝ са пуерториканци. Тя обясни, че дарението ще бъде предадено на няколко благотворителни организации и увери, че ще продължи да работи с други латиноамерикански звезди, за да помогне на бедстващия остров.\r\nЦиклонът взе най-малко 33 жертви в Пуерто Рико и Доминика, няколко дена след като оттам премина ураганът \"Ирма\". Пуерто Рико беше залят от поройни дъждове и наводнения. Електрозахранването е прекъснато, като това може да продължи месеци. Телекомуникационните връзки почти изцяло са унищожени.\r\nУсловията за живот в Пуерто Рико непрекъснато се влошават след преминаването на циклона Мария. Хората чакат с часове на опашки, за да купят храна и бензин.\r\n", "date": "2017.09.25", "title": "Дженифър Лопес подкрепи бедстващите в Пуерто Рико"}
{"url": "http://www.novinite.bg/articles/150462/Ruski-general-zagina-v-Siriya", "text": "\r\nРуски генерал-лейтенант загина край град Деир ез Зор в Сирия при минометен обстрел от бойци на \"Ислямска държава\", съобщи руското Министерство на отбраната, цитирано от ТАСС.\r\n\"Старшият командир на групата военни съветници генерал-лейтенант Валерий Асапов се е намирал в командния пункт на сирийските войски, където е помагал за управлението на операцията за освобождаване на град Деин ез Зор\", се казва в комюнике на министерството.\r\nВ резултат на внезапен минометен обстрел генералът бил ранен смъртоносно от взрив на мина. Съобщава се, че той е предложен за висока държавна награда посмъртно.\r\n", "date": "2017.09.25", "title": "Руски генерал загина в Сирия"}
{"url": "http://www.novinite.bg/articles/150438/Novi-zabranitelen-ukaz-za-vlizane-v-SASht", "text": "Съединените щати разширяват ограниченията за достъпа до територията си. Новите ограничения засягат граждани на Северна Корея, Венецуела, Иран, Чад, Сирия, Йемен и Сомалия, предаде НОВА.Решението е резултат от повторна преоценка на първоначалната забрана от януари на президента Доналд Тръмп, която бе отхвърлена от американски съдилища.В новия указ се посочва, че седемте страни са рискови и не сътрудничат на изискванията на Вашингтон за достоверна идентификация на своите граждани.  ", "date": "2017.09.25", "title": "Нови забранителен указ за влизане в САЩ"}
{"url": "http://www.novinite.bg/articles/150473/Tri-ot-naj-cennite-hrani-za-mozaka", "text": "За да функционира нормално нашето тяло, то се нуждае от балансирана храна, достатъчно време за почивка и положителни емоции. Това важи в пълна сила и за мозъчните клетки, които са неизменна част от целия ни организъм. Има храни, които стимулират мозъчната активност, засилват паметта, подобряват настроението и дори увеличават коефициента на интелигентност. Вижте кои храни са най-полезни за мозъка: Оранжевият зеленчук съдържа вълшебния лутеолин. Веществото лутеолин, намиращо се в морковите спомага за намаляването на възпаленията в мозъка, настъпващи с възрастта и подобрява паметта. Бета каротинът, съдържащ се в морковите, е мощен антиоксидант подобно на витамин С и витамин Е. Той помага за неутрализирането на свободните радикали в тялото, молекули, които увреждат основата на клетъчната структура. Изследване, публикувано в сп. Archives of Internal Medicine сочи, че дълготрайния прием на този антиоксидант подобрява познавателните функции и намалява риска от деменция.Проучване на специалисти от университета на Илинойс в Чикаго, проведено през 2005 г., доказва, че хората, които ядат по една шепа сурови бадеми дневно в продължение на няколко месеца и са по-малко застрашени от Алцхаймер и се справят по-добре на тестове за паметта. Ядките влияят благоприятно и за понижаване на холестерола и високото кръвно налягане, както и за намаляване на риска от инсулт Семената на този уникален плод са отличен източник на омега-3 мастни киселини които са важни за работата на мозъка и умствената дейност на човека. Смята се също, че с тяхна помощ може да се предпазим от коронарна болест на сърцето, намаляват и риска от инсулт.", "date": "2017.09.25", "title": "Три от най-ценните храни за мозъка"}
{"url": "http://www.novinite.bg/articles/150478/Turist-uspya-da-predotvrati-katastrofa-v-Avstrijskite-Alpi", "text": "Френски турист успя да предотврати по чудо смъртта на 22 души в Австрийските Алпи. Всички те били френски туристи и пътували с автобус в Тирол, близо до Швацинформира  НОВА.Шофьорът се почувствал зле и припаднал, когато автобусът се движел по високопланински път.За щастие, седящ на първата редица седалки мъж, успял да реагира бързо и натиснал спирачката. Превозното средство се блъснало в дървената ограда на пътя и по чудо не полетяло в 100-метровата пропаст.От местната полиция съобщават, че благодарение на 65-годишния турист са спасени 22 живота. 9 души са откарани с леки травми в болница.  ", "date": "2017.09.25", "title": "Турист успя да предотврати катастрофа в Австрийските Алпи"}
{"url": "http://www.novinite.bg/articles/150471/Trus-razlyulya-Rumaniya", "text": "Земетресение с магнитуд 4,1 по скалата на Рихтер разлюля Румъния в понеделник, съобщава Европейският сеизмологичен център.Трусът е регистриран в 10.54 ч. местно време, информира НОВА.Епицентърът му бил на 18 км западно от град Нережу, окръг Вранча, на 140 км северно от Букурещ, на дълбочина от 150 км. ", "date": "2017.09.25", "title": "Трус разлюля Румъния"}
{"url": "http://www.novinite.bg/articles/150480/Irakski-Kyurdistan-glasuva-v-referendum", "text": "В иракския автономен район Иракски Кюрдистан започна гласуването на спорния референдум за независимост.Право на глас имат над 5 милиона души. Те трябва да отговорят на въпроса: Искате ли районът Кюрдистан и кюрдските зони около него да станат независима страна? Гласуване е планирано не само в Иракски Кюрдистан, обхващащ трите иракски провинции Ербил, Сулеймания и Дахук, но и в няколко спорни района, в това число и богатата на петрол провинция Киркук.Правителствата на Ирак, Турция и Иран не признават референдума. Анкара дори заплаши да прибегне до \"всички мерки\" в съответствие с международното право, ако допитването създаде заплахи за националната сигурност на страната.Кюрдите са най-голямата етническа група в света без собствена държава. Според оценките те наброяват около 35-40 млн. души и живеят основно на териториите на държавите Иран, Ирак, Сирия и Турция.Местните показват документ за самоличност от Ирак и получават бюлетина за гласуването, с която отиват в тъмните стаички. След това потапят пръст в мастило и имат право да пуснат гласа си в урната.Преди ден премиерът на Ирак заяви, че Багдад никога няма да признае резултатите от вота, а президентът на северната провинция на Иракски Кюрдистан Масуд Барзани заяви, че оттук нататък отношенията с Ирак стават като със съседна държава.", "date": "2017.09.25", "title": "Иракски Кюрдистан гласува в референдум"}
{"url": "http://www.novinite.bg/articles/150439/Intenziven-trafik-i-zadrastvaniya-v-Garciya", "text": "Огромни задръствания в неделя вечерта в цялата страна заради интензивния трафик и различни катастрофи.Най-натоварено беше по пътя за Гърция. Между Сандански и Благоевград се образуваха километрични задръствания, информира НОВА.Сериозна тапа имаше и на влизане в София през Владая. Шофьорите разказват, че пътуването е било кошмарно, с много ниска скорост и на места колоната не е мърдала в продължение на минути.   ", "date": "2017.09.25", "title": "Интензивен трафик и задръствания в Гърция"}
{"url": "http://www.novinite.bg/articles/150499/Pochina-naj-palnata-jena-v-sveta", "text": "Египтянката Иман Ахмад Абдулати, смятана за най-пълната жена в света, почина в болница в Абу Даби, Обединени арабски емирства, след като загуби битката с наднорменото тегло.Жената, която беше на 37-годишна възраст, се лекуваше в медицинския център.Причината за смъртта й е спиране на редица вътрешни органи, включително остра бъбречна недостатъчност, информира бТВ.Миналата година светът узна за египтянката от Александрия, която тежеше 500 килограма и 25 години не беше излизала от вкъщи. Родителите й потърсиха помощ от президента на държавата, когато разбраха, че повече не могат да се грижат за дъщеря си.\r\nИман се родила с тегло 5 килограма и винаги е имала проблем със затлъстяването. След няколко години лекарите й открили болестта елефантиаза, известна като \"слонска болест\". Още докато е било малко, момичето не можело да ходи и се придвижвало лазешком. На 11 години тя получила инсулт, след който била прикована завинаги към леглото. Жената била изцяло зависима от своите близки, които я хранели, преобличали, къпели.\r\nПрез април Иман успя да отслабне с 242 килограма, след двумесечно лечение в Индия. После беше преместена в клиниката в Абу Даби, където за нея се грижеха 20 лекари. Накрая обаче организмът на пациентката не издържа.\r\n", "date": "2017.09.25", "title": "Почина най-пълната жена в света"}
{"url": "http://www.novinite.bg/articles/150485/Skandali-predi-i-sled-vota-v-Germaniya", "text": "Скандали, разногласия и нестандартни решения тресат крайнодясната партия „Алтернатива за Германия” (АГ), която се превърна в трета политическата сила в западната страна след вота в неделя. Тя е и първата подобна формация след Втората световна война, която ще влезе в Бундестага, информира НОВА.От началото на предизборната кампания до момента вниманието на обществеността е привлечено от едно от най-необичайните лица на формацията - Алис Вайдел.Тя е бивш служител на една от най-старите инвестиционни банки в света. Има докторска степен по икономика. Дълги години е живяла в Китай.38-годишната дама не крие хомосексуалната си ориентация. Партньорката й е от Шри Ланка. Двете имат дом в Швейцария, където отглеждат децата си. Този профил на Вайдел, според мнозина критици, напълно противоречи на представата за германец с крайнодесни убеждения.Въпреки националността на половинката си, Вайдел споделя позицията на АГ, която е твърдо против мигрантите. Именно Вайдел спомогна за поставянето на тази тема в центъра на предизборните дебати в страната си.Партията, която води открита антиислямска политика, настоява за затваряне на границите на Германия и излизане на страната от Еврозоната. Въпреки всички тези принципи на формацията, в която членува, Вайдел определя себе си като „”, пише британското електронно издание express.co.uk.Вайдел и другото изявено лице на АГ – 76-годишният Александър Гауланд, се доказаха като силен тандем, въпреки различията помежду им. Те обединиха усилията си след изненадващото решение на съпредседателя на партията Фрауке Петри да не бъде водещ кандидат за изборите.А броени часове, след като стана ясно, че крайнодесните стават третата политическа сила в Германия, Петри създаде поредния скандал. Тя демонстративно напусна залата за пресконференции, казвайки само няколко думи. Тя бе категорична, че няма да бъде член на парламентарната група на АГ. Взела това решение \"”.„”, заяви Петри.Присъстващият на пресконференцията съпредседател на АГ Йорг Мойтен нарече изявлението \"\", за която нищо не знаел предварително.Преди няколко седмици в партията избухна и друга „бомба”. Германски медии публикуваха имейл, в който Вайдел нарича членовете на правителството „прасета”. Адвокатът й отрече това да е истина.Гауланд също си навлече гнева на много свои сънародници, като заяви, че „германците не трябва повече да бъдат укорявани заради нацисткото си минало и да се гордеят с техните войници от Втората световна война”. ", "date": "2017.09.25", "title": "Скандали преди и след вота в Германия"}
{"url": "http://www.novinite.bg/articles/150500/Prostitutki-v-Ispaniya-izlyazoha-na-protest", "text": "Проститутки в Испания излязоха на протест срещу „нелоялната конкуренция на секс роботите”, предлагани в някои публични домове, съобщава БГНЕС.Тарифата за използване на силиконова кукла е 80 евро – много по-ниска от тази, която се плаща за проститутка от плът и кръвОт синдиката на жриците на любовта в Барселона негодуват, защото куклите не предлагат квалифицирана услуга, не разговарят с клиентите, не предлагат шампанско. Синдикатът настоява правителството да намери решение на проблема им. ", "date": "2017.09.25", "title": "Проститутки в Испания излязоха на протест"}
{"url": "http://www.novinite.bg/articles/150489/Protesti-sreshtu-trudovata-reforma-vav-Franciya", "text": "Френски шофьори на камиони организираха блокади на магистрали и в близост до горивни депа из страната в знак на протест срещу промените в трудовото законодателство, предаде Асошиейтед прес, цитира БНТ.\r\nДвата основни синдиката - Общата конфедерация на труда (CGT) и \"Форс увриер\" (FO) - бяха призовали за национални протестни действия днес. В Южна Франция профсъюзите на протестиращите организираха пътна блокада пред рафинерията \"Ла Мед\" на компания Тотал (Total), а в западната част на страната горивни складове бяха блокирани близо до Бордо и крайбрежния град Ла Рошел. Синдикални членове умишлено забавиха темпото на работа и чрез протести на магистрали край Париж и в Северна Франция, информира Ройтерс.\r\n\"Решени сме. Ще останем възможно най-дълго, надявайки се в същото време, че и на други места има блокади и може би това ще накара г-н Макрон да предприеме нещо\", заяви Паскал Фавр от \"Форс увриер\". За да предотврати недостиг на гориво, преди зазоряване, правителството на президента Еманюел Макрон разположи полицаи на някои от местата, които да осигурят принудително достъпа до тях. Правителството започна да отблокира пътищата чрез полицейска намеса, отбелязва АП.\r\nПравителственият говорител Кристоф Кастанер прикани френските водачи на автомобили да ограничат зареждането на бензиностанции, за да не се стигне до недостиг на гориво. Очаква се трудовата реформа да влезе в сила през идните дни, след като Макрон официално подписа пет декрета в петък. Според него реформите са жизненоважни за съживяване на икономиката на Франция и Европа. Протестиращите се страхуват, че новите правила ще влошат условията на труд и ще улеснят уволняването на работници.\r\n ", "date": "2017.09.25", "title": "Протести срещу трудовата реформа във Франция"}
{"url": "http://www.novinite.bg/articles/150505/Merkel-vodi-pregovori-za-koaliciya-sas-socialdemokratite", "text": "Германският канцлер Ангела Меркел обяви днес, че ще води преговори за съставяне на управляваща коалиция с три партии - социалдемократите, Зелените и либералите, предаде ДПА. Християндемократите на Меркел спечелиха най-много гласове на произведените вчера парламентарни избори в Германия, но сами нямат мнозинство. Преговорите за съставяне на правителство се очертават да са сложни поради разпределението на местата в Бундестага, но и заради позициите на политическите сили, които ще бъдат представени в новия състав на долната камара на германския парламент, информира БНТ.Социалдемократите, които досега управляваха в „широка коалиция“ като по-малък партньор на християндемократите на Меркел, обявиха, че ще преминат в опозиция.Ангела Меркел, канцлер на Германия: Чух изявлението на Германската социалдемократическа партия. Ще останем обаче в контакт и с нея.След отказа на социалдемократите най-вероятен остава сценарият за т.нар. коалиция „Ямайка“, която да включва Християндемократическия съюз на канцлера и нейната сестринска баварска партия Християнсоциален съюз, плюс либералите и Зелените. Последните две формации вече дадоха да се разбере, че са готови да управляват заедно с християндемократическия блок.Канцлерът, който ще остане на поста за рекорден, четвърти мандат, отбеляза, че християндемократите са загубили един милион избиратели в полза на националистическата антиимигрантска партия Алтернатива за Германия, предаде ДПА.Ангела Меркел, канцлер на Германия: Ще се опитам да ги спечеля обратно с добра политика.Тя увери, че Алтернатива за Германия няма да има влияние в германската политика след изборите, тъй като ще бъде изолирана, предаде Асошиейтед прес.", "date": "2017.09.25", "title": "Меркел води преговори за коалиция със социалдемократите"}
{"url": "http://www.novinite.bg/articles/150497/400-migranti-hodyat-na-uchilishte-v-Sarbiya", "text": "Деца на мигранти са включени в образователната система в Сърбия и 400 от тях посещават училища из цялата страна, заяви комисарят за бежанците Владимир Цуцич, съобщи БТА, като се позова на „Танюг”, цитирано от бТВ.Пред сръбската телевизия РТС Цуцич каза, че децата на мигранитте са като цяло добре приети. Той посочи, че в Сърбия в момента има около 600 деца мигранти, но на училище ходят 400.Комисарят отбеляза, че в Сомбор е имало проблеми заради неразбираема според него нетолерантност, но проблемът бил решен така, децата да се обучават в рамките на центъра за бежанци в Сомбор. В Сърбия в момента се намират около 4200 мигранти.На този фон по данни от началото на годината у нас по-малко от една трета от децата на мигранти са обхванати от образователната система.", "date": "2017.09.25", "title": "400 мигранти ходят на училище в Сърбия"}
{"url": "http://www.novinite.bg/articles/150443/Zashtitavame-proekta-za-AM-Struma", "text": "В Брюксел - четирима български министри ще представят последният, т.нар. \"източен вариант\" на проекта за магистрала през Кресеннеското дефиле, предаде НОВА.Проектът за сложният участък на магистрала \"Струма\" ще бъде представен от регионалния министър Николай Нанков пред двама еврокомисари.И въпреки, че от Агенция \"Пътна инфраструктура\" смятат, че са убедили обществеността, че именно това е по-добрият вариант за строителството на магистралата, еколозите все още са против проекта. Според министър Нанков обаче може би става дума за защита на бизнес интереси.В случай, че решението се вземе окончателно, магистралата трябва да е готова през 2025 г. ", "date": "2017.09.25", "title": "Защитаваме проекта за АМ \"Струма\""}
{"url": "http://www.novinite.bg/articles/150493/ES-zakri-procedurata-za-prekomeren-byudjeten-deficit-sreshtu-Garciya", "text": "\r\nЕС обяви, че закрива процедурата, която започна през 2009 г. срещу Гърция заради прекомерния ѝ бюджетен дефицит, възнаграждавайки по този начин усилията Атина да реформира икономиката си, предаде АФП.\r\nТакава процедура все още е открита срещу три страни – Великобритания, Испания и Франция. През 2011 г. те бяха 24, припомня АФП.\r\nПроцедурата срещу прекомерен бюджетен дефицит позволява на Еврокомисията да подложи на контрол страните, които не спазват критериите на ЕС. В крайна сметка на тях може да им бъдат наложени глоби, но това не се е случвало досега.\r\nСлед години на сериозни трудности финансите на Гърция вече са в доста по-добра форма, се посочва в комюникето, разпространено днес от Брюксел.\r\n„С бюджетен дефицит от 15,1 на сто от брутния вътрешен продукт (БВП), отчетен през 2009 г., финансовият баланс на Гърция непрекъснато се подобряваше, за да достигне 0,7 на сто първичен бюджетен излишък (без сумите за погасяване на натрупаните дългове, бел. ред.). Сега Гърция ще се подчинява на Пакта за стабилност и растеж на ЕС“, се допълва в комюникето.\r\nВ момента за Гърция действа третата международна програма за макрофинансиране в обем от 86 млрд. евро, одобрена през лятото на 2015 г. Сумата на всичките три програми за подпомагане на Атина, приети от 2010 г., вече превиши 300 млрд. евро.\r\n", "date": "2017.09.25", "title": "ЕС закри процедурата за прекомерен бюджетен дефицит срещу Гърция"}
{"url": "http://www.novinite.bg/articles/150441/Uvolniha-direktora-na-kashtata-muzej-Ivan-Vazov", "text": "\r\nУволниха директора на къщата-музей \"Иван Вазов\" в Сопот. Това стана в навечерието на 96-та годишнина от смъртта на поета. Според отстранения директор Стефан Филчев причината за прекратяването на договора му е, че е филолог, предаде Дарик.\r\nКметът на община Сопот Деян Дойнов е променил длъжностната характеристика, според която за поста ще се изисква образование по музеология и археология, вместо филологическо, обясни още той.Стефан Филчев оглавява къщата музей \"Иван Вазов\" в Сопот преди близо 5 години след спечелването на зястото с конкурс. Два месеца преди изтичането на мандата му като директор той получава заповед за прекратяване на договора, защото се променя длъжностната характеристика, обясни самият той.Според него това е противозаконно действие. \"Първо, моят договор изтича на 19 ноември, тоест не е приключил петгодишният ми мандат. Второ, защото музеят на Вазов, както всички знаят, е литературен музей и профилът на музея е такъв. Така че да падне изискването директорът на музея да притежава образователна степен \"бакалавър\" по българска филология, е абсурдно. Но в стремежа бързо, час по-скоро да бъда освободен, получих тази абсурдна заповед\", коментира Филчев.Според зам.-кмета на община Сопот Николай Новаков Стефан Филчев не е филолог. По думите му имало съмнения и за нарушения в музея, затова още в понеделник от общината ще се обърнат към Министерството на културата с искане да направят проверка.\"Той не е филолог, той е педагог. В понеделник още ще бъде изпратено писмо до Министерството на културата за внезапна, бърза проверка, която да установи дали фондът на музея е там или го няма, или ако го няма, какво няма, или ако го има, че го има и така нататък. И тогава ще бъдем по-конкретни. Сега няма смисъл да даваме информация. Но има странни неща\", каза зам.-кметът.\r\nКато пример за нарушение той даде \"асма за 17 000 лв.\" И допълни, че от самите музейни работници също имало сигнали срещу директора.\r\n \r\nСтефан Филчев ще обжалва пред съда заповедта за освобождаването си. \"Ще я обжалвам заради това, че държа на доброто си име, на своя морал. Всички от сдружението на българските музеи, всички български институции знаят какви чудеса сътворихме за последните пет години, така че това ще бъде основанието\", каза той.До провеждането на нов конкурс временно изпълняваща длъжността директор ще е Борислава Петрова, досега служител в музея, обясни още зам.-кметът на община Сопот Николай Новаков.\r\n", "date": "2017.09.25", "title": "Уволниха директора на къщата-музей \"Иван Вазов\""}
{"url": "http://www.novinite.bg/articles/150455/Carkvata-pochita-Sv-prepodobna-Efrosiniya-Aleksandrijska-i-Sv-Sergij-Radonejski", "text": "На 25 септември църквата почита Св. преподобна Ефросиния Александрийска и Св. Сергий Радонежски, информира ДАРИК.Преп. Ефросиния живяла през V век в Александрия. По време на храмовия празник на един манастир край града, на който бащата на девойката редовно давал помощи, Ефросиния склонила един старец йеромонах да я направи послушница. За да постъпи в манастир се престорила на мъж и казала на игумена, че е евнух който е бил на служба при царя. Девицата заживяла сама в една килия, където 38 години прекарала в пост, молитви и пълна отдаденост на Бога. Три дни преди смъртта тайната на девицата Ефросиния станала достояние на цялото монашеско братство. Преподобна Ефросиния умряла в прегръдките на своя баща през 445 г. Оттогава на 25 септември монасите започнали да честват светлата памет на преподобна Ефросиния и нейния благочестив баща. Преп. Сергий израснал като скромен и мълчалив млад човек. С всички бил кротък и ласкав, никога и на никого не се гневял и във всичко се покорявал на родителите си. Обикновено ядял само хляб и вода, но в сряда и петък изобщо не приемал храна.Сергий достига до дълбока старост и половин година преди смъртта си я прозира. Той привиква братята при себе си и благославя за игумен опитния в духовния живот ученик – преподобни Никон Радонежки. Сергий почива на 25 септември 1392 г.", "date": "2017.09.25", "title": "Църквата почита Св. преподобна Ефросиния Александрийска и Св. Сергий Радонежски"}
{"url": "http://www.novinite.bg/articles/150446/Yadem-li-opasna-riba", "text": "Резултати от лабораторни изследвания показват, че в рибата, която се продава у нас, се съдържат тежки метали. Тестовете са направени от експерти от „Активни потребители”.Токсичните химикали се натрупват в рибата и морските дарове от тинята, отпадъците от индустрията и бита и планктоните във водите, които обитават. Справка в системата за бързо оповестяване на опасни храни показва 5400 сигнала за опасна риба. А шансът да попаднем на замърсен продукт на пазара при рибата е пет пъти по-голям, отколкото при другите месни продукти.Според експертите най-много тежки метали има в океанските и морските видове – като акула, риба тон, риба меч и сьомга. Добре е да избягваме риби от Балтийско море и Тихия океан. Сред речните видове най-застрашените са дънните.Най-често в рибата се натрупват живак, олово и кадмий. Тези метали са и най-опасни за здравето ни, тъй като са токсични. Именно техните нива са измервани по време на изпитванията в лаборатория. Тествани са 12 марки замразена риба, закупени от пазара в началото на септември.Олово над нормата в храната ни може да доведе до умора, безсъние, колики, анемия и нервност. Кадмият пък причинява проблеми с черния дроб, бъбреците и костите. Най-големи са рисковете за бременните и кърмещите жени, както и за децата на възраст под 3 години. Те трябва да намалят до минимум рибата в менюто си. ", "date": "2017.09.25", "title": "Ядем ли опасна риба?"}
{"url": "http://www.novinite.bg/articles/150434/Ochakva-ni-oblachno-vreme-sas-slabi-prevalyavaniya", "text": "Днес ще преобладава облачно време, на места със слаби превалявания. Ще се появи и усили вятърът от изток-североизток, в Дунавската равнина и източните райони до умерен. Максимални температури между 20° и 25°.Атмосферното налягане е по-високо от средното за септември и ще продължи да се повишава.Над планините ще преобладава облачно и мъгливо време. На места, главно в масивите от Южна България ще превали слаб дъжд, над 2600 метра – слаб сняг. Ще духа умерен вятър от източната четвърт. Максимална температура на височина 1200 метра около 14°, на 2000 метра – около 7°.Над Черноморието ще преобладава облачно време и до вечерта на отделни места, главно по южното крайбрежие слабо ще превали. Ще духа умерен вятър от изток-североизток. Максимални температури и на въздуха, и на морската вода – 21-23°. Вълнението на морето ще бъде 2-3 бала с тенденция на усилване.", "date": "2017.09.25", "title": "Очаква ни облачно време, със слаби превалявания"}
{"url": "http://www.novinite.bg/articles/150436/Novi-zadrastvaniya-po-AM-Hemus", "text": "Нови тапи заради ремонти на основни трасета. Затварят за движение тунел \"Витиня\" на магистрала \"Хемус\". Строителни дейности този път ще се извършват в тръбата в посока София, информира НОВА.Само преди седмица приключи ремонтът в тръбата към Варна.Друг ремонт ще затвори за кратко част от Околовръстното на столицата - в  участъка от магистрала \"Тракия\" до Северната скоростна тангента.От вторник започва и ремонт на пътя София - Перник, през Владая. Ще се работи и в двете платна в посока София. От пътната агенция препоръчват на шофьорите да използват автомагистрала \"Люлин\" и третокласния път Голямо Бучино - Мало Бучино - Суходол. ", "date": "2017.09.25", "title": "Нови задръствания по АМ \"Хемус\""}
{"url": "http://www.novinite.bg/articles/150447/Za-poreden-pat-djakuzi-zasmuka-dete", "text": "4-годишно момиче е в тежко състояние, след като е било засмукано от помпата на джакузи в спа комплекс в с. Брестник. Все още не е ясно каква е причината за инцидента, информира бТВ.На 22 септември семейството с две деца дошло в хотела и същия ден майката и бащата влезли с момичето в джакузито. Съоръжението засмукало детето и няколко минути близките му се борили, за да го освободят. На място била извикана линейка, която откарала момичето в пловдивската болница. Нараняванията му са сериозни, но опасност за живота му няма.Родителите твърдят, че джакузито не е било изправно и не е имало предпазна решетка.Собственикът на хотела подчерта, че лица под 16-годишна възраст не се допускат в джакузита, сауни и парни бани. По негова информация в началото на работния ден всичко е било изправно.През февруари друго дете, 4-годишната Изабела, едва оцеля, след аналогичен инцидент в Златни пясъци.", "date": "2017.09.25", "title": "За пореден път джакузи засмука дете"}
{"url": "http://www.novinite.bg/articles/150461/Maj-udari-jena-si-bradva-vav-Vidinsko", "text": "\r\n28-годишен мъж от видинското село Ружници късно снощи е задържан в полицейския арест заради нападение с брадва срещу съпругата му. В 23.15 часа в неделя 43-годишният мъж се обадил на тел. 112 и съобщил, че жена му е пострадала при битов инцидент пред дома им.\r\nОказало се, че той е ударил с брадва по главата 36-годишната си съпруга. След медицински преглед в спешнния център на Видин пострадалата била транспортирна за лечение в столична болница.Авторът на деянието е задържан за срок до 24 часа. От Областната дирекция на МВР във Видин не съобщават подробности за това как се е стигнало до тежкия инцидент. Посочва се само, че работата на разследващите по случая продължава, а в полицейското управление в Белоградчик е образувано досъдебно производство.\r\n", "date": "2017.09.25", "title": "Мъж удари жена си брадва във Видинско"}
{"url": "http://www.novinite.bg/articles/150469/Zapochva-varnenskiyat-Oktoberfest", "text": "10 представители на различни пивоварни от цял свят ще осигурят бира за първото издание на Октоберфест във Варна. Откриването е тази вечер в парка в „Аспарухово”. Бирата ще се предлага на самообслужване. Има осигурени 1000 седящи места, обясниха пред Дарик организаторите. Има и идея да се наемат момичета, които да сервират халбите, но все още не е ясно дали ще се реализира, пише ДАРИК. Освен много бира, на феста ще има фермерски и занаятчийски базар, изложение на ретро автомобили и жива музика. По време на различни игри на участниците ще бъде раздадена 1000 литра бира.В петък, събота и неделя ще има автомобили, които да извозват почерпени посетители без собствен транспорт.Варненският Октоберфест ще продължи до 1 октомври.", "date": "2017.09.25", "title": "Започва варненският Октоберфест"}
{"url": "http://www.novinite.bg/articles/150474/Trup-izpluva-v-Pomorijskiya-zaliv", "text": "Мъж на възраст около 55-години бе открит мъртъв в морето край Поморие. Трупът е забелязан на около половин морска миля от брега в залива.При извършения оглед видими следи от насилие не са открити, информира ДАРИК. Самоличността на мъжа е в процес на установяване.Тялото е изпратено за аутопсия в „Съдебна медицина“ към УМБАЛ-Бургас. По случая е образувано досъдебно производство.  ", "date": "2017.09.25", "title": "Труп изплува в Поморийския залив"}
{"url": "http://www.novinite.bg/articles/150444/Balgari-postradaha-sled-gmurkane-v-Garciya", "text": "Трагедия с българи в Гърция. Една жена е загинала по време на гмуркане, а съпругът й е настанен в болницата в Солун.Семейството водолази се опитали да подобрят световния рекорд на дълбоко гмуркане, информира НОВА.Инцидентът е станал в района на залива Торонеос, Халкидики.Според бреговата охрана двамата партньори - на възраст 45 и 47 години, се почувствали зле. По думите на директора на Бърза помощ в Солун жената е получила дезориентация, което е довело до удавянето й. ", "date": "2017.09.25", "title": "Българи пострадаха след гмуркане в Гърция"}
{"url": "http://www.novinite.bg/articles/150468/Vhod-svoboden-na-krepost-Tuida", "text": "Вход свободен за Крепост „Туида” в празничните дни през септември. През дните 27-ми септември - Световен ден на туризма, 29-ти септември - Европейска нощ на учените и 30-ти септември - Европейски дни на наследството обектът ще работи без промяна в работното време от 09.00 часа до 20.00 часа, без прекъсване в обедните часове и със специално подготвена програма, информира ДАРИК. През последните три години Късноантичната и средновековна крепост „Туида” се превърна в неразделна част от културния живот на града и туристическо сърце на Сливен. На крепостта работи екип от аниматори и екскурзоводи, които посрещат посетителите и ги пренасят в миналото на обекта чрез похватите на „живата история“. Интересни и увлекателни беседи запознават с бита, културата, занаятите и военното дело на обитателите й. Предлагат се различни услуги като: стрелба с лък, обличане на средновековен костюм, снимки и демонстрации с хищна птица, с която се представя Соколарството като един от древните занаяти на предците ни. През 2016 г. Крепост Туида получи приз „Туристическа атракция/обект на годината“ в Първите годишни награди на Министерството на туризм.", "date": "2017.09.25", "title": "Вход свободен на крепост „Туида”"}
{"url": "http://www.novinite.bg/articles/150475/Dva-pojara-v-Plovdiv", "text": "Два пожара са станали в последните часове в Пловдив, съобщи за Дарик говорителят на пловдивската Пожарна Цвятко Дешев, информира ДАРИК. Сигналът за първия е подаден снощи в 23,08 часа. Пламъци са обхванали втория етаж на къща в Центъра на града, на ул. „Ген. Скобелев“ 41.  Два екипа огнеборци са изгасили пожара. Унищожени са 100 кв. м покривна конструкция, част от мебелите и домашно имущество. Няма данни за пострадали, обясни  Дешев. Тази сутрин са се запалили сухи треви срещу кметството на  район „Тракия“. На място е изпратен един екип огнеборци, които много бързо са овладяли пламъците. Няма опасност за сградите и жилищните блокове наоколо, допълни говорителят на пловдивската Пожарна.", "date": "2017.09.25", "title": "Два пожара в Пловдив"}
{"url": "http://www.novinite.bg/articles/150458/Plamna-korab-pri-remont-v-burgaski-zavod", "text": "Пожар е избухнал в кораборемонтния завод в Бургас, съобщи ''24 часа'', цитирано от НОВА.Гори кораб, на който е извършван ремонт, допълват от изданието.В момента на мястото на пожара са няколко екипа огнеборци, които опитват да овладеят пламъците. Все още не е ясна причината за запалването, но най-вероятно пожарът е причинен поради човешка грешка, смятат екперти.  ", "date": "2017.09.25", "title": "Пламна кораб при ремонт в бургаски завод"}
{"url": "http://www.novinite.bg/articles/150498/Spirat-vodata-na-26-septemvri-v-chast-ot-stolicata", "text": " във връзка с изпълнение на инвестиционен проект за реконструкция на уличен водопровод на бул. „Джавахарлал Неру“ жк. „Люлин“ 6, се налага спиране на водоподаването от 10:00  до 22:00 часа на клиентите на „Софийска вода”, живеещи в района на: ж.к. „Люлин“ - 1-ви, 2-ри, 3-ти, 6-ти, 7-ми, 8-ми, 9-ти и 10-ти микрорайони жк.“Люлин“-Център, местност „Смърдана“ и ул. „Околовръстен път“ от бул. „Сливница“ до ул. „Филиповско шосе“.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: жк. „Люлин“-1, ул. „Тома Георгиев“, до магазин „Фантастико“ жк.“Люлин“-3, бул. „Захари Стоянов“, до община „Люлин“ жк.“Люлин“-6, бул. „Джавахарлал Неру“, до магазин „Фантастико“ жк.“Люлин“-7, бул. „Индира Ганди“, до магазин „Кауфланд“ жк.“Люлин“-8, бул. „Царица Йоанна“ до магазин „Билла“ жк.“Люлин“-10, ул. „Гоце Делчев“, до магазин „Т-маркет“ След възстановяване на водоснабдяването е възможно временно повишаване  мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.във връзка с монтаж на хидрофорна уредба на ул. „Ген. Стоян Стоянов“, жк. „Дружба“ 1, се налага спиране на водоподаването от 10:00 до 19:00 часа на клиентите на „Софийска вода”, живеещи в района на: бл. 181, бл. 182, бл. 183, бл. 184, бл. 185 При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Ген. Стоян Стоянов“ бл. 185. във връзка с подмяна на сградно водопроводно отклонение на ул. „Ген. Гурко“, с. Бусманци, се налага спиране на водоподаването от 10:00 до 18:00 часа на клиентите на „Софийска вода”, живеещи в района на: по ул. „Ген Гурко“ от ул. „Св.Св. Кирил и Методий“  до края, ул. „Средно Ливаде“  по  ул. „Перуника“ от ул. „Ген Гурко“ до ул. „Асен Игнатов“.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ген. Гурко“ ъгъла с ул. „Перуника“.във връзка с подмяна на сградно водопроводно отклонение на ул. „Стара планина“, гр. Бухово, се налага спиране на водоподаването от 10:00 до 16:00 часа на клиентите на „Софийска вода”, живеещи в района на: по ул. „Стара планина“ от №1 до №18.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Стара планина“. във връзка с подмяна на сградно водопроводно отклонение на ул. „Чая“, кв. „Орландовци“, се налага спиране на водоподаването от 9:00 до 17:00 часа на клиентите на „Софийска вода”, живеещи в района на: ул. „Чая“   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Христо Станишев“ ъгъла с ул. „Чая“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 121 21 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . “Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.Отдел Комуникации на „Софийска вода”", "date": "2017.09.25", "title": "Спират водата на 26 септември в част от столицата"}
{"url": "http://www.novinite.bg/articles/150453/Rumen-Radev-i-Bojko-Borisov-pozdraviha-Merkel-za-pobedata-na-izborite", "text": "Президентът Румен Радев изпрати поздравителен адрес до Ангела Меркел по случай изборната победа на коалицията Християндемократически съюз и Християнсоциален съюз на парламентарните избори в Германия, които се проведоха вчера, съобщиха от прессекретариата на държавния глава. „Подкрепата на избирателите е най-красноречивият израз на високата оценка за успеха на държавническата Ви политика и визия за развитие на Германия и Европа“, пише в своя адрес президентът, предаде БНТ.В писмото си Румен Радев изразява желанието на българския народ за задълбочаване и укрепване на приятелските отношения между България и Германия, основани на дълбоки исторически връзки и конструктивно сътрудничество в рамките на ЕС и на НАТО. „Само с общи усилия можем успешно да се справим със съвременните предизвикателства и да допринесем за изграждането на силна и просперираща Европа в един по-справедлив и мирен свят“, пише още държавният глава до Ангела Меркел.„Поздравления на Ангела Меркел! Европа ще остане силна и обединена\" - това написа българският премиер Бойко Борисов в Туитър. ", "date": "2017.09.25", "title": "Румен Радев и Бойко Борисов поздравиха Меркел за победата на изборите"}
{"url": "http://www.novinite.bg/articles/150463/Darjavata-sakrashtava-administraciyata-v-sledvashtite-dve-godini", "text": "Държавата съкращава администрацията в следващите две години.Част от счетоводителите и служителите по управление на човешките ресурси ще бъдат преквалифицирани и преместени на друга работа, защото дейностите им вече няма да се извършват по места, а само от няколко структури в страната. Това обяви вицепремиерът Томислав Дончев, който е отговорен за реформата в администрацията, информира НОВА.Правителството работи по промените със Световната банка, която предлага да се вземе опит не само от други европейски държави, но и от САЩ, Канада и Нова Зеландия.Крайната цел е по-ниски разходи за услугите, които получават гражданите.Реформата ще засегне и почивните бази на властта. ", "date": "2017.09.25", "title": "Държавата съкращава администрацията в следващите две години"}
{"url": "http://www.novinite.bg/articles/150486/Mejdunarodniyat-tehnicheski-panair-v-Plovdiv", "text": "От днес до 30 септември в Пловдив ще се проведе 73-тото издание на Международния технически панаир. Тази година участват над 600 изложители от 40 държави. Фирмите ще покажат най-новите продукти в областта на електониката и електротехниката, енергетиката и екологията, водния сектор, информира БНТ.\r\nИзложителите обръщат внимание на информационните технологии и роботиката, демонстрират последно поколении иновации в химическата промишленост и автомобилната индустрия.\r\nВ конкурса за златни медали ще се състезават 40 иновативни проекта. Сред тях е българска разработка от европейски мащаб, която може да спаси хиляди автомобили от спиране заради отделяните вредни газове.\r\nОчаква се близо 45 хиляди посетители от страната и чужбина да разгледат десетте специализирани изложби.\r\n", "date": "2017.09.25", "title": "Международният технически панаир в Пловдив"}
{"url": "http://www.novinite.bg/articles/150502/Rabotnik-zagina-pri-trudova-zlopoluka-v-Devnya", "text": "\r\n27-годишен работник е загинал при трудова злополука в ТЕЦ „Девен” в Девня, съобщи БНР. Мъжът е паднал от голяма височина при ремонтни дейности и е загинал на място.Инцидентът се разследва от Окръжната прокуратура във Варна.\r\n", "date": "2017.09.25", "title": "Работник загина при трудова злополука в Девня"}
{"url": "http://www.novinite.bg/articles/150472/Uvelichili-sa-se-sluchaite-na-agresiya-nad-medici", "text": "Ако през 2016 г. случаите на посегателства над медицински лица са 28, то само за първите шест месеца от тази година са регистрирани 25 нападения над лекари. Образувани досъдебни производства или осъдени обаче в последната година няма, информира днес председателят на Българския лекарски съюз д-р Венцислав Грозев, информира ДАРИК. Той участва в откриването на кръгла маса за превенция на агресията над медици. Оказва се, че сред 1400 анкетирани медицински лица, всеки втори е заявил, че някога в живота си е бил обект на агресия. Най-честите причини за това са свързани с ниска култура, институционално говорене от страна на лекаря, както и прием на упойващи вещества от страна на нападателя. Проучването, организирано от Лекарския съюз, показало още, че едва 5 процента от пациентите одобряват здравната ни система. Това, което прави българският пациент най-недоволен от системата, било свързано с необходимостта от доплащане за здравни услуги.", "date": "2017.09.25", "title": "Увеличили са се случаите на агресия над медици"}
{"url": "http://www.novinite.bg/articles/150504/VMZ-Sopot-sklyuchi-dogovor-za-srabski-barut", "text": "Меморандум за дългосрочно сътрудничество сключиха ръководствата на „ВМЗ-Сопот” и сръбския производител на барути „Милан Благоевич”, съобщиха от българското предприятие, информира бТВ.Целта на споразумението е работа по съвместни разработки, излизане на трети пазари и получаване на продукция за сопотската оръжейница на по-ниска цена. Транспортът до ВМЗ ще е за сметка на „Милан Благоевич”.„Меморандумът с нашите сръбски партньори е доказателство, че българският военно-промишлен комплекс може да работи без частни посредници при оръжейните сделки”, заяви изпълнителният директор на „ВМЗ-Сопот” инж. Иван Гецов. Според медийни публикации, фирма „Емко” на Емилиян Гебрев до този момент е била основен доставчик на сръбския барут, използван в завода.Скоро след като направи опит да придобие завод „Дунарит”, неговата компания се оказа без лиценз, а стотици служители са в риск от безработица. Властта твърди, че в негови обекти има сериозни нередности и че като посредник е ощетил държавния оръжеен сектор. Неговото мнение е, че с политически средства се съсипва добре работеща компания.„Милан Благоевич” е сред големите компании в сръбския военнопромишлен комплекс с многомилионни годишни приходи. Предприятието беше на практика унищожено по време на бомбардировките на НАТО през пролетта на 1999 г.", "date": "2017.09.25", "title": "ВМЗ-Сопот сключи договор за сръбски барут"}
{"url": "http://www.novinite.bg/articles/150492/Yaponskiyat-premier-razpuska-parlamenta", "text": "Японският премиер Шиндзо Абе заяви днес официално пред форум на Либерално-демократическата партия (ЛДП), че долната камара на парламента в Токио ще бъде разпусната на 28 септември, съобщават световните агенции, информира бТВ.След разпускането на парламента в деня, когато започва извънредна сесия, ще бъдат обявени предсрочни избори. Очаква се кампанията да започне на 10 октомври, а вотът да се състои на 22 октомври. Мандатът на сегашния парламент изтича през декември 2018 г., но японският премиер смята чрез предсрочни избори да запази позициите на ЛДП, която заедно с по-малкия си партньор в управляващата коалиция - партията \"Нова Комейто\", има абсолютно мнозинство в двете камари.Ако ЛДП спечели, правителството ще може да продължи сегашната политика за преразглеждане на \"антивоенния\" член 9 от конституцията (с който въоръжените сили получават като единствена цел отбрана на страната – б.р.). Абе планира и по-нататъшни икономически реформи в духа на своята политика за икономически подем, станала известна с името \"абеномика\".Губернаторката на Токио Юрико Койке заяви днес, че ще създаде и оглави нова партия, която да се противопостави в предстоящите избори на всемогъщата партия на премиера Абе. \"Необходима е истинска реформистка сила\", мотивира се Койке и обяви създаването на Партия на надеждата.", "date": "2017.09.25", "title": "Японският премиер разпуска парламента"}
{"url": "http://www.novinite.bg/articles/150494/Stolichnite-molove-s-nov-sobsvenik", "text": "\r\nЧетирите най-големи мола в София стават собственост на фондове от ЮАР за общо 1,44 млрд. лв. Това става факт, след като фондът от ЮАР \"NEPI Rockcastle\" обяви втората си придобивка в страната - \"Paradise Center\". Цената на тази сделка е 252,9 млн. евро. Това е най-високата цена, плащана за недвижим имот в България, съобщи \"Капитал daily\".\r\nСъщият фонд през август придоби мол \"Сердика\", който заедно с офис сградата струва 207 млн. евро. Компанията имаше предварителен договор да придобие и The Mall, но сделката се разпадна. Впоследствие друг фонд от ЮАР обяви, че ще го купи - Hyprop Investments, срещу 156 млн. евро, като се очаква купувачът да плати допълнително около 20 млн. евро за бившия хипермаркет Carrefour в комплекса.\r\nПреди дни Комисията за защита на конкуренцията разреши без пазарен анализ сделката.\r\nКъм есента на тази година четири различни фонда са договорили шест мола в страната, два от които са извън София. Според източници от пазара някои от тях, включително NEPI, са започнали да оглеждат и офис сгради.\r\nМасовото навлизане на фондовете от ЮАР в региона започна преди 1-2 години, но тази година достигна и България. Причината за интереса е, че тук доходността е висока в сравнение със Западна Европа, а в африканската държава инфлацията е много висока - между 5 и 10% годишно през последното десетилетие.\r\nParadise Center е най-големият търговски център в София с 82 хил. кв. м брутна площ за отдаване под наем. Той отвори през 2013 г., като от фонда отбелязват, че общият брой на посетителите в мола достига 10 млн. души годишно.\r\nГодината се очертава като рекордно добра за пазара на търговски площи в България, като това се дължи основно на продажбите за молове, допълва изданието.\r\n", "date": "2017.09.25", "title": "Столичните молове с нов собсвеник"}
