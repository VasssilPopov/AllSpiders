{"url": "https://www.novinite.bg/articles/179522/Mejdunarodna-vanshno-privlekatelna-i-samouverena-Velikobritaniya-obeshtava-Djonsan", "text": "Премиерът Борис Джонсън в петък обеща да изгради “международна, външно привлекателно изглеждаща Великобритания”, след напускането на Европейския съюз след повече от 40 години, съобщи АФП, предаде БГНЕС.“Моето послание към лидерите на Г7 тази седмица е следното: Великобритания, която ръководя, ще бъде международна, външно привлекателна и самоуверена държава”, каза той в навечерието на срещата на върха на лидерите от най-големите икономики във Франция. ", "date": "2019.08.24", "title": "Международна, външно привлекателна и самоуверена Великобритания обещава Джонсън"}
{"url": "https://www.novinite.bg/articles/179540/Pendarovski-SMakedoniya-nyama-da-e-prosto-chlen-na-NATO-shte-e-aktivna-za-globalnata-sigurnost", "text": "Целта ни е не просто да бъдем членове на НАТО, а държава, която ще се справя с предизвикателства и ще работи активно за глобалната сигурност. Това заяви президентът на Македония Стево Пендаровски по време при откриването в Охрид на форума „Стратегическа комуникация и евроатлантическа интеграция: Последици за държавите от Западните Балкани”, предаде БГНЕС.Според държавния глава, тероризмът, верският екстремизъм, нелегалната миграция, кибер-атаките и хибридната война няма да изчезнат след влизането на Македония в НАТО. „Наясно сме, че най-ефективният начин да се справим с нетрадиционните заплахи за сигурността, които са на първо място в дневния ред на НАТО, е общата конфронтация с тях. Обменът на информация и обединяването на ресурси на държавите-членки и страните-партньори могат само да допринесат за по-доброто справяне с предизвикателствата”, заяви той.Пендаровски подчерта, че основният стратегически пробив на държавата в областта на сигурността е поканата за членство в НАТО. Това стана факт въпреки етническите конфликти и продължителното автократично управление, отдалечило страната от европейските ценности и от пътя към евроатлантическата интеграция.Държавният глава напомни, че членството в Алианса означава всички 29 държави да са готови да защитят сигурността на Македония, която е в основата на просперитета и икономическото развитие. НАТО подкрепя също така активното участие на Македония в различни свои операции.„Перспективата на евроатлантическата интеграция и днес е основен фактор за стабилността и развитието на демокрацията в региона на Западните Балкани”, подчерта Пендаровски. Напредъкът на страната е видим и от приемането на Македония в НАТО и ЕС ще спечелят всички.Американският посланик в Скопие Кейт Мари Бърнс подчерта факта, че форумът се провежда в Охрид, което свидетелства за готовността на Македония да даде принос за обезпечаване на колективната сигурност и за интеграцията в евроатлантическите институции.Тя обърна внимание върху успешното разрешаване на дългогодишни отворени въпроси със съседните държави и провеждането на реформи, които укрепват капацитета на институциите.Представителят на германското посолство в Македония заяви, че нито една държава от региона не е достатъчно силна, за да бъде самостоятелен фактор на стабилност. Това поражда и необходимостта от развитие на трансграничното сътрудничество.По отношение на членството в НАТО началникът на службата за връзки на НАТО в Скопие полковник Зоран Янкович подчерта, че 19 държави-членки вече са ратифицирали протокола за членство. Очаква се останалите да направят това в скоро време.Съгласно процедурата за членство, държавата има ангажимент да проведе реформи, част от които е реформата в съдебната система. Този процес трябва да се развива постоянно не само до началото на членството, но и след това.  ", "date": "2019.08.24", "title": "Пендаровски: С.Македония няма да е просто член на НАТО, ще е активна за глобалната сигурност"}
{"url": "https://www.novinite.bg/articles/179511/Slanchevo-toplo-a-na-mesta-i-goreshto", "text": "Днес ще е предимно слънчево, около и след обяд в низините – горещо. В следобедните часове над планините и планинските райони ще има временни увеличения на облачността и на отделни места ще превали и прегърми. Ще духа слаб, в Северна и Източна България умерен вятър от изток-североизток. Максималните температури ще са между 32 и 37 градуса, сочи прогнозата на НИМХ.Атмосферното налягане слабо ще се понижи, но ще се задържи малко по-високо от средното за август.В планините ще е слънчево, след обяд ще има временни увеличения на облачността и на отделни места ще превали и прегърми. Ще духа слаб до умерен вятър от изток-югоизток. Максималната температура на височина 1200 метра ще е около 23 градуса, на 2000 метра – около 16.По Черноморието ще е предимно слънчево. Ще духа умерен вятър от изток-североизток. Максимални температури на въздуха между 29 и 32 градуса. Температурата на морската вода е 26-27. Вълнението на морето ще е 2-3 бала.", "date": "2019.08.24", "title": "Слънчево, топло, а на места и горещо"}
{"url": "https://www.novinite.bg/articles/179529/Ministar-Dimov-nalaga-po-strogi-usloviya-za-dejnostta-na-predpriyatieto-za-otpadaci-v-Shishmanci", "text": "Започва процедура по преразглеждане на комплексното разрешително на Депото за неопасни отпадъци и инсталация за биологично разграждане по закрит способ в Шишманци. Това съобщи днес министърът на околната среда и водите Нено Димов, който посети пловдивското село, за да се запознае със ситуацията след възникналия пожар в депото и да разговаря с гражданите от района.„От вчера съм се разпоредил да започне процедура по промяна на комплексното разрешително. В момента то позволява 3 варианта – сепариране, компостиране и депониране на отпадъците. Първите два варианта ще останат задължителни и едва след тях ще бъде допуснато останалите след преработка фракции да се депонират. Така ще се депонира само отпадъкът, който не може да се използва по никакъв друг начин“, обясни министър Димов след като обиколи предприятието и се срещна с жителите на населените места в района. Според него целта на завода не е директното депониране, затова ще се направи промяна на целия процес и етапите на сепариране, компостиране и депониране.Комплексното разрешително ще бъде променено така, че да се сведе до минимум отпадъкът за депониране. Това е първата мярка, която министър Димов представи пред жителите на близките населени места, които поискаха да се срещнат с него и настояха за действия от страна наМОСВ във връзка с пожара на депото и влошаване качеството на атмосферния въздух в района. Съставено е наказателно постановление на оператора и ще бъде наложен акт за установяване на административно нарушение, като санкцията е от 10 000 до 500 000 лв., съобщи министърът.„Втората мярка е, че ще бъде учестен контролът – досега РИОСВ правеше веднъж годишно планови проверки. Сега задължително ще има втора проверка – преди летния сезон, и поне една – изненадваща“, допълни министърът. Той съобщи още, че се обсъжда възможността и местната власт да има контрол на дейността на предприятието.Инспекторатът на МОСВ ще направи проверка на работата на районната инспекция по околна среда в Пловдив за извършения контрол по дейността на предприятието. „Това е завод, който изпълнява определени цели по оползотворяване. Остават обаче съмнения дали го прави на 100% съгласно условията“, каза министърът. Според него заводът има капацитет и след промяна на комплексното разрешително трябва да може да изпълнява всичките си задължения. Според него за промяната на комплексното разрешително няма да има нужна от големи нови инвестиции от страна на завода. Процедурата отнема до 6 месеца. „От гледна точка на противопожарната безопасност сме разпоредили да има по-голям запас от пръст и по-сериозно запръстяване, защото тогава шансовете за пожари са по-малки“, каза още министър Димов.", "date": "2019.08.24", "title": "Министър Димов налага по-строги условия за дейността на предприятието за отпадъци в Шишманци"}
{"url": "https://www.novinite.bg/articles/179523/Tramp-shte-slaga-nevijdani-mita-varhu-frenskite-vina", "text": "Президентът на САЩ Доналд Тръмп отново заплаши, че може да бъдат наложени данъци върху вносните френски вина, което „все още не е било наблюдавано във Франция“, предаде БГНЕС.В средата на юли френският парламент прие закон за данъка върху услугите за големи цифрови компании като Amazon, Apple, Facebook и Google. Тръмп каза, че може да наложи данък върху френското вино като отговор.“Не ми харесва, че Франция започва да облага с данъци нашите компании. Това е много нечестно. И ако го направят, ние ще обложим с данъци каквито не са виждали техните вина.”, каза Тръмп пред репортери преди да замине за летището за срещата на върха на Г7 във Франция.В същото време президентът призна, че не е голям фен на тези компании, защото “те бяха и остават противници на републиканците”.След приключване на въпроса за данъците Тръмп подчерта, че има „добри отношения“ с френския президент Макрон.", "date": "2019.08.24", "title": "Тръмп ще слага „невиждани“ мита върху френските вина"}
{"url": "https://www.novinite.bg/articles/179539/Nyama-da-ima-obsht-dokument-sled-kraya-na-sreshtata-na-G-7", "text": "Без подписването на заключителен документ ще завърши започващата днес среща на върха на Г-7 във френския курорт Биариц, съобщи БНР.В сянката на дълбоки конфликти между участниците и световни кризи започва годишната среща на седемте най-развити икономики в света. Домакинът, френският президент Еманюел Макрон, обяви за мото на форума борбата с неравенствата и постави като първа точка в дневния ред унищожителните пожари в Амазония.Срещите на Г-7 по традиция са посветени на основните световни проблеми - външна политика, сигурност, опазване на климата. По тези въпроси лидерите на Г-7 са в плен на различните си виждания. За американския президент Доналд Тръмп не климатът, а икономиката е водещата тема. И поиска тя да влезе в дневния ред с настояване за по-видим ангажимент на европейците за икономически ръст, т.е. поемането на по-висок дълг.Спорове се очакват и за Иран, както и по отношение на облагането с данъци на технологичните гиганти.Според наблюдатели различните интереси на страните от Г-7 отслабват влиянието на форума.“Тези седем държави представляват едва една седма от населението в света и вече съвсем не са „тежката артилерия“ на световната икономика. Седемте нямат думата, защото на масата за преговори не седят нито Китай, нито Индия, Бразилия и Русия“, коментира германският дипломат Волфганг Ишингер, организатор на Мюнхенската конференция по сигурността.", "date": "2019.08.24", "title": "Няма да има общ документ след края на срещата на Г-7"}
{"url": "https://www.novinite.bg/articles/179536/Tusk-predloji-ES-da-pomofne-na-Braziliya-v-borbata-s-pojarite", "text": "Европейският съюз е готов да окаже финансова помощ на Бразилия за гасенето на пожари в амазонските гори, заяви председателят на Съвета на ЕС Доналд Туск при откриването на срещата на върха на Г-7, предаде БНТ.„Горящите тропически гори в Амазония се превърнаха в поредния угнетяващ пример на нашето съвремие. Става въпрос за това „да бъдем или да не бъдем”, подчерта Туск.Европейският съюз има готовност да предложи финансова помощ за борба с пожарите.Силните пожари в горите около Амазонка продължават вече трета седмица. Според анали на спътникови данни от Националния институт за космически изследвания на Бразилия, мащабът им надхвърля с 82% площта на обхванатите от огъня гори миналата година.Френският президент Еманюел Макрон определи ситуацията с пожарите в Бразилия като „международна криза” и призова държавите от Г 7 да обсъдят въпроса в рамките на срещата на върха в Биариц.", "date": "2019.08.24", "title": "Туск предложи ЕС да помофне на Бразилия в борбата с пожарите"}
{"url": "https://www.novinite.bg/articles/179521/Kaso-saedinenie-podpali-bar-na-plaja-na-Elenite", "text": "Тази нощ около 03:01 ч. в Районно управление – Несебър е получено съобщение за пожар в района на бийч бара на ваканционно селище „Елените” – своевременно към мястото на инцидента се отправили екипи от огнеборци и полицейски служители, които констатирали, че огъня обхванал постройки от леки конструкции, разположени на около 150-200 кв.м.Пожарът е неутрализиран въпреки силния вятър, който затруднявал гасителните дейности. Изгорял е целия бийч бар заедно с четири шатри, чадъри и шезлонги. Точната стойност на нанесените от пожар щети е в процес на изясняване.Извършен е оглед на местопроизшествието. Разпитани са свидетели – очевидци на инцидента и са иззети видео-записи от разположени в близост камери. Констатирано е, че вероятна причина за пожара е късо съединение в хладилна камера. Предстои извършването на повторен оглед от екип пожаро-технически експерти.По случая в Районно управление – Несебър е образувано досъдебно производство.", "date": "2019.08.24", "title": "Късо съединение подпали бар на плажа на „Елените“"}
{"url": "https://www.novinite.bg/articles/179526/Preduprejdeniya-za-opasnost-ot-pojari-v-nad-polovin-Balgariya", "text": "Екстремален индекс за опасност от пожари е в сила в 15 области на страната, предаде БНР.Индексът обхваща части от областите София, София - град, Враца, Плевен, Русе, Силистра, Добрич, Варна, Бургас, Ямбол, Сливен, Стара Загора, Перник, Пазарджик и Благоевград.Там са възможни бързо разпространяващи се силни пожари, предупреждават от Института по метеорология и хидрология.", "date": "2019.08.24", "title": "Предупреждения за опасност от пожари в над половин България"}
{"url": "https://www.novinite.bg/articles/179527/Zemetresenie-ot-5-a-stepen-po-Rihter-v-Yaponiya-v-rajona-na-Fukushima", "text": "Земетресение с магнитуд 5 степен е регистрирано тази сутрин източно от японското крайбрежие, информира геоложката служба на САЩ, цитирана от БГНЕС, предаде Нова ТВ.Епицентърът на труса е бил на 128 км източно от град Намие, префектура Фукушима. Дълбочината е била 8 км.", "date": "2019.08.24", "title": "Земетресение от 5-а степен по Рихтер в Япония в района на Фукушима"}
{"url": "https://www.novinite.bg/articles/179530/Prezidentat-Shipka-e-nashiyat-hram-na-svobodata-sagraden-s-kravta-na-balgarskite-opalchenci-i-ruskite-voini", "text": "  Уважаема г-жо Христова, кмет на Община Габрово,Уважаеми г-н заместник-председател на Народното събрание,Уважаеми народни представители,Ваше Високопреосвещенство,Уважаеми областни управители,Уважаеми кметове и общински съветници,Ваши превъзходителства,Уважаеми генерали, офицери, сержанти и войници, Скъпи сънародници, В жарките дни на август 1877 година съдбата на българския народ бе на кръстопът. Надеждата за свобода, изгряла с обявяването на Руско-турската война, се изправи на този връх срещу ордите на Сюлейман паша, сеещи гибел из Тракия. И ако днес Шипка е нашият храм на свободата, то е защото е съграден с кръвта на българските опълченци и руските воини, които не отстъпиха нито крачка назад.  И днес тук е сборният пункт на хиляди родолюбиви българи, които с признателност и благодарност отново ще поменат безсмъртните. Преди 85 години народната признателност израсна във величествения Паметник на свободата. Неуморен и непоколебим бронзовият лъв продължава да бди в сърцето на Родината като страж на свободна България. Като символ на държавността и духа, обединяващ българите от всички краища на родните земи.  Тук върху камък е изписан нашият дълг и трябва да помним:- че на Шипка на клеветата строшен бе зъбът,- че похитителите на българската история нямат място в бъдещето. Да отстояваме свободата си срещу посегателства - от чужди и от свои. Да се изправим срещу цинизма и лицемерието, които задушават правото ни на по-добър и достоен живот. Ще израстват нови поколения, но споменът за подвига на героите на Шипка няма да изтлее. Ще минават годините, но този паметник няма да запустее. Защото в неговата основата са положени дела, а не обещания, защото са вградени кости, а не празнословие. Вечна памет на героите!Да живее свободна и независима България!", "date": "2019.08.24", "title": "Президентът: Шипка е нашият храм на свободата, съграден с кръвта на българските опълченци и руските воини"}
{"url": "https://www.novinite.bg/articles/179528/Turki-vojski-nahluha-v-Severen-Irak", "text": "Министерството на отбраната на Турция съобщи, че стартира военна операция „Лапа-3” (Claw-3) в Северен Ирак, насочена срещу терористичната, поред Анкара“ Кюрдска работническа партия, предадоха БГНЕС и БНТ.Операцията има за цел осигуряване безопасността на границата и унищожаването на пещери и заслони, в които се укриват терористите в Северен Ирак, се казва в изявление на министерството.Първата операция с това име започна на 27 май и имаше за цел да предотврати проникване на терористи от ПКК от Хакурк в Северен Ирак на турска територия и да предотврати заселването им в района.В своята над 30-годишна кампания срещу Турция обявената за терористична Кюрдска работническа партия е причинила смъртта на близо 40 000 души, включително жени и деца.", "date": "2019.08.24", "title": "Турки войски нахлуха в Северен Ирак"}
{"url": "https://www.novinite.bg/articles/179537/Chovek-zagina-v-Dupnica-sled-kato-kola-se-vryaza-v-zavedenie", "text": "Лек автомобил \"Мерцедес\" се качи на тротоара в Дупница, уби един човек и рани други двама, предадоха БГНЕС и БНТ. Инцидентът станал към 21:30 ч. снощи пред заведение на ул. \"Георги Икономов\".Мерцедесът се движи по улицата в посока жп гарата, след кръстовище се спуска по наклона, отклонява се надясно и се врязва в масите на заведението. Там на тротоара има трима души-загинал е около 70-годишен, има и двама ранени-жена със счупен таз и младеж с фрактура на крака.Водачът е задържан, той е професионален шофьор. Огледът на местопроизшествието от следствена група на РУ-Дупница приключи в полунощ, през това време районът бе отцепен от 4 патрулки.", "date": "2019.08.24", "title": "Човек загина в Дупница, след като кола се вряза в заведение"}
{"url": "https://www.novinite.bg/articles/179514/Dneven-horoskop-za-sabota", "text": "Чувствате се малко разсеяни от всички добри идеи, които се въртят около вас- толкова много, че може да забравите да се погрижите за бизнеса си. Това е един от онези дни, в които трябва да правите това, което е добре за вас.Днес сте пълни със страхотни идеи и ще очудите много хора около вас. На повечето от тях идеите много ще им допаднат и ще ви предложат страхотни начини да ги развиете. Не се отказвайте от идеите си в никакъв случай.Трябва да избегнете изкушението днес. Можете да постигнете невероятен успех, ако се трудите усърдно днес. Енергията ви е подходяща за постоянна работа и може да успеете да преминете на следващо ниво.Представителите на останалите зодии могат да намерят дневния си хороскоп ", "date": "2019.08.24", "title": "Дневен хороскоп за събота"}
{"url": "https://www.novinite.bg/articles/179520/Balgariya-otbelyazva-142-rata-godishnina-ot-Shipchenskata-epopeya", "text": "В събота за поредна година върховете Шипка и Свети Никола ще обединят хиляди хора от цялата страна на традиционните тържества, посветени на 142 години от Шипченската епопея. През 2019 година се навършват и 85 години от издигането на Паметника на Свободата, предаде БГНЕС.Тържествата на Шипка преминават под патронажа на Президента на България, а началото им тази година започва от 21 август в Габрово. В Казанлък, събитията, свързани с боевете на легендарния връх и с построяването на Паметника в чест на загиналите герои, бяха почетени още на 23 юли с изложбата „Строителите на Паметника на Свободата“. Експозицията, която съдържа уникални фотоси и документи, както и златният ключ на Паметника, ще бъде открита на 21 август в Габрово.В кулминационния ден на 24 август ще бъде отслужена панихида в Соколския манастир, а три туристически лъча тръгват към връх Шипка – от Соколския манастир, от местността „Узана” и от храм „Рождество Христово” при Шипченския манастир.Точно в 12.00 часа започва официалната част, мястото е тържественият подход с каменните барелефи към Паметника на Свободата.От 13.30 часа е историческата възстановка на събитията отпреди 142 години, която ще бъде на централната височина.Национално честване Шипченска епопея се провежда под патронажа на Президента на Република България и се организира от Областна администрация – Габрово със съдействието на Национален парк-музей „Шипка-Бузлуджа“, Община Габрово, Регионален исторически музей – Габрово, Регионална библиотека „Априлов – Палаузов“ – Габрово, ХГ „Христо Цокев“, Държавен архив – Габрово.", "date": "2019.08.24", "title": "България отбелязва 142-рата годишнина от Шипченската епопея"}
{"url": "https://www.novinite.bg/articles/179519/130-hil-dushi-napraviha-45-kilometrova-jiva-veriga-na-protest-v-Hongkong", "text": "Повече от 130 хиляди души в Хонконг формираха \"жива верига\" в знак на протест срещу законопроекта за екстрадиция, съобщава телевизионната и радио корпорация RTHK, позовавайки се на организаторите и цитирана от БГНЕС, предаде Нова ТВ.Протестът в Хонгконг започна в 19 ч. местно време. В много райони на града хората се хванаха за ръце, образувайки „живи вериги“ и запалиха фенерчетата на телефоните си. Първоначално предвиденият маршрут на демонстрацията се движеше по метрото в Хонконг. Имаше и друга група, събрана в „жива верига“ на връх Лион Скала, от западния район Коулун-Тон.Според организаторите дължината на \"живата верига\" е била приблизително 45 километра, а ако се вземат предвид и събраните около планината общият брой на участващите в живата верига е бил около 135 хиляди души. Организаторите заявиха, че са вдъхновени от акцията по Балтийския път, която се проведе в балтийските републики на СССР преди 30 години. Тогава жителите на Литва, Латвия и Естония изградиха жива верига с дължина около 670 километра, свързваща Талин, Рига и Вилнюс. Балтийският път трябваше да демонстрира пред света желанието на народите от трите държави да се отделят от СССР.Масовите протести, провокирани от закона за екстрадицията, се провеждат в Хонконг от началото на юни. Причината за разглеждане на това изменение беше убийството на жена отТайван от жител на Хонконг. Поради липсата на споразумение за екстрадиция заподозреният не можеше да бъде екстрадиран на тайванските власти и договарянето на такова споразумение беше проблематично, тъй като централното правителство на Китай не признава суверенитета на Тайван.За да реши проблема, правителството на Хонгконг предложи изменение на съществуващия „Закон за заподозрените нарушители“. Предложеният механизъм би позволил екстрадиция на заподозрени със заповед на ръководителя на областната администрация към юрисдикции, с които Хонконг няма споразумение, включително континентален Китай. Опонентите на законопроекта обаче смятат, че това ще подкопае независимостта на съдебната система в Хонконг в съответствие с принципа „една държава, две системи“ и ще позволи на централното правителство да се бори срещу хора, които са против властите.", "date": "2019.08.24", "title": "130 хил. души направиха 45-километрова жива верига на протест в Хонгконг"}
{"url": "https://www.novinite.bg/articles/179533/Nameriha-niva-s-kanabis-v-gorata-kraj-Kostinbrod", "text": "При проведена на 23 август специализирана полицейска операция на служители от отдел „Криминална полиция“ на ГДНП и техни колеги от ОДМВР-София, в гориста местност до Костинброд, е разкрита нива за отглеждане на канабис. На място, в момента на полагане на грижи за растенията, са установени и задържани двама мъже – на 45 и 49 години, и двамата жители на община Костинброд, неизвестни до момента на органите на МВР. Установено е, че в нивата са се отглеждали 125 растения в напреднал етап на развитие, готови за беритба, открити са и пособия за отглеждането им – бидони с вода за напояване, торове и препарати.При последвали процесуално-следствени действия в дома на 45-годишния криминалистите открили над 200 грама суха маса (марихуана).По случая е образувано досъдебно производство по чл. 354 в, ал.1 от НК, работата по документирането му продължава под ръководството на Окръжната прокуратура- София. 45-годишният е задържан с прокурорско постановление за срок до 72 часа, а на 49-годишният е наложена мярка \"Парична гаранция\".", "date": "2019.08.24", "title": "Намериха нива с канабис в гората край Костинброд"}
{"url": "https://www.novinite.bg/articles/179512/Borisov-Ne-e-vyarno-che-iskame-zemedelieto-v-novata-EK-celim-se-v-kibersigurnost-i-IT", "text": "България иска в бъдещата Еврокомисия модерните ресори – киберсигурност и управление на Ай Ти (IT) технологии. Това заяви днес премиерът Бойко Борисов в коментар на публикация във вестник „Политико“, че България иска еврокомисар по земеделието, съобщи БНР.Според Борисов сегашният ресор на Мария Габриел, която отговаря за цифровизацията, трябва да бъде разширен.„За какво ти е ресор „Земеделие“? Там парите са разпределени ясно, точно – за всички държави. Какво ще направиш в ресор „Земеделие“?. Но някой пуска тези слухове, за да излезе, че след това едва ли не не са ни го дали. Това съм го заявил в Брюксел пред вас, пред Европейската комисия много отдавна“, каза премиерът.„Извинявайте, че така ви говоря, но ми омръзна от жълтите ви новини. И измишльотините на този или онзи, които ме карате да коментирам“, продължи Борисов.Идния вторник ще се проведе среща на еврокомисаря Мария Габриел с председателя на ЕК Урсула фон дер Лайен, за да бъдат обсъдени тези въпроси, каза още премиерът Бойко Борисов.", "date": "2019.08.24", "title": "Борисов: Не е вярно, че искаме земеделието в новата ЕК, целим се в киберсигурност и IT"}
{"url": "https://www.novinite.bg/articles/179535/Borisov-otide-do-aviobaza-Bezmer-obeshta-skoroshen-remont-na-Su-25", "text": "Посетих авиобаза \"Безмер\", където се запознах със състоянието на самолетите Су-25. Това съобщи премиерът Бойко Борисов чрез профила си във Фейсбук.Правителството изпълни своя ангажимент и осигури 82,510 млн. лв. на Министерството на отбраната за ремонта на самолетите. Бях информиран, че военното министерство вече е превело сумата на фирмата, която ще извърши ремонта на Су-25. Очаквам в кратки срокове компетентните органи да подготвят самолетите за транспортиране и ремонтът да започне. Това ще позволи възстановяване на летателната годност на самолетите Су-25 и запазване на придобитите отбранителни способности в периода до придобиване на новия тип боен самолет, отбеляза още премиерът.", "date": "2019.08.24", "title": "Борисов отиде до авиобаза „Безмер“, обеща скорошен ремонт на Су-25"}
{"url": "https://www.novinite.bg/articles/179518/Erdogan-otiva-v-Moskva-zaradi-Siriya", "text": "Преговорите на руския президент Владимир Путин и неговия турски колега Тайип Ердоган ще се проведат в Москва на 27 август, заяви говорителят на руския лидер Дмитрий Песков пред РИА “Новости”, предаде БНТ.По-рано пресслужбата на турския лидер обяви плановете на Ердоган да посети Русия на 27 август. В петък президентите проведоха телефонен разговор, по време на който се съгласиха да засилят усилията за премахване на терористичната заплаха, идваща от зоната за деескалация Идлиб в Сирия.\"Разговорите ще се проведат в Москва\", каза Песков.Путин и Ердоган проведоха телефонен разговор след като сирийската правителствена армия окупира Хан Шейхун в провинция Идлиб вчера. Хан Шейхун дълги години беше крепостна терористите. Според медиите Хан Шейхун, който е бил под контрола на екстремистите от 2014 г., е много лошо разрушен, много сгради са в руини. В града започна разминиране, предимно на жилищни сгради и инфраструктурни съоръжения.Както заяви официалният представител на турското външно министерство Хами Аксой, Турция няма намерение да остави наблюдателния си пост зад зоната за деескалация в сирийското село Мурек, която се озова в контролната зона на сирийската армия.", "date": "2019.08.24", "title": "Ердоган отива в Москва заради Сирия"}
{"url": "https://www.novinite.bg/articles/179525/Shtatite-shte-otvaryat-konsulstvo-v-Grenlandiya", "text": "Държавният департамент на САЩ обяви намерението си да отвори отново консулство на страната в Гренландия на фона на засилен стратегически и икономически интерес към Арктическия регион, предаде Асошиейтед прес, като се позова на писмо на агенцията до Сената, предаде БГНЕС.Както е посочено в писмо до сената на Комисията за външни отношения, възстановяването на консулството в Нуук е част от план за увеличаване на американското присъствие в Арктика. Отбелязва се, че САЩ имат „стратегически интерес за укрепване на политическите, икономическите и търговските отношения в Арктическия регион“.Според Държавния департамент консулството ще се превърне в “критичен компонент … на усилията за разширяване на присъствието на САЩ в Арктика и ще служи като ефективна платформа за насърчаване на американските интереси в Гренландия”.Агенцията припомня, че САЩ откриват консулство в Гренландия през 1940 г. след началото на нацистката окупация на Дания. То е затворено през 1953 г. Според плана следващата година в Нуук ще бъде открито ново консулство. Очаква се през 2020 г. в него да работят 7 души.По-рано в медиите се появиха поредица от публикации, според които президентът на САЩ Доналд Тръмп обмисля да закупи Гренландия, която е част от Дания с широки права на автономия. По-късно самият Тръмп потвърди пред репортери, че се интересува от този въпрос „стратегически“. От своя страна в Гренландия заявиха, че островът не се продава, а в Дания изразиха надежда, че Тръмп се шегува, наричайки идеята за продажбата абсурдна. След това Тръмп отмени визитата си в Копенхаген.", "date": "2019.08.24", "title": "Щатите ще отварят консулство в Гренландия?"}
{"url": "https://www.novinite.bg/articles/179515/BABH-prosledyava-furajna-surovina-ot-Braziliya-sas-samnenie-za-nalichie-na-salmonela", "text": "Чрез Системата за бързо предупреждение за храни и фуражи (RASFF) на 26.07.2019 г. Хърватия разпространи информация за установени доставки на територията на Европейския съюз на фуражна суровина – соев шрот със съмнение за наличие на микробиологично замърсяване със салмонела. Засегнатата фуражна суровина е с произход Бразилия, съобщиха от БАБХ.На 21.08.2019 г. чрез Системата за бързо предупреждение за храни и фуражи към Европейската комисия Румъния уведоми, че част от този соев шрот е доставена до 7 оператора в България. Българската агенция по безопасност на храните (БАБХ) предприе незабавни действия. Към настоящия момент се извършва проследяване на соевия шрот, обект на нотификацията и произведените комбинирани фуражи, в които е вложен същият, с цел установяване дали в доставеното количество има замърсявате със салмонела. Салмонелата е микроорганизъм, който е неравномерно разпределен (гнездово) във фуражите. Всички оператори по веригата, при които се извършва проследяване, са оказали пълно съдействие.Вчера, 23.08.2019 г., чрез Системата за бързо предупреждение за храни и фуражи стана ясно, че пробите от останалото налично количество от засегнатия соев шрот в складове в Румъния показват отрицателни лабораторни резултати за микробиологично замърсяване със салмонела.", "date": "2019.08.24", "title": "БАБХ проследява фуражна суровина от Бразилия със съмнение за наличие на салмонела"}
{"url": "https://www.novinite.bg/articles/179516/Shest-darjavi-ot-ES-vzimat-migrantite-ot-Oushan-Vajking", "text": "Поредната мигрантска криза в Средиземно море бе решена днес - шест държави от Евросъюза се съгласиха да разпределят помежду си 356 мигранти, които прекараха последните две седмици на борда на норвежкия кораб „Оушън Вайкинг“ недалеч от Малта, предаде БНР.Мигрантите - в голямата си част от Судан, бяха спасени между 9 и 12 август край бреговете на Либия. Малтийските власти се съгласиха да ги допуснат на острова, едва след като получиха уверения, че ще могат да ги препратят в други държави.Франция обяви, че ще приеме 150 души, Португалия - 35. Останалите мигранти ще бъдат настанени в Германия, Ирландия, Люксембург и Румъния. ", "date": "2019.08.24", "title": "Шест държави от ЕС взимат мигрантите от „Оушън Вайкинг“"}
{"url": "https://www.novinite.bg/articles/179538/Nyama-akostiral-kruizen-korab-po-golemite-ni-pristanishta-ot-5-godini", "text": "През последните 5 години у нас не е реализиран нито един морски круиз от пристанищата Варна и Бургас. Това показват данните на Евростат за морския туризъм в страните на ЕС през миналата година, съобщава БНР. Въпреки че през последните години страната ни няма морски круизи, много наши туристически компании предлагат круизи, които не тръгват от български пристанища. Те са с най-известните компании в бранша – с организиран транспорт и с включени самолетни билети.По данни на Евростат, през миналата година броят на пътниците, които са пътували с морски круиз от страна на ЕС до различни дестинации, достигна седем милиона души, което надминава рекорда от 2012 година. Най-много пътници са започнали своя круиз от Италия, показват данните от европейската статистика. Сред петте страни на ЕС, най-често избирани за начална точка на пътуването са Испания, Германия, Великобритания и Белгия. При съседите ни безспорен лидер в круизникте пътувания е Гърция. Освен България, и северната ни съседка Румъния няма реализиран нито един круиз от свое пристанище през миналата година.", "date": "2019.08.24", "title": "Няма акостирал круизен кораб по големите ни пристанища от 5 години"}
{"url": "https://www.novinite.bg/articles/179531/Radev-na-Shipka-Upravlenieto-na-Borisov-zakotvi-stranata-ni-na-danoto-na-Evropa", "text": "„Шипка не е мястото да коментирам интригите на министър-председателя, защото тук възкръсва България, която неговото управление закотви на дъното на Европа.“ Това заяви днес държавният глава Румен Радев на връх Шипка пред журналисти, след като участва в тържественото отбелязване на 142 години от шипченските боеве. Президентът беше помолен да коментира вчерашните твърдения на министър-председателя за причините за освобождаването на началника на НСО ген. Данчо Дяков. „Скандалите са в правителството, те са много и унищожителни“, добави президентът.Запитан дали ще иска консултации за назначаването на новия началник на КПКОНПИ, след като досегашният беше изпратен на дипломатическа служба, Румен Радев напомни, че назначението на Пламен Георгиев за консул е изцяло решение и отговорност на министър-председателя. „Него трябва да питате какви са вътрешнополитическите и личните мотиви и как те кореспондират с интересите на българската дипломация и на българите зад граница, както и кое налага на министър-председателя да крие толкова далеч г-н Георгиев“, коментира още държавният глава.", "date": "2019.08.24", "title": "Радев на Шипка: Управлението на Борисов закотви страната ни на дъното на Европа"}
{"url": "https://www.novinite.bg/articles/179524/Phenyan-izstrelya-nova-raketa-kam-Yaponsko-more", "text": "КНДР отново пусна два неидентифицирани снаряда в посока към Японското море, съобщава агенция Ronhap, позовавайки се на началник щабовете на Южна Корея.Съобщава се, че снарядите са изстреляни рано сутринта от провинция Хамюнг-Намдо. “Нашите военни наблюдават ситуацията в случай на допълнителни изстрелвания”, се казва в изявлението, предаде БГНЕС, позовавайки се на РИА Новости.Новите изстрелвания на КНДР са седми поред след 25 юли. Северна Корея изпробва „ново оръжие” на 16 август – два снаряда бяха изстреляни от провинция Гангвон-до към Японското море. Обхватът на снарядите беше 230 километра, а максималната височина – 30 километра. Преди това снаряди бяха изстреляни на 10 август. Според оценките обхватът на снарядите е бил около 400 километра, а максималната височина е 48 километра. По-рано КНДР изстреля снарядии в нощта на 6 август, те бяха счетени от Южна Корея и Япония за тест на нов тип балистични ракети с малък обсег на действие.Лидерът на КНДР Ким Чен Ун и президентът на САЩ Доналд Тръмп проведоха третата си среща на 30 юни в демилитаризираната зона между двете корейски държави, като се съгласиха да започнат работни контакти по въпросите на денуклеаризацията. Преговорите се забавиха поради съвместните военни учения на САЩ и Южна Корея, както и изстрелванията на ракети на КНДР.", "date": "2019.08.24", "title": "Пхенян изстреля нова ракета към Японско море"}
{"url": "https://www.novinite.bg/articles/179513/Pekin-vavede-novi-mita-za-amerikanski-stoki-za-75-mlrd", "text": "Китай обяви мита върху вносни американски стоки на стойност 75 милиарда долара, съобщи Франс прес, предаде БНР.От идния месец влизат в сила 5- и 10-процентна тарифа за над 5 хиляди вида артикула. Най-тежко - с 25 на сто, ще бъдат обложени вносните американски автомобили от 15  декември.От своя страна американският президент Доналд Тръмп обеща бързо отговор на решението на Пекин и посъветва американските компании да намерят алтернативи на производството си в Китай.Веднага след края на поредното „примирие“ в търговската война, започната преди година от Тръмп, индексът Дау Джоунс спадна с 2, а Насдак с близо 2,5 процента. Акциите в Лондон и Франкфурт също пострадаха.В началото на август Тръмп обяви, че от 1 септември и 15 декември ще наложи допълнителни 10-процентни мита върху китайски внос в размер на 300 милиарда долара.", "date": "2019.08.24", "title": "Пекин въведе нови мита за американски стоки за $75 млрд."}
{"url": "https://www.novinite.bg/articles/179534/Masovi-rezervacii-na-balgari-za-pochivka-v-Garciya-prez-esenta", "text": "Засилва се интересът на българските туристи към почивка в Гърция през есента. Това сочи анализ на туристическия бранш в южната ни съседка, съобщава БНР.Туристическите агенции в Гърция отчитат засилен интерес на българите за почивка през есенните месеци. Според проучване на Института за анализ и туристическа стратегия целогодишно българите са на трето място сред туристите, които посещават южната ни съседка.Според туроператорите най-често престоят им е в рамките на седмица. Забелязва се също, че след Северна Гърция българите вече се интересуват и за почивка на далечни острови. Избират също по-скъпи дестинации, както и все по-често луксозни хотели. Увеличените възможности за разходи за почивка се дължат на покачване на средната заплата в България и общо на доходите на българите, коментират гръцките медии.В същото време гръцките хотелиери свалят чувствително цената на нощувките от септември, за да устоят на конкуренцията на предлаганите от Турция услуги.През миналата година около милион и половина българи са почивали в Гърция. Очаква се тази бройка да се увеличи през тази година.", "date": "2019.08.24", "title": "Масови резервации на българи за почивка в Гърция през есента"}
{"url": "https://www.novinite.bg/articles/179532/Opashka-ot-blizo-10-km-na-Dunav-most-2", "text": "Близо 10 километра достигна опашката от камиони, чакащи да преминат границата с Румъния, пред Дунав мост при Видин.Причината е монтиране на датчици за радиоактивност на румънска територия, заради което поетапно се затваря по едно от трасетата за движение, предаде БНТ.Поставянето им е по европейска директива и ще продължи около два месеца, обясниха от дружеството, което стопанисва съоръжението. Шофьорите са недоволни, че това става във времето, когато трафикът е най-засилен.", "date": "2019.08.24", "title": "Опашка от близо 10 км на Дунав мост 2"}
{"url": "https://www.novinite.bg/articles/179517/Klientite-na-faliralata-Olimpik-imat-35-dni-da-zavedat-iskove", "text": "В срок от 35 дни от днес клиентите на фалиралата застрахователна компания „Олимпик” трябва да подадат своите искове за изплащане на обезщетения. Законовият срок е посочен в публикувания днес в Кипър пакет от решения за обявяването на компанията в ликвидация, съобщава БНР.Днес в Официалния вестник на Република Кипър бе публикувано решението на съдия Ангелос Давид от Окръжния съд на Никозия за откриване на производството по ликвидация на „Олимпик”, което бе взето на 30 юли.В съответствие с кипърския закон за начало на ликвидацията се смята 10 август миналата година – датата, когато бе внесен искът за ликвидация на „Олимпик”.От днес текат законовите срокове по процедурата. Първият е за предявяване на исковете от потърпевшите клиенти, което трябва да стане до 35 дни от днес, 23 август, е посочено в поканата, издадена и публикувана днес от двамата назначени от съда ликвидатори – официалния представител на Република Кипър Спирос Кокинос и Павлос Накузи.След надлежно обосновано искане от кредитор този срок може да бъде удължен от ликвидаторите, посочи Павлос Накузи.Днес е публикуван и формулярът, който засегнатите клиенти на „Олимпик” трябва да попълнят и да изпратят до ликвидаторите.Поради многото клиенти – над 200 000 са потърпевшите застраховани в България, и трудностите с установяване на активите на компанията, които трябва да послужат за удовлетворяване на бъдещите искове, се очаква цялата процедура по ликвидация и изплащане на дължимите суми да продължи над 5 години.Българската Комисия за финансов надзор се ангажира да поддържа активна комуникация със Застрахователния надзор на Кипър, за да може да съдейства за разрешаване на възникващите въпроси относно защитата на засегнатите лица в България, съобщи КФН.Припомняме, че при фалита на компанията пострадаха около 200 000 български шофьори, с повече от 9 млн. лв.", "date": "2019.08.24", "title": "Клиентите на фалиралата „Олимпик“ имат 35 дни да заведат искове"}
