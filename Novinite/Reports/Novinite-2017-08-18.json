{"url": "http://www.novinite.bg/articles/148678/Grajdani-na-24-strani-sa-ubiti-i-postradali-v-atentata-v-Barselona", "text": "Испанските власти съобщиха, че убитите и ранените във вчерашния атентат в центъра на Барселона са граждани на 24 страни. Българското министерство на външните работи снощи съобщи, че няма информация за пострадали българи. По предварителна информация сред пострадалите има граждани на Франция, Германия, Испания, Холандия, Аржентина, Венецуела, Белгия, Австралия, , Тайван, Хонконг, Унгария, Перу, Северна Ирландия, Гърция, Куба, Македония, Китай, Италия, Румъния и Алжир. Трима германски граждани са загинали при терористичния акт в центъра на Барселона, съобщи телевизия ZDF. Сред жертвите има и един белгиец.26 френски граждани са ранени в атентата в Барселона, 11 от тях са в тежко състояние. Френският външен министър Льо Дриан заминава днес за Барселона, съобщи Ройтерс.Няма постъпила информация за пострадали български граждани при извършения терористичен акт в Барселона, съобщават от Министерство на външните работи. Българското посолство в Мадрид е в постоянен контакт с местните власти и следи ситуацията.Шефът на каталунската полиция Луис Траперо каза, че двама души са задържани във връзка с нападението в Барселона - един мароканец и един испански гражданин от испанския анклав Мелиля в Северна Африка. Нито един от тях досега не е бил свързан с подозрения в тероризъм. Издирва се трети човек, предполагаемият шофьор на микробуса, който прегази вчера на туристическата улица \"Ла Рамбла\" 13 души и рани близо 100. Туристическата улица \"Рамбла\" в центъра на испанската столица Барселона, където вчера беше извършен атентатът с бус, остава затворена, предаде ТАСС. Представители на полицията заявиха, че улицата остава отцепена за пешеходци и пътни превозни средства. Разрешава се да преминават единствено туристите от околните хотели. В центъра на Барселона навсякъде дежурят служители на правоприлагащите органи. Полицията засега не може да каже кога ще бъде възстановен достъпът до улицата. ", "date": "2017.08.18", "title": "Граждани на 24 страни са убити и пострадали в атентата в Барселона"}
{"url": "http://www.novinite.bg/articles/148680/Dris-Ukabir-sam-se-yavil-v-policiyata", "text": "Дрис Укабир, на името на когото е бил нает бусът, използван за атентата в Барселона, е заявил пред полицията в Каталуния, че са му откраднати документите. Това съобщи каталунският вестник \"Вангуардия\", цитиран от ТАСС.По данни на изданието той решил да се обърне към правоприлагащите органи, след като видял снимката си в средствата за масово осведомяване.Двамата мъже, арестувани след атентата с бус в Барселона, са свързани със случилото се, но нито един от тях не е шофьорът, заяви полицията, цитирана от Ройтерс. Шофьорът на буса е напуснал автомобила и е тръгнал пеша и както изглежда, не е въоръжен, заяви каталунската полиция на пресконференция. Тя съобщи още, че единият от двамата арестувани е мароканец, а другият е от испанския анклав в Северна Африка Мелиля. Арестувани са в два различни града в Каталуния, Рипол и Алканар. Отделно от това, полицията заяви, че атентатът с буса изглежда има връзка с експлозия в жилище в Алканар в ранните часове на вчерашния ден, при която един човек загинал, а друг бил ранен. Според АФП загиналите при взрива са двама и са били нанесени значителни материални щети на съседна сграда.Каталунски полицейски представител, цитиран от Ройтерс, заяви, че атентатът очевидно е бил терористична атака, имала за цел да бъдат убити възможно най-много хора. ", "date": "2017.08.18", "title": "Дрис Укабир сам се явил в полицията"}
{"url": "http://www.novinite.bg/articles/148681/Kakvo-ochakva-Severna-Koreya-ako-predprieme-voenni-dejstviya-sreshtu-SASht", "text": "Северна Корея може да се изправи пред тежки военни последици, ако предприеме военни действия, заяви министърът на отбраната на САЩ Джим Матис, цитиран от АФП. \"В тясно сътрудничество със съюзниците ни, ще има тежки военни последици, ако КНДР предприеме военни действия\", каза Матис след среща с японския си колега във Вашингтон.\"Северна Корея трябва да сложи край на опасните си действия\", настоя Матис. Държавният секретар Рекс Тилърсън увери, че САЩ ще спазват \"безусловно\" договора си за отбрана с Япония, след среща във Вашингтон с японските министри на външните работи и отбраната по повод ядрената и ракетната заплаха от КНДР, предаде Ройтерс. Тилърсън подчерта, че този договор обхваща и островите Сенкаку, които са предмет на териториален спор между Япония и Китай. САЩ и Япония са против милитаризация на Южнокитайско море, заяви Тилърсън, цитиран от ТАСС. \"САЩ и Япония са против всякакви едностранни действия, които подкопават Япония\", каза Тилърсън.Той добави, че териториалните спорове трябва да се решават по мирен път и да се запази свободата на мореплаването в съответствие с конвенциите на ООН. По-рано Тилърсън призова Китай да прекрати милитаризацията на Южнокитайско море. Китай от десетилетия води териториални спорове с няколко държави за редица острови в Южнокитайско море, край които са открити значителни запаси петрол и газ.Японският външен министър Таро Коно заяви, че Япония ще подсили отбранителната си позиции в отговор на севернокорейската заплаха и ще отдели 500 млн. долара за подобряване на сигурно. ", "date": "2017.08.18", "title": "Какво очаква Северна Корея, ако предприеме военни действия срещу САЩ"}
{"url": "http://www.novinite.bg/articles/148682/Atentatorat-ot-Barselona-vse-oshte-e-na-svoboda", "text": "Водачът на микробуса, който се вряза в пешеходци в центъра на Барселона в четвъртък, все още не е заловен, съобщи полицията на испанската автономна област Каталония. Нито един от двамата заподозрени, които бяха задържани по-рано, не са шофирали по време на терористичното нападение. Единият от тях е от марокански произход, а другият е от автономния испански град Мелиля, разположен в северната част на Африка. В четвъртък микробус се вряза в пешеходци по улица \"Ла Рамблас\" в центъра на Барселона. Убити бяха 13 души, над 100 са ранени. Отговорност за атаката пое терористична организация \"Ислямска държава\". ", "date": "2017.08.18", "title": "Атентаторът от Барселона все още е на свобода"}
{"url": "http://www.novinite.bg/articles/148684/SASht-shte-svalyat-raketi-na-KNDR-izstrelyani-sreshtu-Yaponiya-i-Yujna-Koreya", "text": "САЩ смятат да свалят севернокорейски ракети, изстреляни по посока на Япония, Република Корея, както и остров Гуам и континенталната част на САЩ.Това съобщи в четвъртък шефът на Пентагона Джеймс Атис след разговори с министрите на външните работи и на отбраната на Япония и САЩ във формат \"две плюс две\" във Вашингтон.\"С две думи, в случай на изстрелване на ракети по посока на Япония, Гуам, САЩ, Южна Корея, ние смятаме да предприемем незабавни и конкретни действия, за да ги свалим\", каза той в отговор на въпрос за мерките, които Вашингтон ще предприеме, ако Северна Корея изстреля балистична ракета.В отговор на същия въпрос, японският министър на отбраната Ицунори Онодера заяви, че Токио \"ще използва всички налични средства за противоракетна отбрана\". ", "date": "2017.08.18", "title": "САЩ ще свалят ракети на КНДР, изстреляни срещу Япония и Южна Корея"}
{"url": "http://www.novinite.bg/articles/148689/3-godishno-dete-e-naj-malkata-jertva-na-terora-v-Ispaniya", "text": "Граждани от най-малко 24 държави са ранени или убити при терористичните нападения, които бяха извършени в сърцето на каталонската столица Барселона и крайбрежния град Камбрилс, съобщава британският вестник „Гардиан“, като се позовава на информация от властите на испанския автономен регион.До петък сутринта броят на потвърдените смъртни случаи бе 13, повече от стотина други са пострадалите при двете нападения, които удариха Испания.Досега най-малката жертва на нападенията е тригодишно момиче, съобщиха испанските медии. Детето е починало малко след транспортирането му в болница. Шестгодишно момиче, чиято националност все още не е уточнена, също е било отведено в болница с мозъчен кръвоизлив, съобщиха медиците.Няма постъпила информация за пострадали български граждани при извършения терористичен акт в Барселона, съобщават от Министерство на външните работи. Българското посолство в Мадрид е в постоянен контакт с местните власти и следи ситуацията.Два сигнала за българи, издирвани от техни близки, са постъпили в българското консулство в Мадрид. Това каза пред Фокус българският консул в Мадрид Борислав Евлогиев. По предварителна информация сред пострадалите има граждани на Франция, Германия, Испания, Холандия, Аржентина, Венецуела, Белгия, Австралия, Тайван, Хонконг, Унгария, Перу, Северна Ирландия, Гърция, Куба, Македония, Китай, Италия, Румъния и Алжир.Трима германски граждани са загинали при терористичния акт в центъра на Барселона, съобщи телевизия ZDF. Сред жертвите има и един белгиец.26 френски граждани са ранени в атентата в Барселона, 11 от тях са в тежко състояние. Френският външен министър Льо Дриан заминава днес за Барселона, съобщи Ройтерс. ", "date": "2017.08.18", "title": "3-годишно дете е най-малката жертва на терора в Испания"}
{"url": "http://www.novinite.bg/articles/148691/Izdirvat-dvama-balgari-sled-atentata-v-Barselona", "text": "Два сигнала за българи, издирвани от техни близки, са постъпили в българското консулство в Мадрид. Това каза българският консул в Мадрид Борислав Евлогиев, цитиран от агенция „Фокус“.„При нас са постъпили два сигнала за хора, които се издирват от техни близки, живеещи в България. Пренасочили сме ги към компетентните власти в Каталуня. Предоставената от близките информация не е пълна. Те не знаят дали близките им имат някакъв испански документ с някакъв номер, не знаят точния адрес“, коментира Евлогиев. По думите му при положение, че има 3 терористични акта и не може да се изключи да има и по-нататъшни събития и други терористични действия, това не е приоритет на каталунските власти.„Кога ще дойде отговор от тях, не мога да ви кажа. Продължаваме да събираме информация. Българите могат да се обаждат както на дежурните телефони на консулството, така и на телефоните на испанските органи – 0034 932 142 124 и 0034 900 400 012“, добави той.Той добави, че хора от 28 националности са ранени по време на атентатите. Те са от Франция, Германия, Холандия, Аржентина, Венецуела, Белгия, Австралия, Унгария, Перу, Румъния, Ирландия, Гърция, Куба, Македония, Китай, Италия, Алжир, Великобритания, Люксембург, Австрия, Канада, Еквадор, САЩ, Филипини, Кувейт, Пакистан, Тайван и Турция. До момента няма официална информация от каталунските органи, че има загинали или пострадали българи“, каза още българският консул в Испания. ", "date": "2017.08.18", "title": "Издирват двама българи след атентата в Барселона"}
{"url": "http://www.novinite.bg/articles/148679/Predotvratiha-vtori-golyam-atentat-v-Kataluniya", "text": "В каталунското градче Камбрилс снощи бе извършено второ терористично нападение, което според властите е трябвало да повтори големия атентат от центъра на Барселона. Полицията смята, че е успяла да осуети плановете на терористите за нападение с много жертви, съобщиха осведомителните агенции. Петимата терористи от Камбрилс са убити, пострадали са петима граждани и един полицай. След като вчера в 17.00 ч. местно време бял микробус помете пешеходци на улица \"Ла Рамбла\" в Барселона, при което бяха убити 13 души, а стотина ранени, в полунощ местно време автомобил Ауди А3 се вряза в хора в Камбрилс - курорт на 120 км южно от Барселона.Местната полиция откри огън по автомобила и четирима от петимата предполагаеми терористи намиращи се в него, бяха убити на място. Петият бе ранен и почина малко по-късно от раните си. Двама от шестимата пострадали в това нападение са в тежко състояние. Сред ранените има и един полицай.Някои от атентаторите са носели пояси с експлозиви, които бяха обезвредени от сапьори.Групировката \"Ислямска държава\" пое отговорност за атентата в Барселона, но засега никой не е поел отговорност за атаката в Камбрилс. Няма информация за самоличността на нападателите от Камбрилс.За атентата в Барселона са задържани двама заподозрени - един испанец и един мароканец. Самоличността на испанеца не се съобщава. Знае се, че е роден в Мелиля в Северно Мароко. Бил е задържан в Алканар на 200 км южно от Барселона.В това населено място в сряда вечерта е имало експлозия в къща, при която е загинал един човек, а седем са били ранени, съобщи днес полицията. Разследващите свързват този взрив с атентата в Барселона. Смята се, че обитателите на жилището, в което е станала експлозията, са приготвяли експлозив, който е избухнал. Според испански медии задържаният мароканец е Дрис Укабир. С негови документи е бил нает буса, използван в Барселона. Укабир е бил арестуван в Рипол на стотина километра северно от Барселона, когато отивал в полицията, за да каже, че документите му са били откраднати. Шофьорът на микробуса все още се издирва. Свидетел го описва като много млад мъж, на около 20 години, с тясно лице. ", "date": "2017.08.18", "title": "Предотвратиха втори голям атентат в Каталуния"}
{"url": "http://www.novinite.bg/articles/148690/Vadyat-na-targ-imenie-na-Pablo-Pikaso", "text": "Имение в Южна Франция, в което е живял испанският художник Пабло Пикасо, ще бъде предложено на търг на \"Кристис\" през есента с начална цена 20,2 млн. евро, съобщи Лента. Геният е прекарал в дома времето в периода 1961-1973 г. Къщата се намира в Мужен на Френската Ривиера. Общата площ на имението е 1700 кв.м. Пикасо купил вилата през 1961 г. и после построил към нея огромна тераса, която оборудвал като свое студио. Имението има 15 стаи, 12 бани и басейн. На територията му има изграден и тенис корт.Състоянието на къщата е много запазено. Потенциалните купувачи ще могат лично да се уверят в това по време на предстоящите огледи, планувани за 22 и 29 септември. Търгът ще бъде проведен на 12 октомври.  ", "date": "2017.08.18", "title": "Вадят на търг имение на Пабло Пикасо"}
{"url": "http://www.novinite.bg/articles/148693/Teroristite-ot-Kambrils-bili-s-falshivi-poyasi-s-eksplozivi", "text": "Поясите с експлозиви, които носели петимата ликвидирани в Камбрилс терористи, са били фалшиви, каза премиерът на Каталуния Карлес Пучдемон пред местното радио РАС1, цитирано от Ройтерс.Новината е потвърдена от експерти по обезвреждане на експлозиви. Тази нощ петима души с автомобил Ауди прегазиха хора в курорта Камбрилс в опит да повторят нападението от Барселона от вчера следобед. Полицията ликвидира терористите.В атаката в Камбрилс бяха ранени шестима души - петима граждани и един полицай.13 души загинаха, а десетки бяха ранени при атентат в Барселона в четвъртък, след като бус се вряза в тълпата на централна пешеходна улица в каталунската столица, която е често посещавана от чужди туристи. Шофьорът на буса убиец избяга. Хора от 28 националности са сред пострадалите при атаката. Няма пострадали българи, става ясно от информация на външното ни министерство.Отговорност за атентата пое терористичната групировка Ислямска държава.  ", "date": "2017.08.18", "title": "Терористите от Камбрилс били с фалшиви пояси с експлозиви"}
{"url": "http://www.novinite.bg/articles/148699/Oshte-razkritiya-okolo-atakite-v-Kataluniya", "text": "Испанските власти предполагат, че клетка от осем души може би е извършила атаките в Каталуния вчера и че групата е планирала да използва бутилки с пропан-бутан, предаде Ройтерс, като се позова на източник от разследването.Пред местно радио представителят на каталунското правителство Жоаким Форн каза, че нападателите може би са мислели да използват газови бутилки в атаката вчера. Сега приоритет за властите е да идентифицират хората, замесени в нападението и да установят какви са отношенията между тях. Според информация на вестник „Паис“, който се позовава на източници от службите за сигурност,извършителите на терористичните атентати в Барселона и Камбрилс са били членове на терористична клетка от 12 души.Петима от терористите са били ликвидирани при опит да извършат терористичен акт в Камбрилс,трима в момента са задържани, още четирима се намират на свобода. Сред издирваните е 17-годишният Муса Укабир. Правоохранителните органи не изключват, че той е извършителят на терористичния атентат. Според предварителните данни, 17-годишният Укабир е откраднал документите на своя по-голям брат Дрис, за да вземе под наем два буса.Единият от тях след това е бил използван за извършването на кървавата касапница. Полицията смята, че Укабир, който избяга след атентата в Барселона, е въоръжен. Вчера микробус прегази хора на оживена пешеходна улица в Барселона. Загинаха 13 души и десетки бяха ранени. Силите за сигурност издирват водача на микробуса. При друго нападение в курорта Камбрилс полицията ликвидира петима нападатели. Ранени бяха шестима души, един от които почина.Испанското радио \"Кадена сер\" съобщи, че властите издирват трети микробус, който може би е свързан с терористичните атаки, предаде ТАСС. Данни на каталунското правителство показват, че преди вчерашните атаки в Барселона и района са били арестувани от началото на годината 11 предполагаеми терористи. Това е повече отколкото където и да е в Испания, посочи Ройтерс.  ", "date": "2017.08.18", "title": "Още разкрития около атаките в Каталуния"}
{"url": "http://www.novinite.bg/articles/148700/Pochina-nevrobiolojkata-izsledvala-mozaka-na-Ajnshtajn", "text": "Мариан Клийвс Даймънд - невробиоложката, изследвала мозъка на Айнщайн, която беше една от първите, показали, че средата може да промени мозъка, почина на 90 години, съобщи Асощиейтед прес.Дайъмънд установи през 1984 г., че мозъкът на Айнщайн е имал повече глиални клетки, които участват в създаването и поддържането на необходимата за нормалното функциониране на невроните среда. С изследвания с плъхове Даймънд доказа, че по-богатата среда - играчките и компанията, променят анатомично мозъка. Тя установи, че обогатената среда е полезна за мозъците на всички животни, включително хората, а бедната среда може да намали способността за заучаване.Откритията на Мариан Клийвс Дайъмънд първоначално бяха приети резервирано от някои специалисти. Като преподавател в университета на Калифорния в Бъркли, обаче тя вдъхнови поколения учени.  ", "date": "2017.08.18", "title": "Почина невробиоложката, изследвала мозъка на Айнщайн"}
{"url": "http://www.novinite.bg/articles/148701/Hilyadi-nachelo-s-kral-Felipe-pochetoha-jertvite-na-atentata-v-Barselona", "text": "Хиляди души, сред които кралят и премиерът на Испания, почетоха с минута мълчание паметта на жертвите на атентата в Барселона и близък крайморски курорт, предаде Асошиейтед прес.Крал Фелипе Шести и премиерът Мариано Рахой, както и премиерът на Каталуния Карлес Пучдемон присъстваха на церемонията на площад \"Каталуния\" в Барселона.Участниците скандираха \"Не ме е страх! Не ме е страх!\"Минутата мълчание бе отбелязана близо до мястото, където бял микробус се вряза сред пешеходци снощи. В нападението бяха убити 13 души и ранени над 100.", "date": "2017.08.18", "title": "Хиляди, начело с крал Фелипе, почетоха жертвите на атентата в Барселона"}
{"url": "http://www.novinite.bg/articles/148703/Eksperti-ochakvat-do-3000-teroristi-da-se-zavarnat-v-Evropa", "text": "До 3000 джихадисти от терористичните групировки ИДИЛ и „Джебхат ан Нусра” могат да се завърнат в Европа в скоро време. Това сочи доклад на „Мрежи, информиращи за радикализация”, предадоха швейцарската агенция ATS и БГНЕС. „Повечето страни от ЕС ги очаква бавен, но прогресиращ растеж на бойци (от двете организации)”, казва се в доклада.Уточнява се, че броят на хората, които ще се завърнат варира от 1200 до 3000 души, включително жени и деца. Около 30% от тях вече са влезли в страните от ЕС нелегално или пък на властите им е било известно за тяхното пристигане и те са били арестувани.По данни на организацията от 2011 до 2016 година над 42 000 чуждестранни членове на терористичните групировки от 120 страни по света са се присъединили към ИДИЛ.", "date": "2017.08.18", "title": "Експерти очакват до 3000 терористи да се завърнат в Европа"}
{"url": "http://www.novinite.bg/articles/148705/Parvo-palno-slanchevo-zatamnenie-v-SASht-ot-99-godini", "text": "В понеделник, 21 август, за първи път от 99 години, пълно слънчево затъмнение ще премине над САЩ изцяло, от западното до източното крайбрежие. Затова то предизвиква толкова голям интерес, предаде АФП.При слънчево затъмнение Луната застава между Земята и звездата ни и така блокира лъчите ѝ. Диаметърът на Слънцето е 400 пъти по-голям от този на Луната, но то е 400 пъти по-отдалечено от нас от нея. Затова от земята изглежда, че двете небесни тела са с еднакъв размер.Слънчеви затъмнения има някъде по света през 12 до 18 месеца. В повечето случаи обаче те са над океана.Сегашното пълно слънчево затъмнение е изключително, защото е първото над САЩ през 21-и век и първото там от 1991 г. Предишното обаче можеше да бъде наблюдавано само от Хавай.Освен ако няма облаци, Линкълн Бийч в Орегон ще е първият континентален американски град, където ще се вижда пълното затъмнение от 10,16 ч. местно време (17,16 ч. по Гринуич). Сянката ще премине през 14 щата, като широчината ѝ ще е около 113 км. Най-дълго пълното слънчево затъмнение ще продължи около Карбъндейл, Илинойс - 2 минути и 40 секунди, съобщи НАСА. Явлението ще приключи в 14,48 ч. местно време (18,48 ч. по Гринуич) над Чарлстън, Южна Каролина.Извън тази ивица от 113 км, ще има частично слънчево затъмнение от 8,46 ч. местно време (15,46 ч. по Гринуич). То ще започне над тихоокеанското крайбрежие и ще приключи над атлантическото.Стотици милиони хора ще са в хвърлената от Луната сянка. Около 12 милиона живеят в районите, където ще има пълно слънчево затъмнение. От 1,85 милиона до 7,4 милиона души са предвидили пътувания, така че да могат да наблюдават явлението.Заради вълнението на любителите астрономи, надеждите на учените и рязкото покачване на цената на хотелските стаи, ентусиазмът е голям. Планирани са сватби, празници на открито, експедиции с кану и дори Бони Тейлър ще изпее хита си Total Eclipse of the Heart, така че да бъде излъчен пряко по време на затъмнението.Тези, които няма да бъдат в районите на затъмнението, ще могат да го гледат по интернет. НАСА предвижда пряко предаване цял ден на сайта си. То ще бъде излъчено също на екраните на Таймс скуеър в Ню Йорк. ", "date": "2017.08.18", "title": "Първо пълно слънчево затъмнение в САЩ от 99 години"}
{"url": "http://www.novinite.bg/articles/148708/Madrid-shte-pazi-peshehodcite-s-betonni-saksii-s-cvetya", "text": "Ден след терористичната атака в Барселона, в центъра на испанската столица Мадрид се появиха нови бетонни саксии с цветя. Те бяха поставени край няколко пешеходни улици в града, а целта - жителите и гостите на Мадрид да са по-защитени в случай, че някой целенасочено или не насочи колата си към пешеходната зона. ", "date": "2017.08.18", "title": "Мадрид ще пази пешеходците с бетонни саксии с цветя"}
{"url": "http://www.novinite.bg/articles/148695/Ochakva-ni-slanchev-i-topal-uikend", "text": "През нощта ще бъде ясно и почти тихо. В събота ще е слънчево. Ще духа слаб, в източните райони - до умерен североизточен вятър. Максималните температури ще бъдат между 31 и 36 градуса, в София - около 31 градуса. В планините ще е предимно слънчево. На места в следобедните часове ще се появи незначителна купеста облачност. Ще духа умерен до силен североизточен вятър. Максималната температура на височина 1200 м ще е около 24 градуса, на 2000 м - около 17 градуса. Над Черноморието ще бъде слънчево, с умерен североизточен вятър. Максималните температури ще са 30-32 градуса. Температурата на морската вода е 25-26 градуса. Вълнението на морето ще бъде 2-3 бала. В неделя над по-голямата част от страната през по-голямата част от деня ще бъде слънчево и горещо. Вятърът ще е от изток-североизток, слаб, в Източна България - до умерен. По-късно след обяд и привечер над западните райони ще се развива купеста облачност.През нощта срещу понеделник и в понеделник от запад на изток ще премине студен атмосферен фронт. На много места ще превали и прегърми, по-интензивни ще са явленията в западната половина от страната.Вятърът ще се ориентира от северозапад, ще се усили и с него ще започне захлаждане. Температурите в Западна България ще се понижат съществено - 20-22 градуса, докато на изток все още ще достигат 28-30 градуса. ", "date": "2017.08.18", "title": "Очаква ни слънчев и топъл уикенд"}
{"url": "http://www.novinite.bg/articles/148683/Ekspert-Evropa-tryabva-da-se-gotvi-za-vojna", "text": "Европа трябва да се готви за война и да се държи мъжки.Това заяви пред NOVA експертът по антитероризъм Христо Смоленов след вчерашния кървав терористичен акт, при който загинаха 13 души. Според него европейските управници са длъжни да вземат мерки и да защитят гражданите: \"Не трябва реакцията на управляващите да се свежда до масови снимки със съболезнования, част от които звучат кухо и протоколно\".Според журналистът Къдринка Къдринова обаче след случилото трябва да продължим да бъдем хуманни и да не приемаме чужденците еднозначно: \"Тези чудовища искат да заприличаме на тях. Но ние не можем да бъдем като тях\". Полицията все още издирва нападателя, който уби 13 души в центъра на Барселона.Повече от 100 души пострадаха, като състоянието на 15 от ранените е тежко. Министерството на външните ни работи съобщи, че няма данни за пострадали български граждани. \"Ислямска държава\" пое отговорност за атентата, но не е ясно дали са участвали в организацията или само си приписват действията на терористите.", "date": "2017.08.18", "title": "Експерт: Европа трябва да се готви за война"}
{"url": "http://www.novinite.bg/articles/148686/Obviniha-rektor-na-eliten-universitet-v-plagiatstvo", "text": "Ректорът на Tехническия университет във Варна е обвинен в плaгиатство на докторантура.Бивши преподаватели твърдят, че той се опитва по нечестен начин да стане доктор на науките, което е най-високата научна степен в България.", "date": "2017.08.18", "title": "Обвиниха ректор на елитен университет в плaгиатство"}
{"url": "http://www.novinite.bg/articles/148687/18-avgust-Den-na-minora", "text": "Всяка година на 18 август - Деня на Успението на Св. Иван Рилски, патрон на българските миньори и работещите в минната промишленост, българската минна общественост чества своя професионален празник - Деня на миньора. По предложение на пернишките въглекопачи, цар Фердинанд издава Указ, с който определя 18 август - Деня на успението на Св. Иван Рилски, за ден, в който се чества професията на миньора, дава дан на уважение и преклонение пред неговия труд, посветен изцяло на хората. Труд, който дава светлина, топлина, суровини за практикуването на много професии, суровини, без които днешното технологично ниво на човечеството би било немислимо. Определянето за патрон на българските миньори на Свети Иван Рилски не е случайно. Най-българският светец притежава характерните черти на професията на миньора: твърдост, воля, състрадание и човеколюбие. През 1994 г. с постановление на Министерския съвет, честването на празника бе възстановено и вече 20 години българската минна гилдия прави всичко възможно, независимо от трудностите в бранша, да отбелязва този ден и да напомня на обществото за ролята и мястото на минната промишленост в икономическото развитие на страната. ", "date": "2017.08.18", "title": "18 август - Ден на миньора"}
{"url": "http://www.novinite.bg/articles/148696/17-godishen-mladej-e-zapodozryan-za-terora-v-Barselona", "text": "Полицията подозира 17-годишен младеж за кървавия терор в Барселона, който в четвъртък вечер взе 13 жертви и рани над 100 души. Tой е брат нa Дрис Оукабир - един от задържаните след атентата. Мъжът твърди, че по-малкият му брат Муса е откраднал паспорта му, за да може да наеме два минивана на негово име.Единият от тях е бил използван за атаката. Другият е бил паркиран на известно разстояние. Смята се, че нападателят е възнамерявал да избяга с него. Припомняме, че в четвъртък вечер бял миниван се вряза в будка за продажба за вестници на площад \"Каталуня\", близо до централния булевард „Ла Рамбла”, блъскайки по пътя си преминаващите оттам хора.Колата се е движила около 600 метра на зигзаг с 80 км/час. Полицията обяви четвърто ниво на заплаха от терористична атака. ", "date": "2017.08.18", "title": "17-годишен младеж е заподозрян за терора в Барселона"}
{"url": "http://www.novinite.bg/articles/148692/Preduprejdavat-za-pojaroopasnost-v-12-oblasti-na-stranata", "text": "Екстремален e индексът за пожароопасност в 12 области на страната, съобщават от Националния институт по метеорология и хидрология (НИМХ) към Българската академия на науките (БАН). Най-високата степен на опасност от пожари е в сила за областите Благоевград, Пазарджик, Пловдив, Кърджали, Стара Загора, Сливен, Хасково, Ямбол, Бургас, Варна, Добрич и Плевен. Там е възможно възникването на бързо разпространяващи се, много силни и трудни за овладяване пожари с въвличане на дървесните корони. Много голям индекс за опасност от пожари има Източна и Югоизточна България, както и на места в Централна Северна България. При този индекс има вероятност за разразяване на много силни пожари с частично или пълно засягане на короните на дърветата. ", "date": "2017.08.18", "title": "Предупреждават за пожароопасност в 12 области на страната"}
{"url": "http://www.novinite.bg/articles/148704/Chetvarti-arestuvan-za-napadenieto-v-Barselona", "text": "Четвърти човек е арестуван във връзка с терористичните нападения в Барселона и Камбрилс, съобщи каталунската полиция. Загиналите при атентатите в Каталуния станаха 14, след като ранена при нападението в Камбрилс жена почина в болница, предаде БТА. Той отбеляза, че 17 от тези хора са в критично състояние, а 30 са сериозно пострадали.Бял микробус връхлетя към 16:50 часа местно време в четвъртък пешеходците на улица \"Ла Рамбла\", в туристическото сърце на Барселона. Загинаха 13 души и бяха ранени около 100.Около 8 часа по-късно, малко преди полунощ, автомобил се вряза в множеството на крайбрежния булевард в курорта Камбрилс, на 120 км южно от Барселона, ранявайки седем души, включително един полицай. Починалата днес в болница жена е именно от тези ранени. След атаката последва стрелба, при която полицията ликвидира намиращите се в колата хора - предполагаеми терористи, опасани с фалшиви пояси с експлозиви.При терористичните атаки в Барселона и Камбрилс са убити и ранени граждани на 34 държави, съобщиха в Туитър каталунски служби за спешна помощ.Властите предупредиха, че данните са временни, и не уточниха броя на жертвите по националност. ", "date": "2017.08.18", "title": "Четвърти арестуван за нападението в Барселона"}
{"url": "http://www.novinite.bg/articles/148685/Vlagat-blizo-3-mln-lv-v-izgrajdaneto-na-novi-parceli-v-Grobishten-park-Topoli", "text": "Около 3 млн. лева ще бъдат вложени в нови парцели за гробни места и в инфраструктурата им в Гробищен парк „Тополи”. Това включва съвместният план между община Варна и ръководството на общинското дружество „Обреди“ ЕООД. В ход са отчуждителни процедури за нови терени, което освен необходимите средства за тяхното присъединяване, изисква и средства за изграждането на инфраструктурата.„Предвиждаме да се направят нови алеи и да се ремонтират компрометираните участъци, да се постави осветление и пейки, да се изградят чешми, да се поставят контейнери и площадки за отпадъци и да се осигурят тоалетни”, обясни Елица Ботева, управител на „Обреди“ ЕООД. По думите й парка е в лошо състояние и хората често и основателно недоволстват от този факт. „Разбираме ги, затова предприехме необходимите действия, за да приведем гробищният парк в приличен вид. Имаме предписание да бъдат изградени огради, да се засили охраната. Предстои да бъдат премахнати опасните дървета, да озеленим и облагородим района“, каза още тя.Предвид факта, че Гробищен парк „Тополи” и Централен гробищен парк „Варна” са напълно изчерпани и се погребва в отчуждени гробни места, за които трудът за подготовката, изкопаването и заравянето е изцяло ръчен, се наложи увеличение на цените на някои от услугите, предлагани от общинската фирма. „Ние не сме търговци на човешка мъка, но за да направим така, че мястото да стане удобно за хората, които са загубили близките си, ще трябва да предприемем и тази стъпка“, обясниха от фирмата. Цените на погребалните услуги последно са променяни през 2008 г. В същото време разходите са се повишили многократно – минималната работна заплата е нараснала със 75%, разходите за осигуровки са скочили с 30 на сто, разходите за електроенергия с 39 на сто, на водата с 20 на сто. Само за последните 2 години с оглед на по-добрата поддръжка, резитба и охрана на гробищните паркове разходите са се увеличили със 100%”.В момента общинското дружество „Обреди“ обслужва и се грижи за 7 гробищни парка ЦГП „Варна“, ЗГП – с. Тополи, ГП „Юг -1“ (кв. „Аспарухово“), ГП „Юг – 2“ (м. Кантара), ГП „Галата“, ГП “Север 1“ ( кв. „Виница“ ) и ГП „Север – 2“ (м. Кара тепе), което доведе до увеличение на разходите за горивата.Повишението на цените ще засегне само някои от траурните услуги - семейните гробници в стар наследствен гроб в три от гробищните паркове – ЦГП „Варна“, ГП „Юг – 1“ и ГП „Юг – 2“, по-висока ще бъде цената за нова семейна гробница на територията само на централния гробищен парк, в ГП „Запад“ ще се дължи повече за изкопаване, оформяне, заравяне и аранжиране на нов гроб, новата цена за изкопаване на стар наследствен гроб ще важи в 6 от общо 7-те парка за покойници.„За нас е важно да предоставяме качествени услуги, затова плановете ни за работа включват всички тези инвестиции, които ще бъдат преди всичко в услуга на хората“, обясни управителят на „Обреди“ ЕООД Елица Ботева.  ", "date": "2017.08.18", "title": "Влагат близо 3 млн. лв. в изграждането на нови парцели в Гробищен парк „Тополи”"}
{"url": "http://www.novinite.bg/articles/148698/Darvo-padna-varhu-lek-avtomobil-v-Sofiya", "text": "Дърво се стовари върху паркиран лек автомобил в София.Инцидентът стана на столичните улици „Васил Априлов” и „Шейново”, предаде БГНЕС.Дървото се е стоварило върху кола със софийска регистрация, паркирана на еднопосочната улица.Нанесени са материални щети по колата.Няма пострадали хора.", "date": "2017.08.18", "title": "Дърво падна върху лек автомобил в София"}
{"url": "http://www.novinite.bg/articles/148706/Savetnichka-na-Asad-Vojnata-v-Siriya-e-kam-kraya-si", "text": "Съветничка на сирийския президент Башар Асад каза, че 6-годишната гражданска война в страната е към края си и че чуждите държави намаляват помощта си за бунтовниците, предадоха Ройтерс и ТАСС.Сирийското правителство ще даде отпор на всякакви \"незаконни сили\", независимо дали те са турски или американски, подчерта Бусейна аш Шаабан пред ливанската телевизия Ал Маядин. Тя отбеляза, че фактът, че Сирия провежда традиционния международен панаир в Дамаск за първи път от началото на конфликта, \"изпраща сигнал, че войната е приключила и ние сме в началото на пътя към възстановяване\".Войната, в която загинаха стотици хиляди хора, достигна \"финалната си фаза\", след като чуждите сили, които подкрепяха бунтовниците, промениха политиката си, каза Шаабан.\"Така, както разгромихме тероризма, ние ще се борим срещу всяко незаконно присъствие на нашата територия, независимо дали става дума за САЩ или за Турция, - подчерта Шаабан. - И това е едно от предизвикателствата, пред които ще се изправим в подходящия момент и по подходящия начин\".Президентът на САЩ Доналд Тръмп прекрати подкрепата на ЦРУ за бунтовническите групировки, борещи се за свалянето на сирийския президент, припомня Ройтерс. Турция, която отдавна е един от главните поддръжници на бунтовниците, също промени приоритетите си и вече не си поставя за първа цел падането на Асад от власт, а се опитва да подобри отношенията си с Русия и да предотврати кюрдската експанзия край своите граници.", "date": "2017.08.18", "title": "Съветничка на Асад: Войната в Сирия е към края си"}
{"url": "http://www.novinite.bg/articles/148702/Premierat-za-protestite-v-Slanchev-bryag-Tova-e-demokraciya", "text": "\"Това е демокрация\" - с тези думи днес в Бургас премиерът Бойко Борисов определи започналите протести в Слънчев бряг срещу нестихващите среднощни проверки на държавата в курорта. \"Законът трябва да се спазва и ние го спазваме\", каза Борисов. Днес той се срещна с кмета Димитър Никоров и китайски инвеститори, които са на посещение в града. \"Напреднахме доста с магистрала \"Черно море\". Китайските инвеститори имат интерес към нея. Ще искаме и директни полети от Бургаското летище до Китай и то не само през летните месеци. Добре за региона е да имаме магистрала Варна - Бургас, да я вържем с \"Хемус\" и \"Тракия\", каза Борисов. \"Още август т.г. ще започне изграждането на обхода на Ахелой. До юли догодина ще бъдат готови двете най-важни отсечки - обходите на Поморие и Ахелой, а след това започваме дейностите за изграждането на четирилентовия път до Слънчев бряг\", уточни той. Последната фаза е Северния обход на Бургас да поеме трафика от магистрала \"Тракия\" към Северното направление, допълни кметът Димитър Николов.", "date": "2017.08.18", "title": "Премиерът за протестите в Слънчев бряг: Това е демокрация"}
{"url": "http://www.novinite.bg/articles/148688/32-godishen-se-samoprostrelya-s-lovnata-si-pushka", "text": "32-годишен мъж се самопростреля с пушка в Пирин планина. Полицията изяснява инцидента.Сигналът е подаден към 9.00 ч. тази сутрин от местност на 10 км надсело Пирин, община Сандански.На този етап се знае, че мъжът се е самопрострелял със собствено лов оръжие в областта на бедрото. Пострадалият ще бъде транспортиран в болница в Сандански.  ", "date": "2017.08.18", "title": "32-годишен се самопростреля с ловната си пушка"}
{"url": "http://www.novinite.bg/articles/148707/Maj-zastrelya-jena-si-v-zavedenie-v-Sofiya", "text": "64-годишен мъж застреля 42-годишната си съпруга в заведение в София. Убийството е станало в столичния квартал „Лагера” пред 15:00 часа пред свидетели.На място веднага е пристигнала полиция и лекарски екип, който е констатирал смъртта на жената. Мъжът се е предал в столичното Шесто РУ, предал е и огнестрелно оръжие.Районът е отцепен, криминалисти извършват оглед. Оперативните действия по случая продължават.", "date": "2017.08.18", "title": "Мъж застреля жена си в заведение в София"}
{"url": "http://www.novinite.bg/articles/148694/Balgariya-s-naj-niska-inflaciya-v-ES", "text": "През юли България наред с Финландия отчита най-ниската инфлация от 0,6%, сочат данни на Евростат. За целия ЕС инфлацията остава без промяна от началото на годината 1,3%. На годишна база обаче има значително увеличение, тъй като през юли 2016 г. тя е била 0,2 на сто. Две страни и отчитат дефлация - Ирландия (-0,2%) и Кипър (-0,1%). Най-силно увеличение на потребителските цени е регистрирано в Литва (4,1%), Естония (3,9%), Латвия и Обединеното кралство (2,6%). Спрямо юни 2017 г. годишната инфлация се е забавила в 4 страни членки, останала е без промяна в 8 и се е ускорила в 16. Най-голямо влияние върху инфлацията в ЕС е имало поскъпването на услугите за настаняване, на пакетните почивки и въздушният транспорт. Най-голям спад на цените е имало при телекомуникациите, зеленчуците и плодовете.  ", "date": "2017.08.18", "title": "България с най-ниска инфлация в ЕС"}
{"url": "http://www.novinite.bg/articles/148697/BABH-izvarshi-3000-izvanredni-proverki-po-Chernomorieto", "text": "Българската агенция по безопасност на храните (БАБХ) извърши 3000 извънредни проверки по Черноморието за месеците юни и юли. В резултат на инспекциите са съставени 92 акта и са издадени 250 предписания, съобщиха от пресцентъра на службата. Възбранени и насочени за унищожаване са 933 кг храни. Над 200 кг хранителни продукти от животински произход, без етикети от производител и с изтекъл срок на годност, месни и млечни продукти за неправилно съхранение, орехи заради липса на документи за произход и годност, над 300 кг термично обработени заготовки, които са без маркировка, риба и рибни продукти, продавани нерегламентирано и без етикети, храни зеленчуци, варива, захар, олио и други заради липса на документи и 65 яйца с неизвестен произход. Инспекторите от Областна дирекция по безопасност на храните (ОБДХ)-Варна са затворили 13 обекти. Основните причини са неправилно съхранение на храни, съвместно съхранение на готови за консумация храни и суровини, незадоволителна хигиена, извършване на дейност без издадено удостоверение за регистрация и несъответствия в сграден фонд и оборудване. На територията на Дирекцията в Бургас е затворен един обект със заповед за спиране на експлоатация за неправилно съхранение на храни, липса на електричество и несъответствия в предлаганият асортимент посочен в издаденото удостоверение за регистрация. Най-чести нарушения, които инспекторите установяват са несъответствия на сграден фонд и оборудване, липса на регистрация, съвместното съхранение на различните групи храни, изискващи различен температурен режим на съхранение, неправилно етикетиране на храните и други. През месец юли са извършени 14 000 проверки от отделите \"Контрол на храните\" при ОДБХ по планов официален контрол (на база оценка на риска) на обекти за производство, търговия на едро и дребно с храни и заведенията за обществено хранене в страната. Съставени са 208 акта и са издадени 776 преписания. Общият брой затворени обекти с временно преустановена дейност са 19, от които 9 на територията на Варна, 4 на територията на Добрич, 3 на територията на Шумен, 2 на територията на град София и един на територията на София-област.", "date": "2017.08.18", "title": "БАБХ извърши 3000 извънредни проверки по Черноморието"}
