{"url": "https://www.novinite.bg/articles/177959/Otpadat-knigite-za-dnevni-finansovi-otcheti-na-fiskalnite-ustrojstva", "text": "От 2 юли 2019 г. за лицата, използващи фискални устройства за отчитане на продажби на стоки/услуги в търговски обекти, отпада задължението за водене на книги за дневните финансови отчети, в които всеки ден се съхраняват дневните отчети на фискалните устройства. Задължението остава за бензиностанциите, използващи електронни системи с фискална памет (ЕСФП), съобщиха от НАП.За лицата, за които отпада това задължение, е предвидено при работа с касови бележки от кочан да водят специален регистър за ползваните касови бележки от кочан, в който да вписват началния и крайния номер на издадените касови бележки за деня и общия оборот, изчислен въз основа на всички тях, както и текст, указващ причината за работа с бележките от кочан. Регистърът се съхранява в търговския обект.  Също така е предвидено да отпадне и задължението за отпечатване на дневни финансови отчети от фискалните устройства, като това облекчение не се отнася за лицата, използващи ЕСФП. Това улеснение ще стане възможно след като фърмуерите на устройствата бъдат актуализирани с функционалност за автоматичното генериране на дневен финансов отчет. С последните промени в наредбата е въведено изискване всяко фискално устройство, включително вградено в автомат на самообслужване, да генерира автоматично пълен дневен финансов отчет с нулиране и запис във фискалната памет и в КЛЕН за всеки ден (за всеки 24 часа), през който в устройството са регистрирани продажби/сторно или служебно въведени операции, в случай че през последните 24 часа такъв отчет не е отпечатан от задълженото лице.В тази връзка е регламентирано задължение за производителите/вносителите на фискални устройства в срок до 30 октомври 2019 г. да представят за функционално изпитване фискални устройства с коригирана версия на фърмуера, осигуряваща изпълнение на изискването за автоматично генериране на дневен финансов отчет.До привеждане на въведените в експлоатация фискални устройства в съответствие с новите изисквания, но не по-късно от 31 март 2020 г., задължените лица са длъжни да отпечатват дневен финансов отчет с нулиране и запис във фискалната памет и в КЛЕН за всеки ден (за всеки 24 часа), през който в устройството са регистрирани продажби/сторно или служебно въведени операции.Считано от влизане в сила на наредбата, търговците вече нямат задължение за използване на книга за дневните финансови отчети, но имат задължение за отпечатване на отчетите до реализиране на функционалността за автоматично генериране на дневен финансов отчет, но не по-късно от 31.03.2020 г. Така отпечатаните отчети, по желание на лицето, могат да продължат да се съхраняват в книгата за дневните финансови отчети на фискалното устройство за 2019 г., която може да се използва и като регистър за ползваните касови бележки от кочан.  В случай че дневните финансови отчети не се съхраняват в книгата (в търговския обект), лицето следва да ги съхрани по подходящ начин в нормативно определените срокове и при поискване от органи по приходите да ги предостави.Регламентирана е и възможност за извършване на промени във фърмуера на устройството и подмяната на версията му чрез използване на втори канал, осигуряващ отдалечен достъп до фискалното устройство. Тази промяна ще позволи автоматично и дистанционно да се  обновява версията на фърмуера на фискалното устройство от производителите/вносителите/сервизните организации, което ще улесни изпълнението на нормативните изисквания.По отношение на лицата, използващи ЕСФП за отчитане на продажби/зареждания на течни горива, в наредбата е предвидена възможност за работа в авариен режим, в случаи на бедствие по смисъла на Закона за защита при бедствия и след издадена заповед от министъра на финансите или оправомощено от него лице. Този ред позволява да се осигури непрекъсваемост на работата на обектите в извънредни ситуации, като данни за реализираните обороти по време на аварийния режим следва да се предадат в НАП след възстановяване на нормалната работа на ЕСФП.", "date": "2019.07.09", "title": "Отпадат книгите за дневни финансови отчети на фискалните устройства"}
{"url": "https://www.novinite.bg/articles/177947/Mechtite-na-Micotakis-za-oblekchavane-na-byudjetnata-disciplina-nyama-da-se-sbadnat", "text": "Кредиторите на Гърция отхвърлиха призивите на новото консервативно правителство на страната за облекчаване на стриктните бюджетни условия, по които беше постигнато съгласие в спасителната програма, предаде БНР.Лидерът на консерваторите Кирякос Мицотакис положи вчера клетва като министър-председател на Гърция. По време на предизборната кампания той обеща да намали данъците и да договори нови условия с международните кредитори.Финансовите министри от еврозоната, които се срещнаха в Брюксел, обаче заявиха, че вече договорените цели с Атина няма да бъдат променяни. Марио Сентено - председател на Еврогрупата, подчерта: \"Ангажиментите са си ангажименти. И ако ги нарушим, надеждността е първото нещо, което се разпада. Това довежда до липса на доверие и инвестиции и накрая - до липса на растеж“.Новият гръцки премиер Кирякос Мицотакис трябва да се справи с национален дълг, надхвърлящ 180 на сто от брутния вътрешен продукт и 45% необслужвани или рискови кредити на банките, отбелязва агенция Асошиейтед прес.", "date": "2019.07.09", "title": "Мечтите на Мицотакис за облекчаване на бюджетната дисциплина няма да се сбъднат"}
{"url": "https://www.novinite.bg/articles/177948/SASht-vdiga-oshte-mitata-za-vnos-na-stomana-ot-Kitaj-i-Meksiko", "text": "Министерството на търговията на Съединените щати съобщи, че ще наложи допълнителни мита върху вноса на стомана от Китай и Мексико в резултат на разследване, свързано с т.нар. \"изравнителни мита\", предаде БНР.Проверката на американското министерство установи, че двете страни са предоставили на своите износители субсидии, подлежащи на \"изравнителни мерки\", в размер до 177% в Китай и до 74% в Мексико. Разследването на канадския износ на стомана за САЩ пък не е показало необходимост от подобни наказателни мерки.Търговският департамент добави, че ще инструктира митниците и гранични служби на САЩ да събират парични депозити от вносители на изработена конструкционна стомана от Китай и Мексико.Американската комисия по международна търговия заяви през март, че вносът на изработена конструкционна стомана от Канада, Китай и Мексико вреди на местните производители.Изработената конструкционна стомана се използва в големи строителни проекти, такива като мостове, сгради, паркинги и пристанища. През 2018-а година Съединените щати внесоха изработена структурна стомана от Канада на стойност 722,5 млн. долара, от Китай за $ 897,5 млн. и от Мексико за $ 622,4 млн.Очаква се Търговският департамент на САЩ да вземе окончателно решение за вноса на конструкционна стомана до 19-ти ноември тази година.Заместник-министърът на външните работи на Мексико за Северна Америка Йесус Сийде коментира този ход, като заяви, че той няма да постави под въпрос ратификацията на тристранното търговско споразумение между САЩ, Мексико и Канада (USMCA) и че мерките са насочени към редица частни компании, а не към стоманодобивна индустрия на неговата страна като цяло. ", "date": "2019.07.09", "title": "САЩ вдига още митата за внос на стомана от Китай и Мексико"}
{"url": "https://www.novinite.bg/articles/177951/Evrozonata-privetstva-kandidaturata-na-Harvatiya", "text": "Финансовите министри от еврозоната приветстваха молбата на Хърватия за присъединяване към валутния съюз, предаде БНТ.Загреб подаде вчера официалната си молба за влизане в Европейския валутен механизъм, известен като \"чакалнята на еврозоната\". В Брюксел, където беше заседанието на еврогрупата, финансовият министър на Португалия Мариу Сентену определи желанието на Загреб като знак за доверие в единната валута. Той коментира, че мерките, взети от Хърватия във финансовата сфера, показват нейната решимост да стане част от семейството на еврото. Това може да стане най-рано през 2023 година.", "date": "2019.07.09", "title": "Еврозоната приветства кандидатурата на Хърватия"}
{"url": "https://www.novinite.bg/articles/177945/Superbogatite-obedneli-prez-2018-g", "text": "За първи път през последните седем години, богатството на свръхзаможните хора по света е намаляло през 2018-а, пише в  доклад на консултантската фирма Капджемини (Capgemini), цитиран от ДПА, предаде БНР.Намалели са и милионерите. Това става за първи път от финансовата криза от 2008 година.Експертите на \"Капджемини\" посочват, че причините за тази тенденция са международните търговски конфликти и несигурността, произтичащи от Брекзит, както и загубите на фондовия пазар.Най-много милионери има в Съединените щати, Япония и Германия.", "date": "2019.07.09", "title": "Супербогатите обеднели през 2018 г."}
{"url": "https://www.novinite.bg/articles/177956/MZ-startira-obshtestvenata-porachka-za-Nacionalna-mnogoprofilna-detska-bolnica", "text": "Днес, 9 юли, министърът на здравеопазването Кирил Ананиев подписа решение за откриване на обществена поръчка с предмет: „Избор на изпълнител за извършване на инженеринг (проектиране, строителство и авторски надзор) на Национална многопрофилна детска болница“. Крайният срок за подаване на офертите е до 20.08.2019 г., 17:30 часа, в деловодството на здравното министерство. Отварянето на постъпилите предложения ще се състои на следващия ден – 21.08.2019 г. в сградата на МЗ.Очакванията на Министерството на здравеопазването са през есента да бъде избран изпълнител и да започне реалното изграждане на Националната многопрофилна детска болница. Срокът за изпълнението на обществената поръчка е до 42 календарни месеца от подписване на договора с избрания кандидат.Предвиденият максимален финансов ресурс на възложителя за изпълнение на всички компоненти в обществената поръчка възлиза на 95 442 000 лв. с ДДС.Припомняме, че поради значимостта и мащаба на проекта, в началото на месец юни т.г. Министерството на здравеопазването изпрати подготвените документи за обществената поръчка на Агенцията за обществени поръчки /АОП/ за осъществяване на предварителен контрол.До поръчката се стигна след работата на две работни групи, в които беше включен максимално широк кръг от експерти и професионалисти от всички области на медицината. ", "date": "2019.07.09", "title": "МЗ стартира обществената поръчка за Национална многопрофилна детска болница"}
{"url": "https://www.novinite.bg/articles/177936/Dneven-horoskop-za-vtornik", "text": "Не можете да четете мисли, но днес имате чувството, че имате тази способност. Разбирате какво тормози хората само като ги погледнете. Емоциите ви са силно изострени днес.Днес ще научите важен урок относно отношенията ви с хората. Това е един от онези моменти, в които трябва да подредите живота си и да вкарате малко ред в него. Напоследък е пълна бъркотия.Направете нещо страхотно за себе си днес. Винаги се грижите са околните, но днес е време да обърнете внимание и на себе си. Поглезете се и в никакъв случай не изпитвайте угризения за това.  Представителите на останалите зодии могат да видят дневния си хороскоп ", "date": "2019.07.09", "title": "Дневен хороскоп за вторник"}
{"url": "https://www.novinite.bg/articles/177946/Razbiha-narkooranjerii-vav-Veliko-Tarnovo-i-Gorna-Oryahovica", "text": "Криминалисти от ОДМВР – Велико Търново разкриха две миниоранжерии за отглеждане на канабис. Вследствие на претърсвания са иззети над 40 кг от наркотичното вещество, както и близо 300 саксии с растения.Специализираната полицейска операция за противодействие на отглеждането и разпространението на наркотични вещества е проведена вчера на територията на В. Търново и Г. Оряховица. Операцията е осъществена от служители на сектор «Противодействие на криминалната престъпност» в ОДМВР – В. Търново и колегите им от РУ – В. Търново, под наблюдението на прокуратурата. Извършени са претърсвания на имоти във В. Търново, Г. Оряховица, селата Шемшево, Беляковец и Самоводене, както и на два леки автомобила, всички ползвани от 45-годишен мъж от областния град. В хода на процесуално–следствените действия в жилище в областния град полицейските служители открили инсталация за отглеждане на марихуана, торове, почвена смес, 90 саксии със засети растения от рода на конопа и 1200 грама сушаща се листна маса, която при полеви наркотест е реагирала на канабис. В стопанска постройка към имот в с. Шемшево е намерена и иззета втора инсталация, 200 саксии със засети растения, с тегло на листната маса 35 кг и 1300 грама изсушени глави тревиста маса.Обитателят на имотите е задържан с полицейска мярка до 24 часа. По случая е започнато досъдебно производство, а работата по документирането му продължава под ръководството на Районна прокуратура - В.Търново.", "date": "2019.07.09", "title": "Разбиха наркооранжерии във Велико Търново и Горна Оряховица"}
{"url": "https://www.novinite.bg/articles/177938/Desetki-hilyadi-simpatizanti-na-opoziciyata-v-Albaniya-poiskaha-ostavkata-na-Rama", "text": "Над 70 хиляди души се събраха на поредния масов протест на обединената албанска опозиция, на който беше поискана оставката на премиера Еди Рама, предаде БГНЕС.Лидерът на Демократическата партия (ДП) Люлзим Баша заяви, че премиерът „получи печат за напускане от абсолютното мнозинство на албанските граждани“. Той изтъкна, че през следващите дни и седмици ще има по-интензивни политически акции, за да бъде предаден смисъл на промяната.„Благодарение на вашата битка, дори когато въздухът изпълва вашите бели дробове, благодарение на вашата саможертва, днес абсолютното мнозинство от албанските граждани прие вашия призив: Рама, отивай си!“, заяви Баша. Той подчерта, че премиерът ще си замине и че всички заедно „ще формираме надеждата за промяна“.В първото си обръщение пред сградата на правителството Баша отправи призив към социалистите да не оставят партията си в ръцете на крадците и да напуснат Рама, тъй като „вие не сте крадци, не сте престъпници“.И в двете си обръщения лидерът на ДП не се отказа от условието премиерът да напусне властта, тъй като това е единственият начин да се сложи край на политическата криза, след което да се проведе конституционна и изборна реформа.Пред сградата на правителството символично бяха оставени урни за гласуване с надписи „урна за кражба“, в които се пускаха листчета с надпис „Рама, отивай си!“, както и макет на двуглав орел – символ на албанското знаме с надпис „85%“. Според опозицията, това е процентът на албанските граждани, които не отидоха да гласуват на местните избори на 30 юни. ", "date": "2019.07.09", "title": "Десетки хиляди симпатизанти на опозицията в Албания поискаха оставката на Рама"}
{"url": "https://www.novinite.bg/articles/177955/GabrielPredlagame-programa-za-kibersigurnost-za-Zapadnite-Balkani-s-byudjet-8-mln", "text": "Българският еврокомисар за цифровата икономика и общество Мария Габриел постави в Брюксел началото на първия Цифров диалог ЕС-Западни Балкани. Той бе анонсиран от комисаря по време на Цифровата асамблея през 2018 г. в София и година по-късно е факт. Диалогът ще бъде ежегодно събитие и ще служи като платформа за отчитане на постигнатото по Цифровата програма за Западните Балкани и очертаване на бъдещите действия.  В първото издание на диалога се включиха ресорни министри и зам.-министри от шестте балкански държави и експерти от Европейската комисия. „Регионалното споразумение за роуминга, което влезе в сила на 1 юли, е едно от важните постижения в рамките само на една година благодарение на съвместните ни усилия. Това споразумение проправя пътя за започване на процес за намаляване на таксите за роуминг между Западните Балкани и ЕС. Разходите за роуминг в региона бяха намалени значително и варират от 65% за изходящи обаждания до 78% за пренос на данни. През януари 2020 г. ще има допълнителни намаления. С политическата декларация на лидерите от Западните Балкани за подкрепа на Цифровата програма за региона, която подписаха преди година в София, беше демонстриран силен политически ангажимент и региона сега е много по-видим на цифровата карта“, заяви при откриването на форума комисар Мария Габриел.Българският еврокомисар отбеляза и други резултати от Цифровата програма за Западните Балкани, важни за подобряване на свързаността на региона с ЕС и особено с България като съседна държава. За подпомагане внедряването на широколентов достъп до интернет бяха предоставени 30 милиона евро от Инвестиционната рамка за Западните Балкани. Вече се изпълняват няколко проекта - миналата година стартира един с Албания, започват проекти също със Северна Македония и Черна гора. Напредва и сътрудничеството по отношение на киберсигурността – в държавите от Западните Балкани тече процес за привеждане в съответствие с европейската Директива за мрежова и информационна сигурност и се работи по партньорството с Европейската агенция за киберсигурност ЕНИСА. Това ще увеличи значително киберсигурността в региона, което е в полза и на ЕС. По време на Европейската седмица на програмирането през 2018 г, в Западните Балкани бяха проведени над 1 000 събития – три пъти повече от предходната 2017 г. Стартъп мрежата за Западните Балкани, чието начало комисарят постави в София през ноември 2018 г., се разгръща и през март представи препоръки за насърчаване на връзките с европейската предприемаческа екосистема. Цифровата програма подкрепя и разгръщането на цифрови иновационни хъбове – днес в Западните Балкани функционират шест центъра, а шестнадесет са в процес на подготовка.Комисар Мария Габриел очерта и няколко ключови области и нови инициативи, в които трябва да се насочи вниманието занапред. Тя обяви, че в края на юли ще бъде представена многонационална програма за изграждане на капацитет за киберсигурност в Западните Балкани. Бюджетът на програмата е 8 милиона евро и ще бъде насочен за засилване на кибернетичната устойчивост на региона, за ефективен отговор на предизвикателствата и рисковете от кибератаки. Изпълнението на програмата се очаква да започне през 2020 г. Други конкретни теми за бъдещи действия, които комисарят открои, са въвеждането на 5G, развитието и използването на изкуствен интелект, блокчейн, разширяването на стартъп мрежите, повече цифрови иновационни хъбове и инициативи за цифрови умения.„Чрез общия ни ангажимент и конкретни действия за прилагането на Цифровата програма за Западните Балкани можем да постигнем още повече за предприятията и гражданите на региона и на ЕС. Предимствата от по-добри обществени услуги, модерна публична администрация, по-добра киберсигурност, по-голяма свързаност в шестте балкански държави означават предимства и за европейските граждани и бизнес“, заяви българският еврокомисар за цифровата икономика и общество Мария Габриел. ", "date": "2019.07.09", "title": "Габриел: Предлагаме програма за киберсигурност за Западните Балкани с бюджет €8 млн."}
{"url": "https://www.novinite.bg/articles/177932/Oblaci-nahluvat-ot-severozapad-do-vecherta-na-mnogo-mesta-shte-prevali", "text": "Днес от северозапад облачността ще се увеличава и до края на деня на много места в страната ще превали дъжд, в отделни райони с гръмотевици. По-значителни ще са валежите в Източна България. Ще духа до умерен вятър от север-северозапад, преди обяд в Източна България - от югоизток. Максималните температури, в повечето райони, ще бъдат между 26 и 31 градуса, в София около 26, сочи прогнозата на НИМХ.Атмосферното налягане е малко по-ниско от средното за юли. През деня ще се задържи почти без промяна.В планините облачността ще бъде предимно значителна и главно в следобедните часове ще има краткотрайни валежи и гръмотевици. Ще духа умерен и силен северозападен вятър. Максималната температура на височина 1200 метра ще е около 20 градуса, на 2000 метра - около 13.Над Черноморието преди обяд ще бъде предимно слънчево, но в следобедните часове облачността ще се увеличи и ще превали и прегърми. Ще духа до умерен юг-югоизточен вятър, който по-късно през деня ще се ориентира от север-северозапад и временно ще се усили. Максималните температури ще са 26-28 градуса, близки до температурата на морската вода. Вълнението на морето ще бъде 2 - 3 бала.", "date": "2019.07.09", "title": "Облаци нахлуват от северозапад, до вечерта на много места ще превали"}
{"url": "https://www.novinite.bg/articles/177939/Vlak-pregazi-presichashta-relsite-jena-kraj-Dupnica", "text": "Бързият влак от Петрич за София е спрян заради инцидент с човек, който се е опитал да пресече железопътната линия, предаде БГНЕС.Прегазена е жена, която е починала на място. В момента на мястото на инцидента тече оглед.Инцидентът е станал рано тази сутрин в района на междугарието Дупница-Дяково. Пътниците в отменения участък се превозват с автобуси. От гара Дяково пътуването ще продължи с влак.При друг инцидент бе спрян бързия влак от София за Бургас в района недалеч от черноморския град. Този път няма пострадали. Става дума за леко задимяване в локомотива, което е наложило спирането на композицията. Пристигнали са пожарни, които са се справили със ситуацията, обясниха за БГНЕС от БДЖ.Във влака са пътували около стотина пасажери. Очаква се да пристигнат автобуси, които да ги извозят.", "date": "2019.07.09", "title": "Влак прегази пресичаща релсите жена край Дупница"}
{"url": "https://www.novinite.bg/articles/177944/Eksperti-i-proizvoditeli-obsadiha-vklyuchvane-na-poveche-produkti-po-shemite-Uchilishten-plod-i-Uchilishtno-mlyako", "text": "Експерти и производители обсъдиха включване на повече продукти по схемите „Училищен плод” и „Училищно мляко”. Дискутирани бяха планове за разнообразяване на менюто с повече български сезонни плодове, които да се предлагат на децата в предучилищна и начална възраст.Осем асоциации на производители и търговци на мляко, плодове и зеленчуци, както и представители на Министерство на образованието и науката и Министерство на здравеопазването, директори на училища и детски градини присъстваха на провела се в Министерство на земеделието, храните и горите среща. Тя беше инициирана от заместник-министър Чавдар Маринов с основен фокус върху необходимостта от изготвяне на нова наредба с промени в нормативната база, уреждаща прилагането на училищните схеми.Заместник-министър Чавдар Маринов посочи, че във връзка с идеята за обогатяване на менюто ще бъде изготвен анализ относно възможностите на регистрираните производители да реализират подобни доставки с необходимите високи показатели за качество. Той припомни, че целта на тази програма е да се възпитават у децата добри и трайни вкусови навици и предпочитания по отношение на храните и затова не може да има никакви компромиси по нейното изпълнение.На участниците в срещата беше даден срок от две седмици, за да представят писмено своите предложения, за да може необходимите промени да влязат в сила за учебната 2020/2021 година. ", "date": "2019.07.09", "title": "Експерти и производители обсъдиха включване на повече продукти по схемите „Училищен плод” и „Училищно мляко”"}
{"url": "https://www.novinite.bg/articles/177935/Balgariya-chestva-169-godini-ot-rojdenieto-na-Ivan-Vazov", "text": "Днес България отбелязва 169-тата годишнина от рождението на Патриарха на българската литература Иван Вазов, припомня БНТ.В столицата годишнината ще бъде почетена пред паметника на писателя в градинката на храм \"Света София\" и в къщата му в центъра на града.В родния Сопот тържествата ще започнат със света литургия в църквата \"Св.св. Петър и Павел\" и ще продължат с рецитал на ученици в къщата музей \"Иван Вазов\".Сопотчани ще имат шанса да се срещнат и с тазгодишния носител на Национална литературна награда на името на Вазов - Милен Русков. Веднага след това авторът ще засади традиционното иглолистно дръвче в парка до къщата музей.   ", "date": "2019.07.09", "title": "България чества 169 години от рождението на Иван Вазов"}
{"url": "https://www.novinite.bg/articles/177958/Razkriha-rabotilnica-za-skimirashti-ustrojstva-v-Dobrich", "text": "На 8 и 9 юли съвместен екип за разследване от служители на ГДБОП, прокурори от Специализираната прокуратура, съдия-следовател и полицейски служители от Франция, извършиха действия по разследването на участници в организирана престъпна група за производство и експлоатация на скимиращи устройсттва.По време на действията в София и Добрич с Европейски заповеди за арест са задържани трима български граждани, за които са събрани доказателства за участие в престъпната група. В Добрич е открита и работилница за скимиращи устройства, които впоследствие са били използвани за нелегално събиране на банкови данни на територията на Франция. При извършените претърсвания и изземвания в жилища и офиси, както и със специални разузнавателни средства, са събрани множество доказателства за участие на тримата в организирана престъпна група.Работата на служителите на ГДБОП по случая започнала в рамките на досъдебното производство на Специализираната прокуратура, образувано през юни 2018 г. на базата на Европейска заповед за разследване. Тя била издадена от съдия-следовател при апелативния съд в Лион във връзка с водено там наказателно производство срещу двама българи, задържани няколко месеца преди това, докато свалят посреднощ скимиращо устройство от автоматична колонка за гориво. Предния ден собственикът  на бензиностанцията забелязал, че на една от колонките е монтиран „скимер“ с микрокамера за записване на въвежданите ПИН кодове за банкови карти и информирал френските власти. Кадрите от видеонаблюдението показали, че двамата мъже са поставяли и сваляли скимиращите устройства.Събраните доказателства дали основания да се предположи, че те са част от по-голяма организирана престъпна група в България.Съвместният екип за разследване на територията на България е сформиран на базата на споразумение между българските и френските съдебни власти.Тримата задържани с Европейски заповеди за арест в София и Добрич ще бъдат предадени на френските съдебни власти за нуждите на тамошното наказателно производство. ", "date": "2019.07.09", "title": "Разкриха работилница за скимиращи устройства в Добрич"}
{"url": "https://www.novinite.bg/articles/177957/Borisov-v-Saraevo-Evrointegraciyata-na-Zapadnite-Balkani-ostava-nash-osnoven-prioritet", "text": "​Министър-председателят Бойко Борисов и председателят на Председателството на Босна и Херцеговина Милорад Додик дискутираха процеса на евроантлантическата интеграция на Босна и Херцеговина и ускоряването на икономическото сътрудничество между двете страни. Двамата лидери се срещнаха в рамките на Срещата на върха на държавните и правителствени ръководители в Процеса за сътрудничество в Югоизточна Европа.„България е инициатор и остава активен участник в Процеса за сътрудничество в Югоизточна Европа и продължаваме да разглеждаме инициативата като водеща политическа рамка за партньорство в региона и като основна платформа за европейската интеграция на страните от Западните Балкани“, заяви премиерът Борисов.Той припомни, че европриобщаването на страните от региона беше основен приоритет по време на българското председателство на Съвета на ЕС през 2018 г. и остава водеща задача пред българското правителство. „В момента основна цел на Босна и Херцеговина трябва да продължи да бъде функционирането й като стабилна държава, за да се предотвратят опасностите от блокирането на нейния европейски път“, посочи още министър-председателят. Той изтъкна необходимостта страната да проведе всички реформи в областта на социално-икономическата сфера, укрепване на върховенството на закона, борбата с корупцията, организираната престъпност и тероризма. „Мястото на всички страни от региона е в ЕС, защото само така ще имаме устойчива стабилност, която ще спомогне да бъдат преодолени травмите от близкото минало“, каза още по време на срещата Бойко Борисов.Двамата лидери бяха единодушни, че е необходимо да се засили и процесът на свързаност в областта на инфраструктурата, бизнеса и дигитализацията и връзката между младите хора в региона.Бойко Борисов и Милорад Додик направиха преглед и двустранните отношения и бяха категорични, че съществува още потенциал за разширяване на търговско-икономическите връзки между България и Босна и Херцеговина. ", "date": "2019.07.09", "title": "Борисов в Сараево: Евроинтеграцията на Западните Балкани остава наш основен приоритет"}
{"url": "https://www.novinite.bg/articles/177941/Simeon-Slavchev-Tryabva-da-ima-celogodishen-delnichen-transport-do-Vitoshai-Dragalevskiya-manastir", "text": "Всяка събота и неделя и празничен ден до 27-ми октомври тази година ще върви нова автобусна линия - 166. Началната спирка е Зоопарка, а рейсът върви по маршрута на автобусна линия № 93 до спирка “Разклона за лифт Драгалевци”. След това продължава по маршрута на автобусна линия № 66 до отклонението за лифт “Витошко лале” и по отклонението до площадката пред лифтовата станция двупосочно. Автобусите ще спират на всички съществуващи автобусни спирки по маршрута.В тази връзка председателят на ПП МИР и съпредседател на \"Политическа група 5\" в Столичния общински съвет инж.Симеон Славчев предлага постоянната комисия по транспорт и туризъм към Столичния общински съвет да вземе решение за целогодишен транспорт в делничните и празничните дни до Природен парк Витоша и Драгалевския манастир. Той настоява за преработка на разписанието на линия 63 в делник за зимно разписание да се уеднакви интервала на движение в час пик сутрин и следобед, както и да се уеднакви интервала между 9.00 и 16.30ч., като се запази общият брой километри, а броят ангажирани водачи се променя от 7 на 6 човека. Общинският съветник иска и интервалът на движение от и до Златните Мостове да бъде 120 мин. в часовия пояс 9.00- 16.00ч., като така ще се намалят разходите на транспортния оператор и ще се увеличи приходът на общината. \"С промените, които предлагам ще се осигури ежедневен достъп до планината, зимните спортни съоръжения и целогодишно и ежедневно работещите обекти на Витоша за всички граждани в пенсионна възраст и работещи, които почиват в делнични дни както и туристи и гости на София\", отбеляза председателят на ПП МИР. Друга идея на инж. Симеон Славчев е да се коригира разписанието на автобус 93 в делник, зимноразписание от 2 на 1 коли, като по този начин 365 дни в годината линията със социална функция ще работи по едно и също разписание, също както функционира такова за линия 123. Спестените 155 километра са достатъчни за пускането на линия 66 от 8.00 до 16.30ч. с 4 курса и интервал 130 мин. \"С промяната се запазват километрите, но дружеството ангажира един вместо двама водачи и съответно се намаляват разходите и се увеличават приходите на общината от билети. Осигурява се и достъп до Драгалевския манастир, до който няма делничен транспорт\", заяви още общинският съветник и посочи, че предложенията идват по сигнали на граждани, свързани с транспорта до Витоша и Драгалевския манастир. \"С предлаганите от мен промени в разписанието не само, че няма да се натовари автотранспорта с допълнителни разходи, но ще се оптимизира и дори ще има допълнителни приходи\", беше категоричен инж.Славчев.", "date": "2019.07.09", "title": "Симеон Славчев: Трябва да има целогодишен делничен транспорт до Витоша и Драгалевския манастир"}
{"url": "https://www.novinite.bg/articles/177950/3-partii-iskat-mashinno-glasuvane-samo-za-prezidentski-i-evroizbori", "text": "Депутати от ГЕРБ, „Обединени патриоти“ и „Воля“ предприемат законодателна инициатива за промяна в Изборния кодекс, с която се предлага да отпадне възможността за машинно гласуване на местни и парламентарни избори. Новината обяви на брифинг в парламента председателят на правната комисия и депутат от ГЕРБ Анна Александрова, предаде БГНЕС.Анна Александрова подчерта, че инициативата е продиктувана от анализа на Централната избирателна комисия (ЦИК) за машинното гласуване, което се проведе в 3 000 избирателни секции на изборите за Европейски парламента, провели се на 26 май тази година.Депутатите предлагат обаче машинният вот да се запази за президентски избори и избори за Европарламент.", "date": "2019.07.09", "title": "3 партии искат машинно гласуване само за президентски и евроизбори"}
{"url": "https://www.novinite.bg/articles/177952/Evropol-hvana-550-tona-falshivi-i-nelegalni-pesticidi-nad-10-ot-tyah-u-nas", "text": "Над 550 тона нелегални или фалшиви пестициди са конфискувани в Европа в резултат на операция SILVER AXЕ ІV, която се координира от Европол с подкрепата на Европейската служба за борба с измамите (ОЛАФ). Това са 1,5 пъти повече количества в сравнение с миналата година – 360 тона. За периода от 25 февруари до 25 април 2019 г. са извършени проверки на важни морски пристанища, летища и сухопътни граници, както и съоръжения за производство и преопаковане. Три лица са арестувани.В резултат от извършените проверки във вътрешността на страната ни, в рамките на операцията SILVER AXE IV, са задържани 6 367.575 литра и 4 333.807 кг нелегални продукти за растителна защита (ПРЗ), които са многократно по-големи от тези през миналата година.Броят на участващите в SILVER AXЕ се увеличава всяка година, което отразява нарастващия ангажимент за противодействие на нелегалния внос и търговията с неразрешени продукти за растителна защита. По време на оперативната фаза на четвъртата по рода си операция, тази година участваха 29 държави: Австрия, Белгия, България, Хърватия, Кипър, Чехия, Дания, Естония, Франция, Финландия, Германия, Гърция, Унгария, Ирландия, Италия, Латвия, Литва, Люксембург, Малта, Холандия, Полша, Португалия, Румъния, Словакия, Словения, Испания, Швейцария, Обединеното кралство и Украйна.България за втори път участва в международната операция SILVER AXE. В акцията се включиха Българската агенция по безопасност на храните (БАБХ), Главна дирекция „Национална полиция“ и Агенция „Митници“.По време на операцията, във вътрешността на страната, бяха извършени съвместни извънредни проверки с Главна дирекция „Национална полиция“ и ДАНС в обекти за производство, търговия и преопаковане на ПРЗ. По време на международната акция, БАБХ осъществи засилен контрол върху вноса на нелегални продукти за растителна защита на ГКПП, съвместно с Агенция „Митници“.По инициатива на БАБХ са извършени съвместни извънредни проверки с ГД „Национална полиция“ на територията на областите Силистра, Благоевград и Пловдив. При извършена проверка в гр. Силистра беше установена нерегламентирана търговия и преопаковане на продукти за растителна защита, както и съхранение на ПРЗ с изтекъл срок на годност в два нерегламентирани обекта. Задържани са 2 612.475 л продукти за растителна защита, а 437.57 кг са поставени под възбрана. Съставени са 2 акта за установяване на административно нарушение за нерегламентирана търговия. При съвместната проверка на територията на Пловдив е констатирано нарушение с реклама на неразрешен продукти за растителна защита, за което е съставен акт.При съвместни действия между Агенция „Митници“ и БАБХ за периода на операцията са задържани 257.5 л и 31.3 кг неразрешени продукти за растителна защита с произход Турция и Русия.Наред с проверките в рамките на операцията SILVER AXE ІV, в периода от 28 февруари до 26 април 2019 г., инспекторите по растителна защита на БАБХ извършиха на територията на страната 724 извънредни проверки за нелегални ПРЗ на обекти за производство, търговия и преопаковане на продукти за растителна защита, нерегламентирани обекти (376) и на земеделски стопани за употреба на нелегални ПРЗ (348).В рамките на тези проверки са констатирани 70 нарушения. Издадени са 55 предписания и са съставени 5 акта за административно нарушение за нерегламентирана търговия и реклама.При проверките на земеделски стопанства не е установена употреба и съхранение на нелегални ПРЗ. Констатирани са 29 нарушения на Закона за защита на растенията, които нямат връзка с целта на провежданата международна операция.Засиленият контрол продължи и след оперативната фаза на операция SILVER AXE IV, като бяха проведени съвместни извънредни проверки на БАБХ и ДАНС през месец юни.Общо при съвместните проверки са открити 3 544.88 л и 3 858.9 кг нелегални ПРЗ, с произход Турция, Гърция и др. В нерегламентиран склад на територията на област Пазарджик са задържани 2 304.07 литра и 1824.3 кг неразрешени продукти за растителна защита без етикет на български език, 954.575 л и 271 кг неразрешени продукти за растителна защита с етикет на български език, 136.735 л и 1 410.6 кг продукти за растителна защита с изтекъл срок на годност и 149.5 л и 353 кг неправомерно преопаковани продукти за растителна защита (без дата на производство и партиден номер на етикета).След приключване на операцията борбата с нелегалния внос и търговия с неразрешени продукти за растителна защита продължава.", "date": "2019.07.09", "title": "Европол хвана 550 тона фалшиви и нелегални пестициди, над 10 от тях - у нас"}
{"url": "https://www.novinite.bg/articles/177953/Pendarovski-opredeli-Borisov-kato-naj-golemiya-poddrajnik-na-SMakedoniya", "text": "Министър-председателят Бойко Борисов проведе двустранна среща с президента на Република Северна Македония Стево Пендаровски по време на Срещата на върха на държавните и правителствени ръководители в Процеса за сътрудничество в Югоизточна Европа (ПСЮЕ).„С подписването на Договора за приятелство, добросъседство и сътрудничество, дадохме перспектива на гражданите на Република Северна Македония и създадохме подходящите условия за подписването на Договора от Преспа“, заяви премиерът Бойко Борисов.На срещата с Пендаровски премиерът Борисов отбеляза, че пред медиите днес е изразил благодарност към него и определи като положителен факт, че истината за общата ни история, включително и за Гоце Делчев, започва да се заявява публично от политици на най-високо ниво. „През цялото време от 1992 г. до днес, България е настоявала единствено за това“, подчерта министър-председателят Бойко Борисов.От своя страна президентът Стево Пендаровски благодари за активната подкрепа, която България оказва на Република Северна Македония по пътя за европейското й бъдеще. „Вие сте най-големият ни подръжник“, обърна се Пендаровски към българския министър-председател. Президентът на Република Северна Македония подчерта, че на ниво дипломация отношенията между двете държави са прекрасни и е добре да се даде тласък на комисията да заработи още по – ефективно. ", "date": "2019.07.09", "title": "Пендаровски определи Борисов като най-големия поддръжник на С.Македония"}
{"url": "https://www.novinite.bg/articles/177937/Nad-305-000-hora-s-uvrejdaniya-poluchavat-po-golyama-finansova-podkrepa", "text": "Над 641 000 души получават месечна финансова подкрепа по новия Закон за хората с увреждания (ЗХУ). Техният брой е с 144 335 повече в сравнение с хората с увреждания, които получаваха интеграционни добавки според действащото до края на 2018 г. законодателство. Това съобщи министърът на труда и социалната политика Бисер Петков пред журналисти, след като участва в първото заседание на новосформирания Съвет за наблюдение на политиките на и за хората с увреждания.Всички хора с увреждания получават финансова подкрепа в по-висок или запазен размер в сравнение с миналата година. Никой не е ощетен, на никой не е намалена помощта, каза министър Петков. Заложеният бюджет на МТСП за политики за хората с увреждания достигна 550 млн. лв. за 2019 г. С тези средства осигуряваме максимална подкрепа в различните области за интеграция на хората с увреждания, каза министър Петков.Статистиката на Агенцията за социално подпомагане към края на май показва, че над 305 000 хора с увреждания получават по-благоприятен размер на месечната финансова подкрепа в сравнение с получаваните до 31.12.2018 г. месечна добавка за социална интеграция и прекратената социална пенсия за инвалидност, получавана като втора пенсия. Съгласно ЗХУ хората с увреждания със степен на увреждане от 50 до 70,99% месечната финансова подкрепа е в размер на 7% от линията на бедност (348 лв. за 2019 г.), което прави 24,36 лв. За хората със степен на увреждане от 71 до 90% помощта е 15% от линията на бедност или 52,20 лв.Хората с над 90% степен на увреждане получават 25% от линията на бедност или 87 лв. За тази група увеличението в сравнение с миналата година е минимум с 12 лв. Хората с над 90% степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест финансовата подкрепа е в размер на 30% от линията на бедност или 104,40 лв., което е с около 30 лв. повече в сравнение с 2018 г. Най-голямо увеличение на финансовата подкрепа получават хората с над 90% степен на увреждане с право на чужда помощ, които получават социална пенсия за инвалидност. В тази категория през месец май попадат 12 932 души, които съгласно новото законодателство вземат 57% от линията на бедност или 198,36 лв. За тази група финансовата подкрепа е увеличена с около 123 лв. в сравнение с 2018 г.", "date": "2019.07.09", "title": "Над 305 000 хора с увреждания получават по-голяма финансова подкрепа"}
{"url": "https://www.novinite.bg/articles/177943/Zatrudneno-preminavane-prez-tunel-Echemishka-utre-zaradi-uchenie", "text": "Утре от 9:00 ч. до 15:00 ч. ще бъде спряно движението в тръбата за Варна на тунел „Ечемишка“ на магистрала „Хемус“. Трафикът ще се извършва двупосочно в тръбата за София. Ограничението е за провеждането на съвместно учение на МВР - Главна дирекция „Пожарна безопасност и защита на населението“, на Агенция „Пътна инфраструктура“, Държавна агенция „Безопасност на движението по пътищата“, Областна администрация и общините на територията на София област, Центъра за спешна медицинска помощ, Българския Червен кръст и доброволци. Целта е повишаване на готовността за действие на силите и средствата от Единната спасителна система за реагиране при бедствия и извънредни ситуации.В учението ще се симулира тежка пътна катастрофа с жертви и пожар в съоръжението. За провеждането му в София пристигат експерти от Швейцария, които са едни от най-добрите в Европа при справянето с кризисни ситуации в тунели.Симулацията, която ще бъде направена в „Ечемишка“, е за инцидент между лека кола и товарен автомобил с последващ пожар на около 200 от изхода на съоръжението в посока Варна. Шофьорите на двата автомобила загиват на място, а пътнически микробус, преминаващ покрай пожара катастрофира на около 120 м след него. Следва и верижна катастрофа между 5 леки автомобила на 400 м от изхода на тунела в посока Варна. В превозните средства има пострадали и затиснати пътници.При учебната ситуация ще се проведат действия за гасене на пожара и спасяване на хората. На пострадалите ще бъде оказана първа медицинска помощ, психологическа подкрепа на място и транспортиране до болнично заведение. Ще бъде създадена временна организация за регулиране на движението в района на произшествието, управление на светофарната уредба, вентилационната система, създаване на временна организация на движението и др. Очаква се в симулацията да участват над 50 души и специализирана техника.Съвместното учение на МВР и АПИ ще се проведе в ремонтираната през 2017 г. тръба за Варна на тунел „Ечемишка“ на магистрала „Хемус“. Съоръжението е с дължина 775 м и е в експлоатация от 1984 г. Сега тръбата е с модерни системи за пожароизвестяване, вентилация, видеонаблюдение, светофарна уредба, осветление и система за светлинно водене, с които се осигуряват безопасност на пътуването и възможност за бърза реакция при инцидент.", "date": "2019.07.09", "title": "Затруднено преминаване през тунел „Ечемишка“ утре заради учение"}
{"url": "https://www.novinite.bg/articles/177942/DAZD-s-priziv-kam-roditelite-da-ne-ostavyat-decata-si-na-sluchajni", "text": "Държавната агенция за закрила на детето (ДАЗД) потърси информация по казуса с двегодишното момиченце, за което се твърди, че е било оставено само на Витоша. В тази връзка от Агенцията излязоха и със специален призив към родителите, предаде БГНЕС.Във връзка със сигнал в медиите за инцидент с дете, което е било поверено на служители в Детско студио „Пипи“, гр. София, бихме искали да се обърнем към всички родители, с апел да са изключително внимателни, на кого поверяват децата си.Родителите трябва да са уверени в професионалните и личностни качества на възпитателя, на когото ги оставят. Този служител трябва да е компетентен и добре подготвен, за да може да предостави качествени грижи на най-ценното в живота на всички нас – децата ни.Децата са нашето „утре“, те осмислят забързаното ни ежедневие, за това сме длъжни да защитаваме правото им на детство, в което има топлота, близост и сигурност.От изключителна важност е да се уверим, че децата ни са в ръцете на хора, които притежават подходящо образование и квалификация, защото опазването на живота и здравето на им е от първостепенно значение за всички нас.Държавна агенция за закрила на детето /ДАЗД/, предприе действия за търсене на отговорните лица за инцидента с двегодишното дете, като първо е проверена информацията, дали това е частна детска градина и е установено, че Детско студио „Пипи“, няма разрешително за извършване на подобна дейност в Министерство на образованието и науката /МОН/.От интернет страницата на студиото е видно, че услугите се предлагат на адрес, находящ се в район „Оборище“, гр. София и са изпратени писма по компетентност за предприемане на необходимите действия до:Кмета на Столична Община; Столична регионална здравна инспекция; Агенция по безопасност на храните (БАБХ); Дирекция „Социално подпомагане“ – Оборище, на чиято територия се намира детския център; Национална агенция за приходите, с оглед извършване на проверка за редовна търговска дейност; Уведомен е началникът на 05 РУ – СДВР за предприемане на действия по компетентност, за небрежно отношение и неглижиране на детето от страна на служителите в детския център; Сезиран е изпълнителният директор на Изпълнителна агенция „Главна инспекция по труда“ за предприемане на мерки и действия относно изпълнението и спазването на изискванията на трудовото законодателство за професионална компетентност при работа с деца.В проведен телефонен разговор с управителката на Детско студио „Пипи“, като по нейни данни, това не е частна детска градина, а детски клуб, в който се полагат грижи за деца на близки и познати, за което се заплаща почасово по 5 лева.Отбелязано е, че през по-голямата част от ежедневието си децата биват извеждани в паркове, планини, музеи и др. На интернет страницата на детския център са публикувани месечни такси, както и цени за предоставяне на храна за децата.В качеството си на орган, който лицензира услуги за деца, бихме искали да подчертаем, че частните занимални не се контролират от институциите като Държавна агенция за закрила на детето и да предупредим гражданите да бъдат изключително бдителни относно опита и отговорността, които им предлагат служителите в детските заведения.", "date": "2019.07.09", "title": "ДАЗД с призив към родителите да не оставят децата си на случайни"}
{"url": "https://www.novinite.bg/articles/177934/Ministar-Angelkova-Neka-ne-otpisvame-sezona-tri-poredni-godini-imahme-strahoten-rast", "text": "Нека не отписваме летния сезон, тъй като е още в началото. Три поредни години имахме страхотен ръст. През летните месеци на 2016 г. отчетохме увеличение от 19%, 2017 г. нарастването бе със 17 на сто. Миналата година процентът бе 5,8%. Това заяви в предаването „Лице в лице“ министърът на туризма Николина Ангелкова.Всичко това се дължи на общите усилия – на държавата, бранша и местната власт. Необходимо е да сме обединени, тъй като така можем да преодоляваме всякакви препятствия. В момента в сектора са заети 326 хил., които работят здраво и упорито. 12% от БВП се създава от туризма и свързаните с него индустрии. С подкрепата на сектора ще продължим напред, добави министърът.Тя коментира, че негативната кампания вреди много на сезона и с тази цел е стартиран дебат, за да може да се намери правилното решение как да се развива българският туризъм. Още в началото на годината обявихме, че се очаква известен спад от някои пазари, но пазарът е много динамичен. В идните дни ще обявим специален механизъм, разработен от консултантска компания, чиято цел ще бъде осигуряването на следващия летен сезон, заяви министър Ангелкова.Тя добави, че непрекъснато се правят проверки дали концесионерите и наемателите на морските плажове спазват правилото за 50% свободна и 50% платена зона. Цената на плажните принадлежности носи 40% тежест при определянето на избора на концесионер в новите договори. Ако тази цена бъде нарушена това е основание за прекратяване на договора каза министърът и уточни, че средните цени за чадър и шезлонг по Черноморието варират между 4 и 9 лева за артикул. Там, където няма табели с обявени цени глобата е между 5 и 10 хил. лева, като само за миналата година събраната сума от неустойки по договорите за концесии и наем възлиза на 480 хил. лв.Натъкваме се и на безумни нарушения, но те биват санкционирани моментално. Безкомпромисни сме при неспазване на правилата, отбеляза министърът. Относно джипа навлязъл във водата на плаж „Перла“ тя поясни, че ще бъде наложена санкция на концесионера от 6 хил. лв., заради проявената безстопанственост. А ако стопанинът на плажа направи повторно нарушение, след края на сезона неговият договор ще бъде прекратен. С цел превенция ще предложим и законодателни промени за по-високи глоби не само за концесионери, но и за самите извършители на подобни нарушения, каза министърът.", "date": "2019.07.09", "title": "Министър Ангелкова: Нека не отписваме сезона, три поредни години имахме страхотен ръст"}
{"url": "https://www.novinite.bg/articles/177933/Borisov-govori-s-Erdogan-v-Saraevo-za-dobrosasedstvo-energetika-ikonomika-turizam-i-migranti", "text": "​“Мирът и диалогът са най-добрите дипломати“, заяви министър-председателят Бойко Борисов по време на срещата си с турския президент Реджеп Тайип Ердоган. Двамата лидери разговаряха в рамките на Срещата на върха на държавните и правителствени ръководители в Процеса за сътрудничество в Югоизточна Европа (ПСЮИЕ), която се провежда в Босна и Херцеговина. Борисов и Ердоган обсъдиха задълбочаването на двустранното сътрудничество и приноса на Турция за овладяване на мигрантския поток по българската граница.По време на разговора българският премиер Борисов подчерта важността от устойчивото развитие на двустранното партньорство, което е част от българската външна политика. „Турция е непосредствен съсед на България, съюзник в НАТО и ключов партньор в областите миграция, борба с тероризма, енергийни доставки и сигурност, транспортни коридори, земеделие и животновъдство“, подчерта Бойко Борисов. Българският министър-председател изтъкна, че страната ни ще продължи да се води от принципите на добросъседство, взаимно уважение, равенство и ненамеса във вътрешните работи.Бойко Борисов и Реджеп Тайип Ердоган дадоха висока оценка на активизирането на политическия и икономическия диалог между България и Турция, като подчертаха доброто развитие на областта на туризма, енергетиката и транспорта през последните години.„Оценяваме приноса на Турция по въпросите с миграцията и подкрепяме продължаването на добрите практики, включително прилагането на съвместната декларация между ЕС и Турция от 18 март 2016“, заяви по време на срещата премиерът Борисов. Той беше категоричен, че мирът и диалогът са най-доброто средство на дипломацията за всички държави в Европа. „Страните кандидатки за членство в ЕС, включително Турция, са наши непосредствени съседи и ние имаме интерес да изградим регион на стабилност, сигурност и просперитет, в които ценностите и принципите на ЕС са гарантирани“, изтъкна още пред турския президент българският министър-председател.", "date": "2019.07.09", "title": "Борисов говори с Ердоган в Сараево за добросъседство, енергетика, икономика, туризъм и мигранти"}
{"url": "https://www.novinite.bg/articles/177954/Vsichki-spasitelni-postove-po-plajovete-veche-rabotyat", "text": "Министърът на туризма Николина Ангелкова проведе работна среща с председателя на Българския червен кръст акад. Христо Григоров и с генералния директор на организацията проф. Красимир Гигов.Както и в началото на летния сезон ръководителите на БЧК и днес потвърдиха пълната готовност на службите за водно спасяване по българското Черноморие, постовете по морските плажове, вече са достигнали планирания капацитет за активен сезон.На срещата бяха обсъдени предложения за повишаване качеството на водното спасяване, включително чрез съвременните методи за професионално обучение на спасителите. Министър Ангелкова подчерта, че професионалната работа на спасителите е изключително важна за опазването на живота и здравето на българските и чуждестранни туристи. Тяхната отговорност и добро отношение към почиващите е определяща и за усещането, с което туристите ще си тръгнат от почивката по Българското Черноморие. Министър Ангелкова и ръководителите на Българския червен кръст се обединиха около тезата, че отговорността за добрия имидж на България като сигурна дестинация зависи от всеки, работещ в туризма.Проверките ни по морските плажове са ежедневни, както и досега ще бъдем безкомпромисни сме при установяване на нарушения, отбеляза министърът.На срещата бяха обсъдени и очакваните изменения на Наредбата за водноспасителната дейност и обезопасяване на водните площи, която се подготвя съвместно с експертите от Министерство на здравеопазването. Акад. Григоров представи визията на БЧК да бъде възстановено обучението по плуване в училищата. Това би дало дългосрочна перспектива и политика за осигуряване на професионални кадри за водното спасяване.", "date": "2019.07.09", "title": "Всички спасителни постове по плажовете вече работят"}
{"url": "https://www.novinite.bg/articles/177949/Borisov-v-Bosna-i-Hercegovina-ES-znachi-i-otgovornost-i-predvidimost", "text": "„Европейският съюз значи не само европейски фондове, не само милиарди евро, не само да ти построят инфраструктура – метро, пречиствателни станции, магистрали, жп линии, конкурентоспособност. Значи и отговорност, предвидимост“. Това заяви министър-председателят Бойко Борисов пред българските медии в Босна и Херцеговина, където се провежда Срещата на върха на Процеса за сътрудничество в Югоизточна Европа (ПСЮИЕ).„Европейският съюз значи, че няма значение кой е политикът днес, а да има една и съща политика като държава. Да спрат да се оплакват, да се обърнат към себе си, да се стегнем и да си подредим Балканите“, посочи още премиерът Борисов след изказването си пред държавните и правителствените ръководители на страните-участнички в ПСЮИЕ.Министър-председателят изтъкна преките ползи за България от провеждането на ПСЮИЕ. „Инфраструктура, да има свързаност на Балканите, което е добре за туризма и за бизнеса. Тези формати са важни, но трябва да участват всички“, посочи премиерът Борисов.„Всички колеги започнаха, че Европа ни е виновна, че няма процедури за присъединяване. Три държави има от ПСЮИЕ, които са от ЕС и са представени на ниво държавни секретари, а Косово, което е следващият председател на ПСЮИЕ, не е представено. За какво присъединяване към ЕС може изобщо да става въпрос при такова поведение“, отбеляза българският министър-председател. Той бе категоричен, че всички много искаме да се случат много неща – от магистрали до дигитална инфраструктура, но с такъв манталитет ще тъпчем на едно място.„За съжаление ние, Западните Балкани, трудно се събираме. За съжаление се вглеждаме какво ни разделя, правим си балкански номера, това пред Европейския съюз няма да мине“, заяви по-рано днес премиерът Бойко Борисов по време на изказването си в рамките на Среща на върха на ПСЮИЕ.Пред държавните и правителствените ръководители на страните участнички в ПСЮИЕ премиерът Борисов акцентира върху усилията, които бяха положени по време на Българското председателство на Съвета на ЕС за европейската перспектива на Западните Балкани и за поставянето й отново като темата в центъра на дневния ред на ЕС.Пред лидерите в Босна и Херцеговина, министър-председателят Борисов специално се обърна към премиера на Сърбия Ана Бърнабич по повод репликирането на сръбския вицепремиер и външен министър Ивица Дачич по адрес на думи на премиера Борисов в Познан.„Какво точно иска Ивица Дачич? Ти беше на брифинга в Познан, кое от моето изказване не е вярно?“, риторично запита българският премиер сръбския си колега Бърнабич.„Ана, ако имаше нещо неприемливо, защо не реагира още в Познан? Аз мога да съм доста неприемлив, мога да съм и недипломатичен, но от това най-малко Сърбия ще има полза и още по-малко сръбският и българският народ“, посочи премиерът Борисов.„Имаме много добри отношения, няма нужда от напрежение. Сложихме точка“, така премиерът на Сърбия Ана Бърнабич отговори на запитвания от медиите дали е сложен край на този въпрос.„Трябват смели политици - не става едно вкъщи, друго навън. И ние имаме спорове с Република Северна Македония, но със Заев направихме много, за да ги преодолеем. Комисиите ни работят, историците могат да спорят, политиците трябва да решават споровете. Балканският манталитет в ЕС не върви - там искат резултати“, заяви българският министър-председател на форума в Босна и Херцеговина.Борисов отбеляза, че благодарение на Договора за добросъседство, Република Северна Македония рязко се отличи. „Дръпна напред. Република Северна Македония има шанс и перспектива да успее, просто не трябва да се подвежда по тези медии, които там бълват антибългарската пропаганда. Техният президент даде действително добър пример как се говори“, каза още премиерът Борисов в Босна и Херцеговина.", "date": "2019.07.09", "title": "Борисов в Босна и Херцеговина: ЕС значи и отговорност, и предвидимост"}
{"url": "https://www.novinite.bg/articles/177940/Morska-administraciya-s-iznenadvashti-proverki-na-turisticheskite-korabcheta", "text": "От началото на сезона са започнали проверките на корабчетата и лодките за разходка във Варна и региона, съобщи капитан Валентин Енчев, директор на \"Морска администрация\". Той извърши проверка на лодките в курорта Камчия.Пред БНР Капитан Енчев посочи, че се спазват изискванията на екоинспекцията за опазване чистотата на околната среда и водите. Постановено е повече от пет лодки да не пътуват едновременно и да не се претоварват с пътници.Енчев обясни още: “Най-много 20 човека на борда може да има и трябва да имат и спасителни и жилетки задължително. Също противопожарно имущество, известитетелна система. Към момента няма претоварвания. Извършени са 25 извънредни проверки. Към момента сезонът е без някакви нарушения. Това, което казват и капитаните на плавателни средства – доста по-малко туристи има тази година“.Капитан Валентин Енчев, директор на \"Морска администрация\", добави, че проверките на корабчетата и лодките за разходка по Черноморското крайбрежие ще продължат до края на сезона.", "date": "2019.07.09", "title": "„Морска администрация“ с изненадващи проверки на туристическите корабчета"}
