{"url": "http://www.novinite.bg/articles/157027/Pochti-1-2-ot-sdelkata-za-ChEZ-e-finansirana-s-krediti-ot-ofshorki-tvardi-cheshka-mediya", "text": "Почти половината от средствата за закупуването на активите на ЧЕЗ в България са осигурени с кредити, свързани с офшорни фирми. Това заяви за БНР Веселин Вачков, директор на чешкото издание \"Лидове новини\", което днес излиза с подробен материал за сделката за придобиване на бизнеса на чешкото дружество у нас от българската компания \"Инерком\".Фирмата купувач - според информациите, които има на разположение Надзорният съвет на ЧЕЗ в Прага, е предложила комбинирано финансиране от няколко източника - първо, става дума за собствени средства на фирмата, след това за банкови гаранции и накрая - почти половината от цената, е финансирана чрез кредит от офшорни фирми.Вачков заяви, че част от кредиторите на сделката са свързани с международното разследване за укриване на данъци \"Парадайз пейпърс\".Една от офшорните фирми се казва \"Ескорт Трейд\" и неин съсобственик е руско-грузински бизнесмен, чието име фигурира например в Paradise papers. Със същата е свързана и още една фирма, която е гарантирала един от банковите кредити, коментира още журналистът.Офшорното финансиране е често използвано при закупуване на големи компании в България, обясни Мартин Владимиров от Центъра за изследване на демокрацията:Много подобна схема беше използвана и при закупуването на БТК преди две години - отново офшорна фирма, отново заем, като в случая знаехме от кого е заема - руската държавна банка ВТБ. Сега отново виждаме, че явно наднича руско-грузински инвеститор зад тази сделка. Това е, за съжаление, много лоша тенденция - че всъщност големите активи в България биват закупувани от фирми с много неясна собственост и с много неясен произход на парите.Тези сделки са много характерни за Централна и Източна Европа и България не е изключение. Но в случая не виждам регулаторните органи да са си свършили работата предварително, преди сделката - да са разследвали собствеността, да са разследвали произхода на парите и да се излезли със становище дали тази сделка на застрашава националната ни сигурност, защото в случая ЧЕЗ е директно свързана със сигурността на доставките в 1/3 от България. Във връзка с това Владимиров отбеляза, че пасивността на българското правителство е съмнителна, предвид националното значение на електроснабдяването, но конкретната роля на премиера Бойко Борисов в сделката е в сферата на спекулациите.В телевизионно интервю собственичката на \"Инерком\" Гинка Върбакова отрече да е фасада на офшорка и допълни, че финансирането идва с банков кредит от международна финансова институция, която обаче не може да разкрие на този етап.", "date": "2018.02.26", "title": "Почти 1/2 от сделката за ЧЕЗ е финансирана с кредити от офшорки, твърди чешка медия"}
{"url": "http://www.novinite.bg/articles/157042/Prosrochenite-zadaljeniya-na-NZOK-kam-chujdi-zdravni-fondove-sa-133-mln-leva", "text": "Просрочените задължения на НЗОК към чужди здравни фондове са 133 млн. лв. Това каза пред журналисти заместник-министърът на здравеопазването и председател на Надзорния съвет на НЗОК Жени Начева след назначена миналата седмица спешна проверка.Проверката беше предизвикана, тъй като управителят на НЗОК посочи тази сума като задължения към фондовете, а Начева твърдеше, че НЗОК дължи 7.6 млн. лв. Общите задължения са 271 млн. лв., като се предвижда от просрочените 133 млн. лв. тази година да се изплатят 73 млн. лв., допълни Начева.Разминаването в данни, обстоятелства и факти, представени преди дни, се дължи на системни нарушения на вътрешно-нормативни документи от поредица от оперативни ръководства, посочи Начева. Възложихме на управителя на НЗОК до 10 март да предложи погасителни схеми към съответните държави, подали искове.Предстои и извършване на анализ по видове диагнози, по които български граждани се лекуват в чужбина, за да се направят задълбочени преценки по какъв повод се налага лечението им в чужбина. Проблемът е възникнал, според Начева през 2015-2016 год. Ще бъдат наложени административни санкции, като за това се очакват предложения от управителя на НЗОК, допълни още тя.Начева беше категорична, че тези данни няма да попречат на подписването на Националния рамков договор и не се предвижда промени в договорените по него параметри. Тя изрази убеждението си, че към момента не се налагало актуализация на бюджета на НЗОК.", "date": "2018.02.26", "title": "Просрочените задължения на НЗОК към чужди здравни фондове са 133 млн. лева"}
{"url": "http://www.novinite.bg/articles/157043/Valejite-spirat-temperaturite-prez-sledvashtite-dni-shte-sa-otricatelni", "text": "През нощта снеговалежите от запад ще отслабват, но в Източна България ще са все още значителни. Утре и там ще са слаби, след обяд в много райони на страната временно и ще спрат. Вятърът малко ще отслабне и ще е умерен до силен, от север-североизток.Ще бъде много студено, като сутринта температурите ще са предимно между минус 7 и минус 12 градуса, на места - и по-ниски, а и дневните почти навсякъде ще са отрицателни - между минус 2 и минус 7 градуса, в югоизточните райони - малко по-високи. През нощта срещу сряда, с преминаването на нов средиземноморски циклон, от югозапад валежите отново ще се активизират.Атмосферното налягане е по-ниско от средното за февруари и ще остане без съществена промяна.Над Черноморието ще бъде облачно, с валежи от сняг, които след обяд ще отслабват. Ще духа умерен до силен вятър от север-североизток. Максималните температури ще са минус 2-минус 5 градуса. Температурата на морската вода е 5-7 градуса. Вълнението на морето ще е 4-5 бала, след обяд ще отслабва.Над планините ще е облачно и мъгливо, ще вали слаб сняг. Ще духа силен вятър от южната четвърт. Максималната температура на височина 1200 метра ще е около минус 5 градуса, на 2000 метра - около минус 8 градуса.В сряда с обръщане на вятъра от север-северозапад ще нахлуе нова порция студен въздух. Отново ще има валежи от сняг, на повече места и повече като количество в югоизточната половина от страната. По-късно през деня от запад валежите ще спират, облачността ще започне да се разкъсва. Минимални температури - предимно между минус 14 и минус 9 градуса, максимални - между минус 9 и минус 4 градуса, в крайните югозападни райони - до 3-4 градуса.Март ще започне с ниски температури - предимно между минус 15 и минус 10 градуса, в отделни райони - по-ниски. Ще бъде почти тихо. През деня ще има и слънчеви часове. Вятърът ще придобие южна компонента и ще започне затопляне. Дневните температури ще са между минус 6 и минус 1 градус. ", "date": "2018.02.26", "title": "Валежите спират, температурите през следващите дни ще са отрицателни"}
{"url": "http://www.novinite.bg/articles/157054/Snegat-prati-41-uchilishta-vav-vakanciya", "text": "41 училища останаха затворени днес заради снега и непроходими пътища, съобщи Министерството на образованието.От тях най-много (10) са в област Разград: ОУ „Св. Климент“ в село Юпер, ОУ „Паисий Хилендарски“ в село Равно, ОУ „Н. Й. Вапцаров“ в село Бисерци, СУ „Христов Ботев“, ПГ по ветеринарна медицина и земеделие и НУ „Васил Левски“ в Лозница, ОУ „Виделина“ в село Сейдол, ОУ „Иван Вазов“ в село Веселина, ОУ „Христо Ботев“ в село Гороцвет и ОУ „Кирил и Методий“ в село Трапище.Осем бяха училищата без учебни часове в област Силистра. Две от тях – СУ „Христо Ботев“ и СУ „Йордан Йовков“, са в Тутракан. По едно училище беше затворено в Главиница и селата Сокол, Стефан Караджа, Зафирово, Цар Самуил и Нова Черна. Тези училища ще останат затворени и утре, 27 февруари 2018 г.В Перник заради нарушено топлоподаване не отвориха ОУ „Св. Иван Рилски“, ОУ „Св. К. К. Философ“, VI СУ „Св. Св. Кирил и Методий“, СУРИЧЕ „Д-р Петър Берон“ и ПМГ „Христо Смирненски“. По пет училища останаха затворени и в областите Видин и Враца, а в Шумен - четири.По едно училище в областите Кърджали, Плевен, Русе и Пазарджик не са провеждали учебни часове – ОУ „Иван Вазов“ в село Костино, ОУ „Васил Левски“ в село Беглеж и ОУ „Св. Климент Охридски“ в село Сваленик и ОУ „Константин Величков“ в село Паталеница. Заради усложнената пътна обстановка не учиха и пътуващи ученици от общините Павликени и Свищов. Във вторник и сряда всички ученици от общините Враца, Добрич и Лозница ще бъдат във ваканция. До 1 март включително няма да учат и в пет общини от област Смолян - Смолян, Доспат, Борино, Баните и Мадан.", "date": "2018.02.26", "title": "Снегът прати 41 училища във ваканция"}
{"url": "http://www.novinite.bg/articles/157033/GIT-kam-rabotodatelite-Vzemete-merki-za-studa", "text": "Главна инспекция по труда напомня на работодателите, че трябва да предприемат специални мерки за опазване живота и здравето на работещите, предвид прогнозата за опасно студено време през седмицата в цялата страна.За днес в областите Кърджали и Смолян е подаден червен код за много опасно време с обилни снеговалежи и силен вятър. В останалите области на страната кодът е оранжев. При червен и оранжев код за неблагоприятни климатични явления – снеговалеж, дъжд, вятър, ниски температури, мъгла, работодателите са длъжни да съобразят условията на труд с регламентираните в Наредба № РД-07-3 от 18.07.2014 г. за минималните изисквания за микроклимата на работните места. При работа на открито трябва да се прецени доколко тези неблагоприятни климатични условия могат да застрашат живота и здравето на работниците и да се предприемат съответните мерки за минимизиране на риска. Такива могат да бъдат промяна на работното време, въвеждане на по-чести почивки, промяна на типа работа, като се възлага такава, която е по-безопасна при дадени условия, осигуряване на подходящо работно облекло, на лични предпазни средства или средства за колективна защита (в случая такива, които предпазват от преохлаждане и измръзване), на помещения с условия за възстановяване на топлинния баланс на организма, топли напитки и т.н.Трябва да бъде осигурено наблюдение или средства за комуникация с работещите на открито на изолирани работни места, както и първа медицинска помощ и условия за подходящо транспортиране на работещите с внезапно влошено здравословно състояние за оказване на медицинска помощ.В Наредбата за минималните изисквания за микроклимата са описани също оптималните и допустимите минимални и максимални стойности на температурата на въздуха в студения и топлия период на годината при лека, средно тежка и тежка физическа работа в закрити помещения. При ниски температури оптималните стойности варират между 16 и 23 градуса, а допустимите – от 13 до 25 градуса, като по-ниски температури са допустими съответно при тежката физическа работа.Заради сравнително топлото за периода време досега в Инспекцията по труда тази зима са подадени единични сигнали, свързани с работа при ниски температури, които обикновено са от работещи на закрито и то в по-големи помещения, в които не е осигурено равномерно затопляне. При работа на открито работодателите като цяло се съобразяват с неблагоприятните климатични условия и предприемат мерки за ограничаване на негативното им въздействие. Най-често се въвежда промяна на работното време или се възлага друга работа, при която това негативно въздействие се минимизира. Нарушенията, касаещи факторите на работната среда, част от които е микроклиматът, са свързани с липсата на измервания. След намесата на контролните органи на ИА ГИТ, такива се извършват, но те рядко са извън нормата.", "date": "2018.02.26", "title": "ГИТ към работодателите: Вземете мерки за студа"}
{"url": "http://www.novinite.bg/articles/157017/Zimata-se-zavarna-snyag-v-cyalata-strana", "text": "Днес, под влияние на средиземноморски циклон, който ще преминава през южните райони на Балканския полуостров,Егейско и Мраморно към Черно море, синоптичната обстановка в страната ще се усложни. Времето ще бъде облачно със снеговалежи, на много места ще са значителни и ще се образува съществена снежна покривка. Ще духа силен вятър от изток-североизток и с него ще продължи да нахлува студен въздух. Има условия за виелици и образуване на преспи. В по-голямата част от страната температурите ще са без съществен дневен ход - между минус 9° и минус 4°, само на места по Южното Черноморието до 2°.Над планините ще е облачно с обилни снеговалежи и намалена видимост. Ще духа силен до бурен вятър от изток-югоизток. По високопланинските проходи ще се образуват преспи и навявания. Максималната температура на височина 1200 метра ще е около минус 9°, на 2000 метра – около минус 11°.Над Черноморието ще бъде облачно с валежи предимно от сняг. Ще духа силен вятър от изток-североизток. Максималните температури на въздуха: минус 1 - плюс 2°. Температурата на морската вода е 6 - 7°. Вълнението на морето ще е 4 - 5 бала.", "date": "2018.02.26", "title": "Зимата се завърна, сняг в цялата страна"}
{"url": "http://www.novinite.bg/articles/157023/Fandakova-prizova-stolichani-da-ne-izlizat-s-kolite-si-dnes", "text": "„Моля гражданите, които могат, да не излизат с колите си днес”. Този призив отправя кметът на София Йорданка Фандъкова рано в понеделник, когато софиянци се събуждат със значителна снежна покривка и отрицателни температури.Пътната обстановката е тежка, съобщава кметът Фандъкова в Twitter. Температурата на въздуха е минус 7 градуса, снежната покривка е над 15 сантиметра.Всички усилия са насочени към почистване на трасетата на градския транспорт, които се движи по всички линии. 182 машини са на терен, почистват улици и булеварди и приоритетно се осигурява почистването на трасетата на градския транспорт и основни улици, добавя кметът, цитирана от БГНЕС.Поради опасност от лавини и температура от минус 12 градуса достъпът до планината Витоша е затворен.", "date": "2018.02.26", "title": "Фандъкова призова столичани да не излизат с колите си днес"}
{"url": "http://www.novinite.bg/articles/157026/Bremenna-jena-katastrofira-kraj-Blagoevgrad", "text": "Бременна жена е с травма на главата след катастрофа на главен път Е-79 край Благоевград, предаде БГНЕС. Пътният инцидент стана към 9 часа тази сутрин на пътя Благоевград-Симитли. Малко след местността „Полигона” лек автомобил \"Ситроен\" поднася на снежната покривка на пътя, минава в насрещната лента и се блъска в мантинелата. Пострадала е 25-годишната водачка на лекия автомобил, която е била сама. Жената е бременна.Бременна жена е с травма на главата след катастрофа на главен път Е-79 край Благоевград, предаде БГНЕС. Пострадалата е транспортирана за МБАЛ-Благоевград, състоянието й се изяснява. Движението по Е-79 временно се извършва в едната пътна лента, регулирано от Пътна полиция-КАТ.", "date": "2018.02.26", "title": "Бременна жена катастрофира край Благоевград"}
{"url": "http://www.novinite.bg/articles/157036/Dva-TIR-a-katastrofiraha-na-AM-Trakiya-mejdu-Stara-Zagora-i-Chirpan", "text": "Два ТИР-а катастрофираха на автомагистрала \"Тракия\" тази сутрин заради непочистен сняг. Инцидентът е станал в отсечката Стара Загора - Чирпан. Катастрофата става при тежки метеорологични условия – обилен снеговалеж, снежна покривка, снегонавяване, мокра пътна настилка и непочистено платно. Единият водач е откаран в Старозагорската болница с фрактура.  ", "date": "2018.02.26", "title": "Два ТИР-а катастрофираха на АМ \"Тракия\" между Стара Загора и Чирпан"}
{"url": "http://www.novinite.bg/articles/157046/Pochina-legendata-na-Levski-Cvetan-Veselinov-Meci", "text": "На 70-годишна възраст почина големият футболист на „Левски” и националния отбор на България Цветан Веселинов-Меци, съобщиха на сайта на клуба.Легендарното крило играе за „сините” от 1965 до 1975 г. Шампион на България през 1968, 1970 и 1974 г. Носител на Купата на България през 1967, 1970, 1971 г. В \"А\" група има 193 мача и 70 гола, а за Купата на страната 26 мача и 9 гола.За националния отбор има 6 мача и 2 гола. Сребърен медалист от ОИ-1968 в Мексико. В евротурнирите има 12 мача и 3 гола.„Майстор на спорта” от 1968 г. Като треньор работи в Тунис и школата на „Левски”.", "date": "2018.02.26", "title": "Почина легендата на „Левски” - Цветан Веселинов–Меци"}
{"url": "http://www.novinite.bg/articles/157018/Borisov-e-v-London-za-da-otkrie-Investicionen-forum-na-EBVR", "text": "Министър-председателят Бойко Борисов е в Лондон, за да открие Инвестиционен форум на Европейската банка за възстановяване и развитие (ЕБВР). Сума Чакрабарти, президент на Европейската банка за възстановяване и развитие, открива в Лондон бизнес конференция в главните квартири на банката и ще бъде домакин на министър-председатели от шест западноевропейски страни - на Сърбия Ана Бърнабич, на Черна Гора Душко Маркович, на Албания Еди Рама и на Република Македония Зоран Заев, на Косово Рамуш Харадинай и председателстващият председателството на Босна и Херцеговина Денис Звиздич. В третото издание на форума, което днес ще бъде официално открито и от българския премиер Бойко Борисов, отново акцент ще бъдат привличането на инвестиции от света за реализиране потенциала на страните. След откриващите думи на шестимата премиери ще има дискусионна част, а веднага след нея и съвместна пресконференция на Сума Чакрабарти и Бойко Борисов. Основна част от обсъжданите теми са транспортните връзки, привличането на повече средства за стратегически инфраструктурни проекти и създаването на устойчив енергиен модел за региона.", "date": "2018.02.26", "title": "Борисов е в Лондон, за да открие Инвестиционен форум на ЕБВР"}
{"url": "http://www.novinite.bg/articles/157025/Dneven-horoskop-za-ponedelnik", "text": "Имате идея или план от много време, но може би вече не е толкова добра. Заемете се с нещо ново и различно, дори да ви се наложи да преобърнете живота си с главата надолу.Опитайте да не се тревожите за крайни срокове и неизпълнение задачи. Отдайте се на творчество. Ще сътворите нещо уникално и зашеметяващо.Независимо дали се занимавате с любовния си живот или с работата, трябва да заложите на интелекта, а не на емоциите си. Повечето хора около вас са много емоционални през този период.Вижте повече: ", "date": "2018.02.26", "title": "Дневен хороскоп за понеделник"}
{"url": "http://www.novinite.bg/articles/157051/Predpolagaema-himicheska-ataka-v-Siriya", "text": "Боевете в Сирия продължават въпреки резолюцията на ООН за прекратяване на огъня. Сирийски опозиционни активисти твърдят, че дете е загинало при предполагаема химическа атака в Източна Гута.От Сирийския център за наблюдение на правата на човека твърдят, че 14 души са получили проблеми с дишането, след като самолет на проправителствените части атакувал близко село.Нападението с хлор било извършено часове след единодушното одобрение на резолюцията на ООН за 30-дневно прекратяване на огъня в Сирия. При сраженията вчера в Източна Гута са загинали най-малко 26 души. ", "date": "2018.02.26", "title": "Предполагаема химическа атака в Сирия"}
{"url": "http://www.novinite.bg/articles/157019/Eksploziyata-v-Lestar-ne-se-svarzva-s-terorizam", "text": "Шестима души бяха ранени при вчерашната експлозия, разрушила магазин за хранителни стоки и намиращото се над него жилище в английския град Лестър, съобщи Ройтерс. Двама от пострадалите са в критично състояние, заявиха от местна болница. Според британската полиция няма признаци, че експлозията е свързана с тероризъм. Вестник \"Дейли мейл\" съобщи, че в резултат на взрива напълно е разрушена двуетажната сграда, на чийто първи етаж се намирал магазинът, предаде ТАСС. Изданието публикува снимки и видеозаписи от местопроизшествието, на които се вижда голям пожар. Все още не е известно колко хора са се намирали в магазина и жилището в момента на взрива. ", "date": "2018.02.26", "title": "Експлозията в Лестър не се свързва с тероризъм"}
{"url": "http://www.novinite.bg/articles/157029/Meksikanski-policai-prodali-za-43-evro-trima-italianci-na-narkokartel", "text": "Трима италианци, които бяха обявени за изчезнали в края на януари в западната част на Мексико, били продадени за общо 43 евро от мексикански полицаи на членове на организирана престъпна група, заяви Франческо Русо, син на единия от тримата неаполитанци, предаде Франс прес.Тримата италианци - 60-годишен мъж, неговият 25-годишен син и 29-годишен племенник - са в неизвестност от 31 януари, когато са били задържани от полицията на бензиностанция в град Текалитлан, щата Халиско.\"Мексиканските полицаи продадоха членовете на моето семейство за 43 евро /.../, това е нечуван срам\", заявил Русо по италианско радио. \"Те са престъпниците, а не баща ми, брат ми и братовчед ми\", добави той.Четирима мексикански полицаи бяха арестувани във връзка с изчезването на италианците, съобщи прокуратурата на щата Халиско.Арестуваните полицаи, трима мъже и една жена, \"признаха, че са предали (италианците) на организирана престъпна група в Текалитлан\", заяви в петък на пресконференция щатският прокурор Раул Санчес.Според Франческо Русо тримата италианци се намирали в Мексико, за да продават електрически генератори и не били замесени в организираната престъпност. Той опроверга слух, че баща му използвал фалшиви документи по време на престоя си в Мексико. ", "date": "2018.02.26", "title": "Мексикански полицаи продали за 43 евро трима италианци на наркокартел"}
{"url": "http://www.novinite.bg/articles/157031/Trima-skiori-zaginaha-pri-lavini-v-Shvejcarskite-Alpi", "text": "Трима скиори загинаха и четирима бяха ранени при няколко лавини в Швейцарските Алпи през уикенда, съобщи Франс прес, като се позовава на полицейски източници.Двама швейцарци бяха пометени в неделя следобед от голяма лавина в скалиста зона на община Шато д'Оекс. Единият от скиорите, жена на 55 години, загинала на място, докато другият - мъж на 61 години, бил ранен, без опасност за живота, и евакуиран с хеликоптер.В събота четирима швейцарски скиори били затрупани от лавина в кантона Вале. Спасителните екипи, изпратени с хеликоптер, успели да ги измъкнат, но 40-годишна жена по-късно починала от раните си в болницата.Полицията в кантора Берн съобщи, че двама скиори били затрупани в събота от лавина в Лауенен. Единият от двамата мъже, чиято възраст и националност не бяха уточнени, починал от раните си в болницата. ", "date": "2018.02.26", "title": "Трима скиори загинаха при лавини в Швейцарските Алпи"}
{"url": "http://www.novinite.bg/articles/157035/Studena-valna-obhvana-Evropa", "text": "Продължава да е тежка обстановката и в другите балкански държави. Македонските медии съобщават, че Скопие е блокиран заради снега. На места снежната покривка там достига един метър. Повече за лошото време, което скова Европа - от Биляна Бонева.Виелици, затворени училища, затрудено движение по пътищата и призиви хората да избягват да пътуват - такава е обстановката в Румъния. Обилният снеговалеж там е съчетан с ледовит вятър. На места се очаква температурите да паднат до минус 20 градуса. Заради прогнозите кметът на Букурещ обяви два дни ваканция за учениците. Студът затвори много училища и в Северна Гърция. Децата няма да учат днес и утре, а прогнозите на синоптиците са, че студената вълна ще се задържи до края на седмицата. Студът обхвана и другите части на Европа. В Швейцарските Алпи трима скиори загинаха от лавини.Сибирското време достигна и Италия. Рим осъмна със снежна покривка. Заради лошото време много училища в италианската столица днес са затворени. ", "date": "2018.02.26", "title": "Студена вълна обхвана Европа"}
{"url": "http://www.novinite.bg/articles/157034/Uchilishta-zatvaryat-vrati-zaradi-snega", "text": "В няколко общини в страната бяха преустановени учебните занятия заради усложнената пътна обстановка. До много от училищата и детските градини достъпът е затруднен. Учениците в община Лозница няма да учат до сряда включително, съобщи началникът на Регионалното управление на образованието в Разград Ангел Петков. Ваканцията е обявена със заповед на кмета на общината. Трите дни няма да се отучват, ще се преструктурира учебният материал, уточни Петков. Учебни занятия само днес няма да се провеждат и в три села в община Кубрат – Равно, Юпер и Бисерци. В четири училища в Русенска област няма да има учебни занятия днес, съобщи началникът на Регионалното управление по образование Росица Георгиева. Причината е влошената метеорологична и пътна обстановка. До селата Червена вода, Пиргово и Мечка не е успял да стигне училищният автобус, лошо е положението и в Сваленик. В Семерджиево пък занятията са намалени, заради прекъсване на тока. Обилният снеговалеж стана причина тази сутрин кметът на Оряхово Росен Добрев да издаде заповед, с която отменя учебните занятия в цялата община до 1 март. Причината е изключително тежката зимна обстановка навсякъде в общината. Имаме преспи по 2-3 метра. Най-тежко е положението в село Селановци, където няма и ток“, каза кметът на Оряхово. От утре също в рамките на два дни ще бъдат преустановени учебните занятия и в училищата в община Дулово. Училища в две общини в област Шумен също са преустановили учебните занятия заради лошото време. В община Венец зимната обстановка е усложнена. Заради навявания е затруднено движението, затова част от учениците, които пътуват от населените места до училище \"Н. Й. Вапцаров\" в общинския център, не са успели да дойдат. Затова учебният процес се преустановява до сряда, съобщи кметът Нехрибан Ахмедова. Останалите две училища в общината - в селата Ясенково и Изгрев, ще продължат заниманията си с ученици. Цяла седмица пък детските градини в общината няма да работят, защото справката сочи, че има много малко деца. Във връзка с усложнената зимна обстановка, ниските температури и невъзможността за провеждане на нормален учебен процес в училищата и детските градини на територията на община Каолиново кметът Нида Ахмедов обяви за неучебни 27 и 28 февруари за всички училища на територията на общината. Детските градини няма да работят до 2 март. На различни места в останалите общини са свикани кризисните щабове, за да се прецени дали да бъде обявена извънредна ваканция. Училища във Варненска област обявиха дървени ваканции. Със заповед на кмета на Суворово Павлин Параскевов вторник и сряда са обявени за неучебни дни за учениците в града и в Чернево и Николаевка. Очаква се ваканции да бъдат обявени и в общините Аксаково и Вълчи дол.", "date": "2018.02.26", "title": "Училища затварят врати заради снега"}
{"url": "http://www.novinite.bg/articles/157022/Krum-Zarkov-Sakskoburggotski-i-Borisov-prodadoha-ChEZ", "text": "Има косвени доказателства, че правителството е знаело какво се случва около сделката с ЧЕЗ.Това заяви зам.-председателят на ПГ на „БСП за България“ Крум Зарков по бТВ. По неговите думи кратка справка в интернет показва, че една от темите по време на посещението на чешкия премиер в края на януари е именно ситуацията около закупуването на ЧЕЗ. „Т.е. такъв разговор е имало или е подготвен да има и ние ще поискаме повече сведения от самия министър-председател в рамките на парламента“, каза още Зарков. Според него се е знаело, че процедурата върви, че „Енерго-Про“ и други участници са отпаднали от нея и че има съмнения по начина, по който се е развива - в самата Чехия има конфликт по тази процедура.„Второто косвено доказателство е оставката на Теменужка Петкова. Защо министърът на енергетиката неочаквано хвърли оставка? Това не може да е само, защото са приятелки с купувачката. Приятелството само по себе си не е наказуемо. Би било, ако приятелството е спомогнало за реализирането на сделката“, коментира народният представител. Той е на мнение, че не може 12 часа след избухването на скандала министър да подава оставка и малко по-късно правителство да твърди, че няма нищо общо.„Това са несъвместими неща. Имаме съмнение, че зад Гинка Върбакова се крият чужди или български интереси, но това не може да остане неразкрито“, категоричен е Зарков. „Здравият разум отказва да приеме, че напълно неизвестна фирма с 1000 лв. печалба може да купи бизнес, който струва милиарди и от когото зависят над 2 млн. българи. Както и да си обясняваме нещата, неприемлива е постановката, че държавата ни няма нищо общо със сделката“, подчерта зам.-председателят на ПГ на „БСП за България“. Според него това е начинът, по който България функционира и се управлява – чрез сламени хора, чрез подставени лица и съмнителни милионери. „Всяко управление носи отговорност за стратегическите сектори на тази страна и един от тях е на път да ни се изплъзне“, каза още депутатът от левицата. Той обясни, че през 2005 г. са продадени 67% от ЕРП-тата и е разграфена страната на три. „Това е по време на правителството на Симеон Сакскобургготски. 2009 г. първото правителство на Борисов, продава и останалите 33%“, допълни той. „БСП иска държавата да има много по-голямо отношение към енергийния бизнес“, посочи Зарков. По неговите думи казусът ЧЕЗ стои на масата от много време и е на път да се развие в негативна посока. „Как ви се струва твърдението, че като държава и общество не можем да се произнесем по нищо, защото някакви хора в чужбина се разбират за електроподаването на една трета от територията ни?“, попита той. Според него държавата има правото, без да нарушава принципите на пазарната икономика, да се намеси в пазара като играч. „Според международните правила държавата може да се намеси и го е правила. Ако държавата не може да се намеси в начина, по който се захранва с ток една трета от нейното население, не знам защо имаме държава. Съмнявам се, че ДАНС не е следяла как се развива тази сделка. Това би било странно“, каза още той.„Изправени сме пред един Рубикон – ако държавата и обществото ни допусне бизнес от такъв характер и с такъв размер да мине в ръцете на офшорка, то не виждам какво добро очакваме да се случи за страната ни. Не можем и не трябва да допускаме това нещо“, коментира Крум Зарков.", "date": "2018.02.26", "title": "Крум Зарков: Сакскобургготски и Борисов продадоха ЧЕЗ"}
{"url": "http://www.novinite.bg/articles/157030/Mareshki-poluchil-predlojenie-da-uchastva-v-sdelkata-za-ChEZ", "text": "И на мен ми предложиха да участвам в сделката за ЧЕЗ, но отказах, защото не разбирам от този бизнес. Това обяви в ефира на bTV лидерът на „Воля” Веселин Марешки. Предложението дошло от консултанти, уточни той.Според него трябва да се провери дали правителството е оказвало натиск върху кандидатите. Иначе в сделката нямало нищо притеснително.И той смята, че нямам как правителството да не е знаело за продажбата на най-голямото дружество в страната.ой обвини БСП, че се държи неуважително и невъзпитано към купувача като я нарича „Гинка от Пазарджик”.Той потвърди, че депутатите от неговата група са били заплашван от социалистите, че ако подкрепят оставката на Валери Жаблянов като зам.-председател на БСП, те ще поискат оставката на Марешки от същия пост. Заплахата отправил Славчо Велков.", "date": "2018.02.26", "title": "Марешки получил предложение да участва в сделката за ЧЕЗ"}
{"url": "http://www.novinite.bg/articles/157044/Ninova-zayavi-sreshta-s-cheshkiya-poslanik-za-prodajbata-na-ChEZ", "text": "Председателят на БСП Корнелия Нинова заяви среща с посланика на Чешката република Душан Щраух днес, съобщиха от партията.Очаква се срещата да се осъществи до края на седмицата. На нея Нинова ще връчи писмо на посланика до чешкото правителство с въпроси относно продажбата на ЧЕЗ.БСП поиска повече информация за сделката от Чехия, тъй като чешкото правителство стои зад държавната компания ЧЕЗ.Интересува ни по време на посещението на чешкия премиер у нас дали той и Борисов са разговаряли за сделката и поемал ли е нашият министър-председател ангажименти от страна на България и българското правителство, обясни преди ден Нинова. ", "date": "2018.02.26", "title": "Нинова заяви среща с чешкия посланик за продажбата на ЧЕЗ"}
{"url": "http://www.novinite.bg/articles/157048/Borisov-predlaga-AEC-Belene-da-se-izgradi-kato-obsht-balkanski-proekt", "text": "Премиерът Бойко Борисов анонсира предложение за изграждането на АЕЦ \"Белене\" като общ балкански проект с европейско финансиране.Това каза премиерът в Лондон, където участва в Инвестиционен форум за Западните Балкани организиран от Европейската банка за възстановяване и развитие (ЕБВР). В конференцията участват и лидерите от всички страни от региона.Според Борисов всички държави от Балканите могат да се включат и да се търси финансиране от Европейския съюз, пише БГНЕС.„АЕЦ Белене с европейско финансиране, с акционери всички нас, можем да го преговорим”, каза българският премиер.„Хората на Балканите ще ни повярват, когато ни видят с булдозерите, че почваме да строим. Ние сме си дали сметка, че с войни и с доказване кой е по-силен, нищо не е постигнато и сме най-бедните. Затова истински съм щастлив, че сме заедно тук”, заяви още Бойко Борисов.„По-добре да се дадат пари за инфраструктура, за модернизация на Балканите, за хората, които живеят на Балканите, защото бедността довежда до войни. Така че или финансираме и изграждаме едни модерни Балкани, или започваме да се готвим за войни, или ЕС вадим пари и започваме да строим и започваме да се подготвяме за друго”, коментира Бойко Борисов.", "date": "2018.02.26", "title": "Борисов предлага АЕЦ \"Белене\" да се изгради като общ балкански проект"}
{"url": "http://www.novinite.bg/articles/157038/Pochina-aktrisata-Ema-Chembars", "text": "Британската актриса Ема Чембърс, известна с ролите си във филма \"Нотинг хил\" и \"Викарият на Дибли\", почина на 53 години, предаде Асошиейтед прес.Актрисата, популярна във Великобритания най-вече с ролята на Алис Тинкър от телевизионния комедиен сериал \"Викарият на Дибли\", е починала от естествена смърт, съобщи нейният агент Джон Грант. ", "date": "2018.02.26", "title": "Почина актрисата Ема Чембърс"}
{"url": "http://www.novinite.bg/articles/157037/Malki-zakasneniya-na-poletite-Vlakovete-se-dvijat-normalno", "text": "Заради снеговалежите полетите се изпълняват с известно отклонение от разписанието, съобщиха от Летище „София“. От аеропорта призовават пътуващите да предвидят достатъчно време за предвижване до летището, тъй като трафикът е затруднен. Заминаващите пътници трябва да се явяват най-малко два часа преди полета си. Влаковете в страната се движат нормално, въпреки усложнената зимна обстановка. До момента няма участъци, в които да има затруднения. Железопътната инфраструктура е напълно проходима при зимни условия. Аварийните екипи и техника на Национална компания „Железопътна инфраструктура“ разчистват в районите на силен снеговалеж и снегонавявания. Актуална информация за движението на влаковете клиентите на „БДЖ - Пътнически превози” могат да получат от служителите на гишетата „Информация” и билетните каси в съответните железопътни гари, както и на националния информационен телефон 0700 10 200.", "date": "2018.02.26", "title": "Малки закъснения на полетите. Влаковете се движат нормално"}
{"url": "http://www.novinite.bg/articles/157028/Hramat-na-Boji-grob-v-Erusalim-ostava-zatvoren-dnes", "text": "Ерусалимската църква Храма на Божи гроб остава затворен в понеделник в знак на протест срещу израелските данъчни мерки и предложение за закон за собствеността. Рядката стъпка за затваряне на църквата, смятана за най-святото място в християнството, в неделя по обяд е опит за натиск върху израелските власти да се откажат от обявените мерки.Духовниците казаха, че църквата, основно място за поклонение, ще бъде затворена до по-нататъшно предизвестие. Журналист от АФП съобщи, че църквата остава затворена в понеделник сутринта, докато официални представители на църквата заявяват, че не е ясно кога ще бъде отворена отново.Гръцката православна, арменската и римокатолическата деноминации споделят попечителството на църквата. Църквата се смята за най-святото място в християнството, построено там, където християните вярват, че Исус е бил разпнат, погребан и възкресен и е основен обект за поклонниците.Настоятелите са разгневени на опитите на израелските власти в Йерусалим да наложат събирането на данъци върху църковните имоти, които смятат за търговски, като казват, че изключенията се отнасят само за местата за поклонение или за изучаване на религия.Отделно представителите на християнството казват, че законодателството, което се разглежда от правителството на Израел, би позволило църковната собственост да бъде отчуждена.Кметът на Йерусалим Нир Баркат казва, че на града се полагат 650 млн. шекела (152 млн. евро) несъбрани данъци върху църковните имоти. Той подчертава, че Църквата на Божи гроб и всички останали църкви са освободени от данъци, като промените засягат само обекти като \"хотели, зали и за бизнес\", които са собственост на църквите.Според християнското духовенство мярката застрашава способността им да провеждат работата си, която включва не само религиозни, но и социални услуги за нуждаещите се. Отделен законопроект има за цел да облекчи страховете на израелците, които живеят в домове на земи, които преди това са били държани от Гръцката православна църква и които са продадени на частни предприемачи.Законопроектът би позволил определени земи, продавани от Гръцката православна църква - основен собственик на земя в Йерусалим - да бъдат предадени на държавата, която ще компенсира тези, които са я купили от църквата. ", "date": "2018.02.26", "title": "Храмът на Божи гроб в Ерусалим остава затворен днес"}
{"url": "http://www.novinite.bg/articles/157039/Troyanskiyat-prohod-i-patyat-Asenovgrad-Plovdiv-sa-zatvoreni-za-vsichki-avtomobili", "text": "Обилен снеговалеж, силен вятър и навявания затрудниха движението по магистралите в страната. Някои проходи са затворени за движение, затворен за тежкотоварни автомобили е и граничен пункт \"Кулата\". Все пак републиканската пътна мрежа е проходима при зимни условия, уточняват от Агенция пътна инфраструктура. За всички автомобили са затворени Троянският проход, пътят Асеновград - Пловдив.За тежкотоварни автомобили са затворени проходите \"Предела\", \"Пампорово\", \"Рожен\" и \"Превала\" и пътят Батак-Доспат, магистрала \"Тракия\" в посока София след Пазарджик. Разписанието на софийското летище е нарушено, но полетите се изпълняват. Влаковете засега се движат по разписание.", "date": "2018.02.26", "title": "Троянският проход и пътят Асеновград-Пловдив са затворени за всички автомобили"}
{"url": "http://www.novinite.bg/articles/157040/Nad-1800-mashini-chistyat-patishtata-v-stranata", "text": "От Агенция „Пътна инфраструктура” предупредиха, че временно ще се затварят пътища за снегопочистване. Над 1800 машини работят по републиканската пътна мрежа.„Троянският проход е затворен за всички автомобили. Проходите Предел и Омуртаг са затворени за тирове”, заяви Денислав Пейчев, дежурен в Ситуационния център. „За цялата област Смолян всички автомобили трябва да се движат с вериги, а товарните - без ремаркета и полуремаркета”.Пейчев обясни, че заради обилния снеговалеж е нормално снегът да натрупва, въпреки че има машини, които чистят. ", "date": "2018.02.26", "title": "Над 1800 машини чистят пътищата в страната"}
{"url": "http://www.novinite.bg/articles/157047/Nikolaj-Nankov-Nyama-bedstvashti-hora-i-zatvoreni-patishta-za-leki-avtomobili", "text": "Министърът на регионалното развитие и благоустройството Николай Нанков съобщи в началото на дискусия за новото райониране на страната, че София и Софийска област са сред районите с утежнена пътна ситуация, заради интензивните валежи от сняг. В Кърджали и Смолян има над 40 сантиметра сняг. Няма бедстващи хора и затворени пътища за леки автомобили, но такива има за тежкотоварни, каза министърът.Той информира, че на магистрала \"Тракия\" има 8-километрова колона в района на Пазарджишка област, заради катастрофирал тир. Министърът изрази недоволство от почистването в тази област и посочи, че ще има наказани не само почистващи фирми, но и от администрацията. Нанков съобщи, че вече са преодолени проблемите заради обилния сняг от тази сутрин на магистрала \"Люлин\". По останалите магистрали няма затруднения.Над 1700 машини са ангажирани със зимното почистване в страната, каза министърът и призова хората да тръгват на път, подготвени при зимни условия и ако нямат спешни причини, да отложат пътуването. Министърът информира, че по-късно през деня, заедно с пътна полиция, ще се направи актуална оценка на пътната ситуация в страната и в частност със случващото се на магистрала \"Тракия\".Столичният кмет Йорданка Фандъкова, която също участва във форума, съобщи, че над 180 машини почистват столицата, а обстановката продължава да е усложнена заради снега. След 9.00 ч. е възстановена обработката на основни квартални улици. Основната ни задача е осигуряване движението на градския транспорт, каза столичният кмет. Тя информира, че над 1020 човека, по данни на снегопочистващите фирми, разчистват тротоари, подлези и спирки, снегонавяванията обаче продължават и това, по думите на Фандъкова, създава допълнителни трудности.Разчистването на столичните улици ще продължи и през нощта. Кметът на София призова хората да тръгват готови за движение при зимни условия, а при възможност да не се излиза с леки коли. Фандъкова апелира всички собственици на сгради да се погрижат за почистването на тротоарите пред сградите. ", "date": "2018.02.26", "title": "Николай Нанков: Няма бедстващи хора и затворени пътища за леки автомобили"}
{"url": "http://www.novinite.bg/articles/157049/Pernik-pak-ostana-bez-parno", "text": "Перник пак остана без парно отопление. По заповед на кмета на Перник Вяра Церовска са разпуснати учениците от училищата „Св. Св. Кирил и Методий“, „Св. Иван Рилски“, „Христо Смирненски“, „Д-р Петър Берон“ и „Св. Константин Кирил Философ“. „Лично за мен е голям проблем това, че Топлофикация – Перник не изпълнява задълженията си, не само към абонатите, към които е поела ангажимент, но и към общинските училища, детски градини и здравни заведения, коментира Церовска. По-голяма част от тях още през нощта са започнали да осигуряват отопление и има учебни занятия в квартал „Изток“, с изключение в Езиковата гимназия, където има намаляване на часовете“, обясни градоначалникът. Проверката от сутринта на двамата заместник-кметове Севделина Ковачева и Владислав Караилиев показва, че температурата в училищата е между 19-22 градуса, в детските заведение температурата е около 22 градуса. По думите на кмета директорът на Шесто училище Адриана Ольова е заявила, че за нейните ученици утре са осигурени отоплителни уреди и часовете ще протекат нормално. „Ако температурата не се възстанови в училищата и утре няма да бъде учебен ден. Ние следим непрекъснато обстановката“, допълни градоначалникът. Кметът Вяра Церовска припомни, че от нейно име е изпратено писмо до областния управител на Перник и Комисията за енергийно и водно регулиране за отговорността на Топлофикация-Перник и очаква отговор за поетите ангажименти. Пътищата в Перник са проходими при зимни условия, коментира зимната обстановка Церовска. „Основните пътни артерии са почистени. При тези зимни условия градският транспорт не е отказал нито един от маршрутите, към които са поети ангажименти, разбира се, почистването на пътища продължава и в съответствие с обстановката и нуждите на определени места, които непрекъснато изникват“, посочи още Церовска. Заради проблема е пуснат пети котел на ТЕЦ „Република”. При превключването на мощностите от газ на въглища, наложено поради голяма авария, жилищата на перничани отново изстинаха, а това предизвика и поредната вълна от недоволство. Часове след като топлото беше възстановено радиаторите в целия град отново изстинаха. От топлоснабдителната фирма съобщиха, че няма авария. Снощи в централата са били превключени мощностите от газ на въглища и температурата на мрежовата вода, подавана към абонатите е спаднала до 33 градуса. Основната мощност - пети котел, който е на въглища, вече работи и до часове топлото ще се върне по домовете на абонатите, увериха от дружеството. Резервният трети котел е изключен, а по-голямата част от щетите от двата пожара в началото на миналата седмица са възстановени.", "date": "2018.02.26", "title": "Перник пак остана без парно"}
{"url": "http://www.novinite.bg/articles/157032/Polugol-maj-vilnya-v-Studentski-grad-i-nabi-dvama-policai", "text": "Полугол и пиян мъж вилня в Студентски град, като междувременно наби и двама полицаи. Инцидентът е станал в неделя около 17.00 часа, съобщиха от прокуратурата.Мирослав Терзиев се почерпил в заведение \"Бум бар\" в ж.к. „Студентски град“. Около след като пийнал достатъчно, той излязъл гол до кръста по ул. „Акад. Борис Стефанов“ № 1 до тунела, където били разположени търговски обекти.Терзиев започнал да се държи арогантно, отправяйки обидни реплики към продавачите, показвал им неприлични жестове и демонстрирал агресивно поведение. Един от потърпевшите подал сигнал на спешния телефон 112, като около 17.40 часа на място пристигнал полицейски патрул с двама служители от 07 РУ – СДВР.Те разпоредили на Терзиев да спре агресивното си поведение и да предостави документ за самоличност. След като дал личната си карта, той продължил да обижда и псува полицаите, легнал на земята, като ги предизвикал да го арестуват. Когато се изправил, Терзиев нанесъл удар с крак в областта на прасеца на десния крак на единия полицай, след което с крак ритнал другия под коляното и започнал да буйства. Той се съпротивлявал и опитал отново да удари полицаите, докато му поставяли белезници.Терзиев е отведен в 07 РУ - СДВР и задържан за срок до 24 часа по реда на Закона за министерство на вътрешните работи, а по случая е образувано досъдебно производство.В хода на това производство, на Терзиев е повдигнато обвинение по чл. 325, ал. 2, вр. ал. 1 НК - хулиганство, придружено със съпротива срещу орган на власт.Разследването е приключено под ръководството и надзора на Софийска районна прокуратура, като на 26.02.2018 г. е внесен обвинителен акт срещу Терзиев за описаното по-горе деяние.Предстои делото да бъде насрочено за разглеждане в Софийски районен съд.", "date": "2018.02.26", "title": "Полугол мъж вилня в Студентски град и наби двама полицаи"}
{"url": "http://www.novinite.bg/articles/157052/Desetki-naseleni-mesta-sa-bez-tok-zaradi-snegovaleja", "text": "15 населени места в общините Пазарджик, Панагюрище и Септември нямат ток заради аварии, предизвикани от снеговалежите. Навсякъде са изпратени екипи, за да отстранят повредите, увериха от EVN.В пазарджишките села Алеко Константиново, Дебръщица и Црънча токът спрял през нощта и оттогава стотици хора са на тъмно и студено.Скъсан далекопровод е причината за спрелия ток в Пазарджишко. Огромен бор се е стоварил под напора на снега и е паднал върху жиците. Екипите на EVN се борят да отстранят повредата.Заради непочистения път между Пловдив и Стамболийски станаха няколко катастрофи. Автомобил излетя от пътя, двама души са ранени.", "date": "2018.02.26", "title": "Десетки населени места са без ток заради снеговалежа"}
{"url": "http://www.novinite.bg/articles/157024/Nad-polovin-miliard-sa-razhodite-na-NOI-za-bolnichni", "text": "Разходите за болнични само на Националния осигурителен институт, който плаща след третия ден, вече надхвърлят половин млрд. лв., показва предварителният отчет за изпълнението на бюджета на държавното обществено осигуряване за м.г. Сумата се е увеличила с още 12% и през 2017 г. вече е 508.8 млн. лв. Броят на платените обезщетения за временна неработоспособност е 3.161 млн. към края на декември, с над 305 хил. повече спрямо 2016 г. Само преди няколко години броят на болничните листове беше под 2 млн.Отделно от сметката на НОИ са разходите на работодателите, които плащат първите три дни от болничния, и за които няма данни. Според прогнози за настоящата година делът на бизнеса ще бъде около 180 млн. лв., а разходите на НОИ няма да паднат под половин млрд. лв. Миналата есен осигурителният институт предложи да се намали размерът на болничния през първите три дни от 70 на 50% от заплатата, но след яростна съпротива се отказа от идеята. В замяна премиерът Борисов нареди институциите и полицията да направят \"последен опит\" да овладеят измамите с обезщетенията, за да не се разболяват всички в петък и \"айде в Гърция на почивка\". Той на едро оцени щетите за \"над половин милиард\". Повече за тази акция не се чу, мерки така и не бяха предложени.За разлика от възхода при болничните при пенсиите реформата, започнала през 2016 г., вече започва да дава по-видим резултат. Миналата година в пенсия са излезли 97 637 лица, с 9442 лица, или 8.8%, по-малко спрямо 2016 г. Плавното увеличение на възрастта и стажа за пенсия започна през 2016 г., но в първата година промените не дадоха забележим резултат. През 2017 г. обаче намаление има при всички видове пенсии, даже наследствените и инвалидните, пише .При инвалидните пенсии, които са трън в очите на управляващите, за втора година се забелязва положителната тенденция да няма ръст на новите пенсионери. С това обаче добрите новини свършват. В началото на дебатите за реформата в ТЕЛК там статуквото е непоклатимо - инвалидните пенсии поради общо заболяване остават около 30% от всички новоотпуснати лични пенсии. С право на инвалидна пенсия са се сдобили 25 638 българи, едва с 684 души (2.6%) по-малко спрямо 2016 г.", "date": "2018.02.26", "title": "Над половин милиард са разходите на НОИ за болнични"}
{"url": "http://www.novinite.bg/articles/157050/NAP-proveryava-kak-Ginka-kupuva-ChEZ", "text": "Националната агенция за приходите (НАП) е започнала проверка по сделката между ЧЕЗ и \"Инерком\", съобщиха Агенцията пред БНР. От там отказаха да уточнят детайли около самата проверка, докато тя не приключи. Тъй като е данъчно-осигурителна информация, от приходната агенция не коментираха и дали има запори върху сметки или имущество на собственика на \"Инерком\" Гинка Върбакова и съпруга й Славчо Върбаков.През почивните дни премиерът Бойко Борисов е поискал НАП и ДАНС да проверят случая.", "date": "2018.02.26", "title": "НАП проверява как Гинка купува ЧЕЗ"}
{"url": "http://www.novinite.bg/articles/157045/30-mlrd-evro-shte-struvat-transportnite-koridori-na-Zapadnite-Balkani-prognozira-Borisov", "text": "30 милиарда евро ще струват транспортните коридори на Западните Балкани.Това каза премиерът Бойко Борисов на среща на Европейската банка за възстановяване и развитие в Лондон. Срещата е за Западните Балкани и на нея присъстват и премиерите на Косово, Македония, Сърбия, Албания, Босна и Херцеговина и Черна гора.Борисов призова и останалите страни на Балканите \"да си напишат домашното\".Крайно време е да говорим в цифри, в срокове и кое кога ще стане. Мисля, че в следващите 7-8 години можем да задвижим и построим транспортните коридори на Западните Балкани ако сме гъвкави и бързи, коментира Борисов, цитиран от \"Фокус\". По думите му голяма част от тези коридори вече са построени, като даде пример с магистралата Белград-София, която била готова на 90%.По думите му около 5 млрд. евро ще струва изграждането на дигиталната инфраструктура във всяка една от държавите от Западните Балкани.В този регион имат интереси и Русия, и Китай, и Саудитска Арабия, и САЩ, но това си е нашата Европа, подчерта Борисов.Според него е крайно време вече да се говори в цифри и срокове. На 90 процента Белград – София е готова обяви той, готово е и трасето София – Истанбул.България държи най-много на в транспортните коридори 4, 8 и 10. Към момента Европейската банка за възстановяване и развитие е определила сумата от 700 млн. евро, включително и за жп линията София – Скопие, свързването на Западните Балкани с Гърция и прокарването на каспийски газ за Балканите.„Нашите инициативи ще са успешни като подпомагаме борбата с корупцията и капацитета на кадрите, които ще засилят растежа на региона”, каза директорът на Европейската банка за възстановяване и развитие Сума Чакрабарти.", "date": "2018.02.26", "title": "30 млрд. евро ще струват транспортните коридори на Западните Балкани, прогнозира Борисов"}
{"url": "http://www.novinite.bg/articles/157020/Varbakova-Smyanata-na-sobstvenostta-na-ChEZ-nyama-da-promeni-uslugata", "text": "Ако сделката за придобиване на ЧЕЗ бъде възпрепятствана, това ще е нарушаване на инвестиционния интерес, заяви Гинка Върбакова в ексклузивното интервю за NOVA. \"Смяната на собствеността на ЧЕЗ не променя по никакъв начин услугата, която крайният потребител ще получава, нито цената, която ще заплаща\", обеща тя. Бизнесдамата от Пазарджик заяви, че от 20 години е в частния бизнес, а от 10 години се занимава с енергетика, и в частност - с фотоволтаици. „Аз съм едноличният собственик на компаниите. Това се вижда от Търговския регистър”, заяви Върбакова. Гинка Върбакова призна, че компанията, която участва в процедурата, е на 1 година: \"Това е компания, зад която стоят моите компании. Фирмата е създадена специално за сделката. Затова тя няма опит и е с капитал от 50 хиляди лева. Според българското законодателство, тя можеше да е и с 2 лева капитал\". Запитана как банката си гарантира, че обезпечава парите, Гинка Върбакова отвърна: „Практиката е при такъв вид финансиране да бъдат залагани акциите на дружеството, тоест това е напълно позната във финансовите среди практика”. И допълни, че активите на нейните компании се оценяват на около 100 милиона лева.\"Нашето име беше в медиите от една година. И досега никой не ни потърси, за да ни попита кои сме\", каза Върбакова.", "date": "2018.02.26", "title": "Върбакова: Смяната на собствеността на ЧЕЗ няма да промени услугата"}
{"url": "http://www.novinite.bg/articles/157053/Nameriha-ubiti-slovashki-razsledvasht-jurnalist-i-priyatelkata-mu", "text": "Словашки разследващ репортер и неговата приятелка бяха намерени убити в дома им. Двамата били застреляни, а полицията предполага, че нападението е свързано с работата на журналиста, предадоха световните агенции.Труповете на 27-годишния Ян Куцияк и на приятелката му били намерени в неделя вечерта от полицията в дома им в град Велка Маца, източно от столицата Братислава.Полицаите отишли в дома на журналиста след сигнал от притеснени роднини, които нямали връзка с него. Убийството може да е било извършено по всяко време в периода 22-25 февруари. Куцияк е бил застрелян в гърдите, а приятелката му в главата. Предполага се, че убийството е извършено от професионални килъри.Журналистът е работил за електронното издание aktuality.sk. Неговите репортажи са били посветени основно на случаи на данъчни измами. Най-правдоподобната версия, по която работи следствието, е че убийството е свързано с работата му, пише БТА.Ако се окаже, че убийството на журналиста е извършено заради неговите разследвания, това ще бъде небивала атака по свободата на медиите и демокрацията в Словакия\", каза премиерът Роберт Фицо.В последната си статия Куцияк разказа за бизнесмен, заподозрян, че продава на своите собствени компании апартаменти в жилищен комплекс. В статията журналистът подозира, че бизнесменът прави това, най-вероятно за да избегне плащане на данъци. Същият бизнесмен преди година заплашвал Куцияк заради друг негов репортаж. Тогава журналистът се оплакал в полицията.Сега полицията ще разследва всички, които са имали контакти с журналиста и ще предостави защита на неуточнен брой репортери от електронното издание, за което убитият е работел.", "date": "2018.02.26", "title": "Намериха убити словашки разследващ журналист и приятелката му"}
{"url": "http://www.novinite.bg/articles/157021/Zatvaryat-sinya-i-zelena-zona-v-Sofiya-zaradi-snega", "text": "„Синя” и „зелена зона” се затварят заради тежките метрологични условия, съобщават от Столична община. Центърът за градска мобилност  ще почиства с приоритет паркингите пред училища, детски градини и обществени сгради.Системата за есемес паркиране няма да приема съобщенията за плащане, а талоните няма да се проверяват от контрольорите на ЦГМ.  От Столичната община призовават гражданите да се съобразят с тежките зимни условия за деня и да не използват личните си автомобили, ако имат тази възможност.", "date": "2018.02.26", "title": "Затварят „синя” и „зелена зона” в София заради снега"}
{"url": "http://www.novinite.bg/articles/157041/Snyag-zatrupa-Rim-za-parvi-pat-ot-2012-godina", "text": "Първи сняг от няколко години падна в Рим и предизвика затваряне на Колизея и училищата.Най-известният паметник на Рим и всички училища в града бяха затворени, след като падна първият сняг от 2012 г., предаде ДПА.Колизеят - най-посещаваният туристически обект в Италия, беше затворен наред с намиращия се наблизо Римски форум и Палатинския хълм, а властите призоваха хората да не излизат от домовете си, ако не се налага. В резултат улиците бяха необичайно тихи, а хората снимаха необикновената метеорологична обстановка. ", "date": "2018.02.26", "title": "Сняг затрупа Рим за първи път от 2012 година"}
