{"url": "https://www.novinite.bg/articles/176974/Lilyana-Pavlova-Cirkat-na-kongresa-na-BSP-e-mnogo-stranno-neshto", "text": "Вярвам, че в една държава - и лично аз, и като цяло ГЕРБ, всяка политическа система, тя е като човешкото тяло, трябва да има стабилно дясно и стабилно ляво, като десния и левия крак. И на държавата й трябва да е стъпила на здрав ляв крак, какъвто няма, както виждаме от случилото се в днешния ден. Така Лиляна Павлова от ГЕРБ коментира днешния 49-ти конгрес на БСП, на който лидерът Нинова оттегли оставката си. \"Много ми е трудно да съм анализатор, присохог на г-жа Нинова - този цирк, пародия, това, което видяхме днес, е изключително странно, бих го нарекла. Това си е вътрешнопартиен проблем на БСП и не мисля, че трябва да им се бъркаме. Те сами се потапят. Но тъй като в тази държава трябва да имаме нормалност в политическия живот, не може да не ни тревожи, защото касае всички нас, участниците в политическия живот. Този политически водевил там, това, което се случи днес - не е изненадващо, цяла седмица се подгряваше, но и се търсеше как да се излезе от ситуацията: подавам оставка, но оставам, и т. н....\", добави Лиляна Павлова. За раздорите в малката коалиция Обединени патриоти, Лиляна Павлова отбеляза: \"Патриотите, в случая ВМРО, получиха много сериозен резултат на евроизборите. Смятам, че вътре в коалицията нямаме причина да я разваляме. Винаги в едно семейство има скандали, има препирни, винаги има разправии. Доброто, което се случва, е много повече от проблемите. Това е моето усещане, те са нашите коалиционни партньори, ние сме готови за диалог\".Вярвам, че в една държава - и лично аз, и като цяло ГЕРБ, всяка политическа система, тя е като човешкото тяло, трябва да има стабилно дясно и стабилно ляво, като десния и левия крак. И на държавата й трябва да е стъпила на здрав ляв крак, какъвто няма, както виждаме от случилото се в днешния ден. Така Лиляна Павлова от ГЕРБ коментира днешния 49-ти конгрес на БСП, на който лидерът Нинова оттегли оставката си. \"Много ми е трудно да съм анализатор, присохог на г-жа Нинова - този цирк, пародия, това, което видяхме днес, е изключително странно, бих го нарекла. Това си е вътрешнопартиен проблем на БСП и не мисля, че трябва да им се бъркаме. Те сами се потапят. Но тъй като в тази държава трябва да имаме нормалност в политическия живот, не може да не ни тревожи, защото касае всички нас, участниците в политическия живот. Този политически водевил там, това, което се случи днес - не е изненадващо, цяла седмица се подгряваше, но и се търсеше как да се излезе от ситуацията: подавам оставка, но оставам, и т. н....\", добави Лиляна Павлова. За раздорите в малката коалиция Обединени патриоти, Лиляна Павлова отбеляза: \"Патриотите, в случая ВМРО, получиха много сериозен резултат на евроизборите. Смятам, че вътре в коалицията нямаме причина да я разваляме. Винаги в едно семейство има скандали, има препирни, винаги има разправии. Доброто, което се случва, е много повече от проблемите. Това е моето усещане, те са нашите коалиционни партньори, ние сме готови за диалог\". ", "date": "2019.06.16", "title": "Лиляна Павлова: Циркът на конгреса на БСП е много странно нещо"}
{"url": "https://www.novinite.bg/articles/176957/2-kucheta-Kane-Korso-razkasaha-anglijski-seter", "text": "2 кучета Кане Корсо, ползвани като охрана в къпалнята “Мария Луиза” в София, разкъсаха английски сетер, предаде \"Канал 3\".Четириногото влязло през дупка в оградата на 4 юни. Собствениците дори чували как огромните кучета давят любимеца им. Опитали да влязат, но охраната им казала, че няма как да стане. Категорично отхвърлили възможността животните да са нападнали кучето им. Едва на следващия ден стопаните успели да влязат и видели любимеца си с прегризано гърло. Според кучкари още 2 бездомни четириноги изчезнали след появата на огромните кучета, известни като породата на италианската мафия. Хората събират подписка, за да ги изгонят от къпалнята. Те дори спрели да разхождат любимците си в района.След подаден сигнал от общината ходили на проверка 3 пъти. Те обаче не открили кучетата, затова предполагат, че са на някого от гардовете и ходят само когато той е на смяна.Преди седмица 5 кучета от същата порода, разкъсаха до смърт 39-годишен мъж в с. Владо Тричков. Собственикът им е в ареста.", "date": "2019.06.16", "title": "2 кучета Кане Корсо разкъсаха английски сетер"}
{"url": "https://www.novinite.bg/articles/176970/Provokaciya-v-Bosilegrad-sled-protestite-za-chista-okolna-sreda-v-rajona", "text": "Билборд \"Пазете природата\" върху сградата на културноинформациониня център на съанродниците ни в Босилеград е бил свален и скъсан през нощта срещу събота, съобщи за БНР директорът на центъра Иван Николов. Билбордът е изработен по идея на ученици от Гимназията в Босилеград в рамките на проекта под название „Предприятие за екологично самосъзнание“, подкрепен от тукашното  сдружение „ГЛАС“.Полицията в Босилеград е била уведомена и вече работи по инцидента,  направен е оглед на мястото. Според коментари посегателството е реакция на оргинизираните преди месеци протести в Босилеград срещу замърсяванията на реките и  въздуха в района от работата на мина за олово-цинкова руда \"Калиманица\". Деянието е умишлено, счита директорът на културния център \"Босилеград\" Иван Николов.", "date": "2019.06.16", "title": "Провокация в Босилеград след протестите за чиста околна среда в района"}
{"url": "https://www.novinite.bg/articles/176973/Chetiri-lapi-otchita-znachitelen-rast-na-dareniyata", "text": "Значителен ръст на даренията отчита българският офис на международната неправителствена организация за защита на животните \"Четири лапи\". Това съобщи Явор Гечев от фондацията в интервю за \"Хоризонт\". Според него има, макар и малък, положителен напредък в работата на институциите по отношение престъпленията спрямо животните. Той подчерта, че голяма част от зоопарковете у нас не са лицензирани:\"Една голяма част от зоопарковете в страната не са лицензирани, но поради тромавата и неясна система на регистрация, те са в един висящ стоеж. А има желание от страна на Министерството на околната среда и водите това нещо да се промени и да бъде прецизирана процедурата за лицензиране на зоопарковете, за да се излезе от тази каша. Големи проблеми има в зоопарковете в Разград, Хасково, Благоевград\".", "date": "2019.06.16", "title": "\"Четири лапи\" отчита значителен ръст на даренията"}
{"url": "https://www.novinite.bg/articles/176972/Otbelyazvame-Mejdunarodniya-den-na-bashtata", "text": "Днес е Международният ден на бащата. Празникът се отбелязва на много места по света. На днешната дата татковците могат да очакват поздравителна картичка или подарък.В София на посетителите е предоставена техника от пожарната и полицията. Тя събуди голям интерес, особено сред малчуганите. Децата споделиха, че искат да станат полицаи когато пораснат. Днешния ден е повод те да се почувстват поне за малко като част от органите на реда.Сред останалите атракции са полицейските кучета. Те помагат да охраняват различни събития и да надушват следи, както и да хапят при заповед.През 1966 г. американският президент Линдън Джонсън решава празникът да се отбелязва през третата неделя на юни, а през 1972 г. Ричърд Никсън обявява празника за национален.Най-популярният подарък за Деня на бащата е вратовръзката.", "date": "2019.06.16", "title": "Отбелязваме Международния ден на бащата"}
{"url": "https://www.novinite.bg/articles/176960/Dneven-horoskop-za-nedelya", "text": "Всички около вас се занимават със собствените си задачи и проблеми. Защо и вие не направите същото? Малко егоизъм няма да ви навреди, напротив много ще ви помогне.Днес имате нужда да поговорите с някой близък, без значение дали е приятел или член на семейството ви. Този човек ще ви помогне да подредите мислите си и ще ви накара да се чувствате добре.", "date": "2019.06.16", "title": "Дневен хороскоп за неделя"}
{"url": "https://www.novinite.bg/articles/176971/Boris-Djonsan-ostava-favorit-za-myastoto-na-Mej", "text": "\r\nВъв Великобритания проучвания на общественото мнение показват, че Борис Джонсън е явен фаворит за лидер на торите не само в парламента, но и сред гласоподавателите, предаде БНР. Естър Маквей – една от отпадналите кандидати в битката за лидер на торите – заяви, че подкрепя Борис Джонсън в продължаващата надпревара.\r\nЕстър Маквей, която отпадна в първия кръг на надпреватата, обяви подкрепата си за Борис Джонсън. Това предполага, че депутатите гласували миналата седмица за нея ще подкрепят Борис Джонсън на втория кръг във вторник, но това не е задължително, тъй като зависи от самите депутати. \r\nТази вечер по Канал 4 кандидатите ще имат дебат, но Борис Джонсън отказа участие. Бившият външен министър обаче се съгласи да участва в дебата по БиБиСи във вторник вечер. \r\nМеждувременно две анкети – на „Таймс“ и „Сън“ – показват, че Борис Джонсън е далеч по-популярен сред гласоподавателите, отколкото който и да било друг от кандидатите. „Обзървър“ пише обаче днес, че висши членове на Консервативната партия са заявили, че опитите на Борис Джонсън да задоволи твърдолинейните брекзитиъри ще тласне партията към „пагубни общи избори“ след нялокло месеца.\r\n \r\n", "date": "2019.06.16", "title": "Борис Джонсън остава фаворит за мястото на Мей"}
{"url": "https://www.novinite.bg/articles/176963/Borisov-se-sreshtna-s-ministara-na-vanshnite-raboti-na-OAE", "text": "Премиерът Борисов се срещна с министъра на външните работи и международното сътрудничество на ОАЕ шейх Абдула бин Зайед бин Султан Ал Нахаян, предаде пресцентърът на МС.След като активизирахме отношенията между България и Обединените арабски емирства, е важно да запазим тази динамика и да продължим да развиваме ползотворно сътрудничество.Това заяви министър-председателят Бойко Борисов по време на срещата си в Министерския съвет с министъра на външните работи и международното сътрудничество на ОАЕ шейх Абдула бин Зайед бин Султан Ал Нахаян.Премиерът Борисов определи като добра стъпка работата на посолство на ОАЕ в София, което предстои да бъде открито официално по-късно днес. Министър-председателят изтъкна, че това създава допълнителни условия за улесняване на двустранния диалог и търговско-икономическото сътрудничество. Според премиера Борисов динамичното развитие на българо-емиратските отношения през последните години се дължи не само на добрата политическа воля за това, но и на важната регионална роля и значение на всяка от страните и на общия стремеж към сътрудничество в широк спектър от области. Само за шест месеца, от октомври 2018 до март 2019, са проведени редица посещения, като най-значимото събитие беше официално посещение на министър-председателя Борисов в ОАЕ, което е и първата двустранна визита на най-високо правителствено ниво.По време на срещата в Министерския съвет премиерът Бойко Борисов отбеляза също, че Обединените арабски емирства са важен и перспективен външнотърговски партньор на България сред страните от района на Залива. Министър-председателят посочи предимствата на страната ни като инвестиционна дестинация и потенциала на ОАЕ да диверсифицира инвестиционния си портфейл у нас. Според премиера Борисов ще бъде от взаимен интерес, ако се предприемат повече конкретни стъпки в сферата на икономическото сътрудничество, увеличаването на стокообмена, взаимодействието в области като информационните технологии, селско стопанство, туризъм, транспорт, сигурност и енергетика.Премиерът Борисов изтъкна също възможността да бъде проведена и първа сесия на Смесената икономическа комисия. Министър-председателят Бойко Борисов отправи поздравления към ОАЕ за домакинството на EXPO 2020 в Дубай и благодари за поканата България да участва във форума. Премиерът добави, че страната ни работи активно за подготовка на българското участие и изрази увереност, че събитието ще донесе икономически ползи.", "date": "2019.06.16", "title": "Борисов се срещна с министъра на външните работи на ОАЕ"}
{"url": "https://www.novinite.bg/articles/176967/Samolet-izleze-ot-pistata-na-letishte-v-SASht", "text": "Инцидент с пътнически самолет затвори международното летище в американския град Нюарк. Машината излязла от пистата при приземяване.Няма загинали и тежко ранени. Няколко души са пострадали леко и са получили помощ на място, предаде Нова Телевизия.На борда на самолета е имало 166 пътници.Според спасителните екипи на летището първите индикации са, че при кацането са се спукали гуми от лявата страна на самолета. Машината завила рязко наляво и излязла от пистата.Самолетът трябваше да бъде изтеглен, което затвори летището за няколко часа.", "date": "2019.06.16", "title": "Самолет излезе от пистата на летище в САЩ"}
{"url": "https://www.novinite.bg/articles/176958/Kongresat-na-BSP-reshava-za-Korneliya-Ninova", "text": "На конгрес днес социалистите трябва да решат кой и как ще управлява партията следващите месеци, след като Корнелия Нинова подаде оставка. До лидерската криза в БСП се стигна след загубата на евроизборите, когато лидерът ѝ се оттегли.Конгресът трябва да реши дали да избере председател до февруари, когато чрез пряк вот за новия лидер да гласува цялата партия, или един от заместниците на Нинова да я замества временно, докато се уточнят правилата за избор.Нинова вече даде заявка, че ще се яви като кандидат за председател на партията.Вътрешната опозиция в партията се надява да поеме управлението. Официално кандидат за лидерския пост е Красимир Янков.Очаква се да се кандидатира и Валери Жаблянов, който е фаворитът на вътрешната опозиция.  До миналата година той беше зам.-председател на Народното събрание, но беше отстранен от поста.Още няколко имена за евентуален председател на партията се спрягат в червените редици. Сред тях са Костадин Паскалев и Дора Янкова, съобщава БТВ.", "date": "2019.06.16", "title": "Конгресът на БСП решава за Корнелия Нинова"}
{"url": "https://www.novinite.bg/articles/176966/Rumen-Radev-prisastva-na-yubilejnoto-tarjestvo-na-hrama-Sveta-Troica-v-s-Trud", "text": "Президентът Румен Радев присъства на празнична света литургия, отслужена от митрополит Николай, в пловдивското село Труд за юбилейното тържество по повод 150 години от построяването на храма \"Света Троица\".На празника президентът отбеляза, че за българския народ сигурният брод към автентичните ценности, към нашата съкровена национална идентичност, винаги е съществувал и това е било вярата. Това са българските храмове и вярата в тях. Убеден съм, че подкрепата на Българската православна църква и грижата за духовния мир и благоденствието на вярващите има своите дълбоки традиции, но има и своето изражение и днес. Президентът е убеден, че в лицето на митрополит Николай тази подкрепа, основана на духовното водачество и мъдростта на нашата църква, тази подкрепа става по-силна с времето. Защото отстояването на нашата вяра, на нашите изконни български добродетели иска не само смирение, тя иска смелост и духовна сила, посочи държавният глава.Пред журналисти Румен Радев коментира провеждащия се конгрес на БСП и оттеглената оставка на лидера Корнелия Нинова. По думите му г-жа Нинова се е доказала като човек, който знае какво прави и носи отговорност за своите постъпки. Президентът посочи, че от този конгрес очаква България да има единна сплотена политическа опозиция.", "date": "2019.06.16", "title": "Румен Радев присъства на юбилейното тържество на храма \"Света Троица\" в с. Труд"}
{"url": "https://www.novinite.bg/articles/176964/Turizmat-v-Shri-Lanka-se-vazrajda-sled-atentatite", "text": "Потърпевшата туристическа индустрия в Шри Ланка се опитва да привлече посетителите обратно на своите плажове, които бяха изоставени след смъртоносните бомбени атаки на Великден. Същевременно собствениците на хотели свиват цените и предлагат промоции на ключови пазари като Русия, предава Investor.bg.Туризмът, който носи около 5% от брутния вътрешен продукт на Шри Ланка, намаля, след като ислямисти на 21 април бомбардираха луксозни хотели и храмове, убивайки 250 души, включително 40 чужденци.Великобритания, Индия и Съединените щати са сред страните, които издадоха туристически предупреждения за Шри Ланка, остров, известен със своите плажове, антични будистки храмове и красиви хълмове, който Lonely Planet избра за топ дестинация за 2019 г.Тези предупреждения доведоха до вълна от анулирани нощувки и спад на резервациите точно по време на старта на доминирания от мусони сезон.За да стане отново атрактивна туристическа дестинация, Шри Ланка домакинства международни спортни събития и въведе изискване за минимален брой хотелски нощувки. Държавната авиокомпания SriLankan Airlines предлага специални оферти и промоции заедно с правителството.Някои хотели се отказват от таксите за еднодневните пътувания, а на групите се предлага безплатен превоз от и до летището.", "date": "2019.06.16", "title": "Туризмът в Шри Ланка се възражда след атентатите"}
{"url": "https://www.novinite.bg/articles/176969/Maya-Manolova-ne-iska-BSP-da-ya-izdiga-za-kandidat-kmet-na-Sofiya", "text": "Протестите на медицинските специалисти са абсолютно справедливи и са протести не само за по-добри условия на труд и достойно възнаграждение, но техните искания са за промени, за реформа в здравната система, което е важно за всички нас като пациенти. Този справедлив протест трябва да бъде подкрепен от всеки честен български гражданин, защото това е протест и за неговите права, за правото на достъпно, качествено, своевременно здравеопазване.\r\nТова каза за БНР омбудсманът Мая Манолова и допълни: \r\n„Налице е пълен отказ на министъра да решава проблемите в здравната система, да изпълнява поетите ангажименти и да прави реформи“.\r\nВ предаването „Неделя 150“ тя припомни поетите от министър Ананиев ангажименти към медиците и заключи:\r\n„Резонен е въпросът: „Кога за министъра ще настъпят датите 25 април, 10 май и 1 юни и не е ли вече крайно време обещанията преди избори, защото всичко това се случваше преди евроизборите, да се изпълняват след това“.\r\nОмбудсманът призна, че на моменти се чувства безсилна и обезкуражена в опитите си да накара институциите да си свършват работата:\r\n„Хората имат огромни очаквания, че подкрепата, която им давам, ще даде своите резултати. Продължавам да се натъквам на откровени безобразия, които се отнасят до основни човешки права. В случая с медицинските специалисти, особено ме взривява опитът на силните да мачкат слабите, опитът да бъдат потушени протестите, да бъдат наказани хора за това, че протестират…Тези протести вече се превърнаха в протести за човешки права. Те са показател за това какво е състоянието на демокрацията в България днес“.\r\nОмбудсманаът поиска отговор по Закона за достъп до информация какви са основанията на енергоразпределителните дружества и топлофикациите да искат увеличение на цената от 1 юли. Тя коментира, че това се е наложило поради „абсурдното обстоятелство, че числата в исканията на енергийните дружества просто са заличени“. Тя уточни, че са не били заличени числата на топлофикациите.\r\nНяма аргументи защо се налага увеличаване цената на парното, предвид че природния газ е на исторически ниски цени, каза Манолова. Тя очаква да получи информацията „буквално тези дни, защото в противен случай ще влезем в съдебна сага“ и припомни, че вече е осъдила „Топлофикация“ заради стойността на юрисконсултските възнаграждения.\r\nПо темата с намаляването на партийните субсидии, Манолова е категорична, че „ решението на суверена е ясно“, но сега трябва „да се обсъдят и други алтернативни форми за подкрепа на партиите“ :\r\n„Би следвало, ако бъде намалена така партийната субсидия, политическите партии да имат безплатен достъп до обществените медии. Би следвало да има целево финансиране за разяснителни кампании - как се гласува преференциално, как се гласува с машини“.\r\nСпоред Манолова 13.23 лв. на глас „наистина е скандално много“ на фона на бедността и безпаричието у нас.\r\nМанолова коментира и твърденията, че от БСП ще я помолят да се кандидатира за кмет на София. Тя се пошегува, че винаги името ѝ се спряга, когато в някакъв сектор има криза:\r\n„Не са ме питали само за Българския футболен съюз, но ако започнат да ми звънят спортните репортери ... Аз съм открит човек, прям. В момента, в който преценя, че инструментариума, с който разполагам като омбудсман, не ми позволява адекватно да адвокатствам на българските граждани, че не съм ефективна в моята защита, със сигурност ще предприема други стъпки. Може и да кандидатствам за други позиции, но с ясната цел да бъда полезна и да работя за българските граждани. В този ред на мисли, партийно издигане и кандидатиране ми изглеждат абсолютно неприемливи, тъй като аз работя за българските граждани. Освен това съм сигурна, че каквото и да правя, след като ми изтече мандата, то ще бъде свързано с правата на гражданите“.\r\n\"Ако преценя, че някоя публична позиция ще ми даде възможност да съм по-полезна и по-ефективна, може би ще взема такова решение, но тогава със сигурност ще го направя публично. В момента имам достатъчно ангажименти като омбудсман. Това, което ме тревожи, са много бавните стъпки, с които моите каузи се придвижват. Ще дам пример с медицинските сестри, със законопроекта за банките, с каузата ми за правила при фирмите за бързи кредити…\"\r\nМанолова е категорична, че не би се кандидатирала от името на партия:\r\n„Това, че се прокрадва от различни партии, че биха ме подкрепили, биха ме номинирали, благодаря, но решенията ги вземам аз. Със сигурност, давайки цялата си енергия да съм адвокат на гражданите, няма как да се обвържа с партия…. Не съм чула да има кандидати, обявили се, за кмет на София, а мен ме питат вече повече от една година“.\r\n \r\n", "date": "2019.06.16", "title": "Мая Манолова не иска БСП да я издига за кандидат-кмет на София"}
{"url": "https://www.novinite.bg/articles/176968/Do-kraya-na-lyatoto-moje-da-vidim-Yupiter-i-yarkite-mu-luni", "text": "В неделния ден астрономическата обсерватория на връх Рожен отваря врати за всички любопитни да надникнат в Космоса. През летния сезон най-видими на нощния хоризонт са планетите гиганти Сатурн и Юпитер.За да видим небесното шоу в пълния му блясък, трябва да търсим отдалечено място от градските светлини и ясно небе, което през юни се намира трудно. Спектакълът обикновено започва след залез слънце, а на връх Рожен в Родопите той е ослепителен. Има доста приложения за всички мобилни платформи, с помощта на които лесно можем да се ориентираме къде реално е Юпитер. В най-близката си точка до Земята планетата е само на 600 милиона километра от нас.\"След залеза на слънцето, Юпитер се появява на югоизточния хоризонт. Час и половина по-късно излиза и Сатурн\", обясни пред камерата на \"Събуди се\" по Нова Телевизия. Никола Петров от \"РАО Рожен\".Радиусът на този великан е 11 пъти по-голям от земния. Гравитацията му е най-силната в Слънчевата система и ако тук човек тежи 100 килограма, на Юпитер теглото му ще е 240. Този негостоприемен свят обаче е нашият спасител от опасните астероиди.\"Юпитер ги привлича, отклонява, дори падат на самата планета. И по този начин се намалява вероятността от удар с планетата Земя\", обясни Петров.В атмосферата на разноцветния гигант се вихрят урагани, спрямо които тези на Земята просто бледнеят. Огромното червено петно на планетата е мощна буря с диаметър, колкото Земята. Вихърът се върти със скрост над 400 км/ч безспирно вече стотици години. В детайли е документиран от сондата “Джуно”.\"Джуно е може би най-амбициозната мисия на НАСА. Със своите уреди ни помогна с отговорите на много научни въпроси\", заяви ръководителят на проекта Рик Найбакен.", "date": "2019.06.16", "title": "До края на лятото може да видим Юпитер и ярките му луни"}
{"url": "https://www.novinite.bg/articles/176959/Sobstvenicite-na-32-kashti-za-gosti-shte-vrashtat-na-darjavata-10-mlnleva", "text": "Проверките по къщите за гости, финансирани с европейски средства, които стартираха в началото на месеца и ще продължат до края му, установиха нарушения в 32 от досега посетените обекти, предаде Нова тв.Собствениците на 32 къщи ще трябва да върнат на държавата 10 милиона лева, са констатирали до момента съвместните екипи от експерти от земеделското министерство и ДФ \"Земеделие\".В събота са били инспектирани вили в \"Цигов чарк” и Велинград.Посещението на инспекторите в курортния комплекс \"Цигов чарк” е било след сигнал, че служителка на ДФ \"Земеделие” е кума на дъщерята на собственичката и е съдействала фамилията да спечели проекта, за който финансирането по програмата \"Развитие на селските райони\" възлиза на повече от 234 000 лева.Собственичката Мария Радиловска категорично е отрекла, че дъщеря й е свързана с бизнеса.Установено е, че въпросната служителка е назначена във Фонд \"Земеделие” в деня, в който проектът е платен. На място било констатирано, че къщата извършва туристическа дейност – приела е посетители от над 45 държави.Пак по сигнал проверяващите се появили в къща във Велинград. \"Близки до или свързани лица, близки до кмета на община Велинград, са собственици на тази къща за гости, която, според сигнала, не функционира по предназначение”, твърди пред камерата Калоян Костадинов, зам.-изпълнителен директор на ДФ \"Земеделие\".Служители в обекта, както и самият кмет Костадин Коев, отричат да има такава връзка. Коев казва, че тя е собственост на негов приятел. Но дори и в почивния ден в къщата няма туристи, поне докато проверяващите са там. Става ясно, че част от помещенията не са ползвани, а цените са в пъти завишени.Според зам.-шефа на ДФ \"Земеделие\" Костадинов собствениците ще понесат санкция евентуално заради това, че не си изпълняват бизнес плана, който е заложен при кандидатстването по проекта. Над 60 сигнала за неправомерно получени европейски средства са постъпили досега във фонда.Проверките в къщите за гости ще продължат до края на месеца, те обхващат 280 обекта.", "date": "2019.06.16", "title": "Собствениците на 32 къщи за гости ще връщат на държавата 10 млн.лева"}
{"url": "https://www.novinite.bg/articles/176962/Shefat-na-ABRO-Piratstvoto-nosi-vreda-za-televiziite-sadarjanieto-i-haznata", "text": "Кабелното пиратство носи вреда за телевизиите и съдържанието, което достига до зрителите. С подобни незаконни дейности се ощетява и държавният бюджет заради укритите приходи и неплатените данъци. Това каза в ефира на предаването „Събуди се” по Нова телевизия Анна Танова, изпълнителен директор на Асоциацията на българските радио- и телевизионни оператори (АБРО).Коментарът й бе по повод мащабната акция на българските служби и Европол срещу кабелното пиратство, провела се редица градове преди дни. „Ние от години алармираме за този проблем. В България има поне две форми на т.нар. кабелно пиратство. Има оператори, които изобщо не обявяват съществуването си, такива, които разпространяват телевизионни програми без уредени авторски права и такива, които не декларират реалния брой на абонатите си”, поясни Танова. Тя категорично отрече обвиненията на засегнатите от акцията оператори, които твърдят, че се цели унищожаване на малкия и среден бизнес. „Ние нямаме интерес от такова нещо”, заяви Танова.", "date": "2019.06.16", "title": "Шефът на АБРО: Пиратството носи вреда за телевизиите, съдържанието и хазната"}
{"url": "https://www.novinite.bg/articles/176961/Ninova-ottegli-ostavkata-si-zalata-ya-aplodira-burno", "text": "Лидерът на БСП Корнелия Нинова оттегли оставката си на заседанието на 49-я й конгрес.Залата избухна в аплодисменти.Няма да внеса оставката си на 49-тия конгрес, обяви Корнелия Нинова.  На прага сме на криза с неизвестен край. Поводът за нея съм аз. Подаването на оставката ми е осъзнато и премислено решение. Моята представа за морал и достойнство в политиката не ми позволи да се крия зад колективна отговорност“, каза водачът на БСП.\"Стига! Измъчихме хората си. Направих равносметка и реших да отстъпя. Нека партията избере по-добрия и да работим заедно за общия успех\".Корнелия Нинова разкри, че са започнали атаки срещу нея и семейството ѝ.\"Отворих кутията на Пандора. За две седмици видях как всички пороци на Прехода, на бизнес интереси, на подмяна, на натиска и парите, срещу които се борим в държавата, мощно нахлуха в БСП\", заяви Корнелия Нинова. Политически и икономически лобита правели опит за смяна на председател на БСП и овладяване на партията. Тя се обърна към тях: \"Наиграхте се, затворете си портфейлите, господа. БСП не е стока, не се продава, тя е кауза. Зад нея стоим стотици хиляди, които не се търгуваме\".\"Не съм умряла. Не се оттеглям от ръководството\", обяви изненадващо Нинова.Тя допусна, че това ще ѝ струва много. Въпреки това нямало да предаде партията преди местните избори.\"Още не сте се произнесли, но другари се самоиздигат за председатели вече. Други вече без да са издигнати се считат за такива и раздават кабинети на \"Позитано\", коментира Нинова.\"Трети ме пратиха в миналото и даже приживе ми отредиха място в историята\", посочи Корнелия Нинова.\"Другари, които тези дни се събирате по ресторанти, кабинети, бизнес офиси и се сговаряхте, карахте как да разделите наследството след Корнелия Нинова да ви кажа: още не съм умряла и наследството ми не е открито. Чакайте, не бързайте, ще имате възможност, но не сега, не веднага и не тук на този конгрес\", подчерта Нинова. И заяви: \"Предпазвам партията от хаос в навечерието на местните избори!\"Ако се ръководех от егото си, пред вас щеше да стои председател на Народното събрание, каза още Нинова. Аз имам много трески за дялане. Не познавам задна скорост, липсва ми гъвкавост. Като танк съм, както каза Стефан Данаилов, но никога не съм пренебрегнала колективните органи на партията.Точка първа от дневния ред - констатиране на оставката ми, се оттегля, защото няма такава, каза Корнелия Нинова.Залата избухна в аплодисменти. Делегатите станаха на крака с изключение на малка група от вътрешната опозизия, която запази мълчание.Корнелия Нинова пое отговорността за загубата на европейските избори и подаде оставка на заседание на Националния съвет на БСП на 28 май 2019 г.", "date": "2019.06.16", "title": "Нинова оттегли оставката си, залата я аплодира бурно"}
{"url": "https://www.novinite.bg/articles/176965/Miroslav-Najdenov-Da-se-proveryat-i-konsultantite-po-proektite-na-kashtite-za-gosti", "text": "Трябва да се направи проверка и на консултантите по проектите на къщите за гости, финансирани с европейски средства. Това каза в предаването \"Тази неделя\" по БТВ бившият земеделски министър Мирослав Найденов.По думите му служители на Държавен фонд „Земеделие” (ДФЗ) са ползвани като консултанти във фирмите, които осъществяват услуги за кандидатстване по европейски програми.„За програмата „Развитие на селските райони” са предназначени 2,5 млрд. евро за 7-годишен период, а 5 млрд. лв. за директни плащания – общо 7,5 млрд. лв. Това е повече от ресурса на някои от банките в България”, коментира бившият земеделски министър.Относно къщата на тъщата на отстранения за трети път от ДФЗ Янаки Червеняков той каза: \"Това е показателен пример за един от пороците на тази система, абсолютно недопустимо е. Тук категорично е констатиран конфликт на  интереси и аз смятам, че може би това е повода да бъде уволнен”.Според него случаят с къщата за тъщата на Червеняков не е изолиран.", "date": "2019.06.16", "title": "Мирослав Найденов: Да се проверят и консултантите по проектите на къщите за гости"}
{"url": "https://www.novinite.bg/articles/176955/Jejka-nedelya-na-mesta-s-prevalyavaniya", "text": "Днес ще бъде предимно слънчево и горещо, но около и след обяд на много места в страната ще се развива купеста и купесто-дъждовна облачност.Ще има краткотрайни валежи и гръмотевици. Не са изключени и градушки. Ще духа слаб, в източните райони до умерен североизточен вятър. Максимални температури между 29 и 34 градуса, в София около 29 градуса.Над Черноморието ще бъде слънчево, след обяд с купеста облачност, но само на отделни места ще превали и прегърми. Ще духа до умерен североизточен вятър. Максимални температури на въздуха: 27-29 градуса. Температурата на морската вода е 23-25 градуса, само на север от нос Калиакра е около 21 градуса. Вълнението на морето ще бъде 2-3 бала.Над планините ще около и след обяд ще се развива купеста и купесто-дъждовна облачност и ще има краткотрайни валежи с гръмотевици. Ще духа до умерен североизточен вятър. Максимална температура на височина 1200 метра около 23 гладуса, на 2000 метра - около 16 градуса.През следващите два дни температурите ще останат по-високи от обичайните за периода. В понеделник преобладаващите максимални ще бъдат между 30 и 35 градуса; във вторник съвсем слабо ще се понижат. Ще преобладава слънчево време, но с развитие на купеста и купесто-дъждовна облачност в следобедните часове. На места ще има и краткотрайни валежи, придружени и с гръмотевици. Малко по-интензивни ще бъдат явленията на места в Западна и Северна България. В югоизточната част от страната вероятността за валежи е малка.", "date": "2019.06.16", "title": "Жежка неделя, на места с превалявания"}
{"url": "https://www.novinite.bg/articles/176956/Dnes-e-Petdesetnica-edin-ot-naj-golemite-pravoslavni-praznici", "text": "Днес е Петдесетница - един от най-големите православни празници. Той се отбелязва на 50-ия ден след Великден - винаги в неделя.На Петдесетница се празнува рожденият ден на Христовата църква. На този ден Исус Христос основава църквата си на земята чрез пращането на Светия Дух.Според библейското предание на 50-ия ден след Пасха в Йерусалим било пълно с поклонници, дошли за големия юдейски празник, посветен на Божието законодателство на планината Синай. Дванайсетте Христови апостоли и Божията майка били събрани на молитва в къщата, където преди 50 дни вечеряли преди Пасха заедно с Христос. Внезапно се чул шум, сякаш задухал силен вятър и изпълнил цялата къща, а над главата над всеки от молещите се явили пламъци, приличащи на огнени езици.Апостолите се изпълнили със Светия Дух и започнали да славят Бога на всички езици, които дотогава не знаели.Пламъците били видимият знак за въздействието на Светия Дух върху Христовите ученици, на които била дадена силата да проповядват Христовото учение на всички народи. Така били поставени основите на Църквата, затова и празникът Петдесетница се смята за неин рожден ден.В Патриаршеската катедрала \"Св. Александър Невски\" ще бъде отслужена архиерейска света литургия по повод празника. Началният ѝ час е 9.30 ч.", "date": "2019.06.16", "title": "Днес е Петдесетница - един от най-големите православни празници"}
