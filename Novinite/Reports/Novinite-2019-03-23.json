{"url": "https://www.novinite.bg/articles/172925/Mladen-Marinov-inspektira-granicata-mejdu-SASht-i-Meksiko", "text": "В последния ден от визитата си в САЩ министър Младен Маринов посети границата с Мексико. Ной разгледа ГКПП Сан Исидро, най-големият граничен пункт,  който на ден обработва до около 100 000 души и около 35 000 автомобила.Началникът на пункта запозна министър Маринов с организацията на работа на пункта, обработката на пътници и автомобили и техническото оборудване. Той очерта основните предизвикателства в работата на ГКПП, сред които са трафикът на наркотици и контрабандата на мигранти, като представи и конкретен случай от същия ден, в който са задържани голям брой амфетамини и хероин.Министър Маринов посети и оградата на границата и се запозна с извършваната в момента подмяна на съоръжението. В края на посещението си делегацията посети и Граничната охрана на Сан Диего,  където бе представена работата на Регионалния координационен център и охраната на морската граница и пристанището на Сан Диего.  ", "date": "2019.03.23", "title": "Младен Маринов „инспектира“ границата между САЩ и Мексико"}
{"url": "https://www.novinite.bg/articles/172924/Aresti-v-Parij-zaradi-protesta-na-jaltite-jiletki", "text": "За 19-а поредна събота хиляди демонстранти от движението \"жълти жилетки\" изпълниха улиците на Париж. Протестите срещу кабинета на президента Еманюел Макрон продължават въпреки че властите разположиха военни сили на ключови места във френската столица, за да подпомогнат полицията в случай на нови безредици.На протестиращите беше забранено да се съберат на емблематичния булевард \"Шанз Елизе\", след като при демонстрациите миналата седмица бяха разграбени луксозни магазини и запалени няколко заведения и банка. Поради тази причина антитерористичното звено \"Сентинел\" беше изпратено за подкрепа на органите на реда.Част от \"жълтите жилетки\"се събраха в близост до Айфеловата кула, докато други избраха няколко алтернативни маршрута за маршовете си, заобикалящи централната част на столицата.До обяд в събота полицията е задържала 51 души, опитали се да преминат в блокирания периметър около \"Шанз Елизе\". Началникът на полицията Дидие Лалемент заяви, че нарушителите ще бъдат глобени и със 135 евро.", "date": "2019.03.23", "title": "Арести в Париж заради протеста на „жълтите жилетки“"}
{"url": "https://www.novinite.bg/articles/172926/Hilyadi-komunisti-na-protest-v-Moskva", "text": "Няколко хиляди поддръжници на Комунистическата партия излязоха на протест в центъра на Москва, съобщава АФП, предадоха БГНЕС и БНТ. Демонстрантите се обявиха срещу провежданата от правителството политика, като някои обявиха президента Владимир Путин за лично отговорен за ширещата се корупция и за поскъпването на живота в страната.Комунистическата партия призова руснаците в цялата страна да излязат на улицата в знак на протест срещу поредицата репресивни закони, приети от парламента и срещу все по-занижения стандарт на живот на обикновените хора.Протестът в Москва беше оглавен от 74-годишният Генади Зюганов – дългогодишен лидер на партията.Според опозицията Кремъл оказва натиск върху дисидентите, за да се противопостави на все по-спадащото одобрение спрямо президента Путин на фона на задълбочаващата се икономическа криза.През изминалата седмица Путин подписа няколко закона, с които позволи на съдилищата да глобяват и дори да задържат за кратко хора, които не проявяват необходимият респект спрямо властта, и да блокират медии за разпространението на „фалшиви новини“.Малко след като Владимир Путин беше преизбран за четвърти президентски мандат миналата година, неговото правителство повиши ДДС-то и увеличи възрастта за пенсиониране за пръв път от 1930 година – действия, които предизвикаха вълна от масови протести в цялата страна.", "date": "2019.03.23", "title": "Хиляди комунисти на протест в Москва"}
{"url": "https://www.novinite.bg/articles/172927/Protivnici-na-Brekzit-zalyaha-ulicite-na-Ostrova", "text": "Стотици хиляди проевропейски настроени британци от всички краища на Обединеното кралство се събраха на протест в Лондон, съобщават АФП и БГНЕС, предаде Нова ТВ. Демонстрантите призовават за нов референдум за членството на Великобритания в ЕС на фона на все по-задълбочаващата се политическа криза около Brexit.Опонентите на развода между Брюксел и Лондон се събраха в района на Хайд парк преди марша под надслов „Оставете на хората да решат“ да се отправи към резиденцията на премиера на „Даунинг стрийт“ 10 и след това към правителствените сгради в Уестминстър.Протестът, който е един от най-масовите в британската столица от десетилетия, се организира малко след срещата на върха в Брюксел на лидерите от ЕС. На Европейския съвет в белгийската столица британският премиер получи отсрочка до 22 май за Brexit, но само при условие, че сделката бъде гласувана в парламента до 12 април.Демонстрацията, организирана от групата за натиск „Вотът на народа“, е подобна на тази, организирана миналия октомври, която привлече по улиците на британската столица близо половин милион души.Премиерът Тереза Мей вече нееднократно е отхвърляла идеята за провеждането на втори референдум за Brexit с мотива, че това ще задълбочи разделението в британското общество и ще подкопае устоите на демокрацията.", "date": "2019.03.23", "title": "Противници на Брекзит заляха улиците на Острова"}
{"url": "https://www.novinite.bg/articles/172908/Otryazvat-dostapa-na-jaltite-jiletki-do-Shanz-Elize", "text": "Днес се очаква 19-ият пореден съботен протест на недоволство в Париж и други големи градове на страната.Френската полиция забрани достъпа на протестиращите от движението „жълти жилетки“ до емблематичния булевард „Шанз Елизе“ след бунтовете от миналата седмица, при които бяха нанесени огромни щети, съобщава Би Би Си, предаде БГНЕС.Правителството предупреди, че възнамерява да предприеме сериозни действия срещу всеки опит за насилие от страна на протестиращите. Властите ще разположат военни в Париж и Ница за пръв път от началото на демонстрациите, в опит да се гарантира сигурността.През последните седмици обаче използването на антитерористичните подразделения за „усмиряване“ на тълпата бяха остро критикувани.Военен от антитерористичното звено „Сентинел“ заяви пред френски медии, че той и колегите му изпитват „неудобство“, когато ги изпращат да усмиряват протестиращи. „Всички момчета от звеното са войници – ние не знаем как да поддържаме реда“, заяви военният, пожелал анонимност.Протестите на „жълтите жилетки“ започнаха миналия ноември като недоволство срещу поскъпването на горивата. Движението обаче скоро след това прерасна в бунт срещу елитарната система, за която демонстрантите обвиняват президента Еманюел Макрон.Миналата събота протестите прераснаха в бунтове и мародерски прояви, при които бяха нападнати и ограбени десетки магазини и заведения на емблематичния булевард „Шанз Елизе“. Собствениците претърпяха огромни щети тъй като полицията се оказа безсилна да спре нападателите. Правителството обеща, че подобни прояви няма да бъдат позволявани за в бъдеще.", "date": "2019.03.23", "title": "Отрязват достъпа на „жълтите жилетки“ до Шанз Елизе"}
{"url": "https://www.novinite.bg/articles/172913/Moje-i-da-nyama-novo-glasuvane-na-sdelkata-s-ES-predupredi-Mej", "text": "Възможно е да няма трето гласуване на споразумението за напускането на Великобритания, в случай, че то няма необходимата подкрепа. Това се казва в писмо на Тереза Мей до членовете на парламента, предаде БНТ.Ако подобно предложение е на дневен ред, означава, че трябва да има друг план за действие, коментират анализатори.В петък ЕС се съгласи на отсрочка до 22 май, ако депутатите одобрят споразумението на Мей, и до 12 април - ако то не получи зелена светлина. В ранния следобед по улиците на Лондон други и британски градове са планирани мащабни демонстрации с искането сделката за Брекзит да бъде гласувана от британците. Шествията са организирани от привърженици на членството на страната в Евросъюза. ", "date": "2019.03.23", "title": "Може и да няма ново гласуване на сделката с ЕС, предупреди Мей"}
{"url": "https://www.novinite.bg/articles/172900/Uikendat-zapochva-s-hubavo-i-toplo-vreme", "text": "Днес над по-голямата част от страната ще бъде предимно слънчево. По-значителни временни увеличения на облачността ще има над Източна България, но вероятността за валежи е малка. В Западна България ще духа слаб северозападен вятър, а в Източна - до умерен североизточен вятър. Преобладаващите максимални температури ще са между 16 и 21 градуса, по-ниски ще останат в Североизточна България и по Черноморието – 10-14, сочи прогнозата на НИМХ.Атмосферното налягане е по-високо от средното за марат - слабо ще се понижи.Над планините ще преобладава слънчево време с по-значителни увеличения на облачността в следобедните часове, но валежи не се очакват. Ще духа умерен до силен вятър от север-североизток. Максималната температура на височина 1200 метра ще е около 9 градуса, на 2000 метра - около 3.Над Черноморието ще има по-значителни увеличения на облачността, но вероятността за валежи е малка. Ще духа до умерен североизточен вятър. Максимални температури на въздуха: 10-14 градуса. Температурата на морската вода е 9-10. Вълнението на морето ще е 1-2 бала. ", "date": "2019.03.23", "title": "Уикендът започва с хубаво и топло време"}
{"url": "https://www.novinite.bg/articles/172904/Patna-blokada-kraj-Malko-Tarnovo-sreshtu-planove-za-bejanski-lager", "text": "Около 50 души от района на Малко Търново, Болярово и Ямбол блокираха днес сутринта за около половин час движението по пътя за Малко Търново. Причината за протеста им е намерението за настаняване на мигранти в района, съобщи БНР.Демонстрантите носеха плакати с надписи: „Никакви бежанци в България“ и „Странджа и Сакар без ислямисти и терористи“.Организатори на недоволството са членове на политическата партия „Възраждане“.Хората обясниха, че са възмутени от това, че няма подробна информация относно обявената обществена поръчка от страна на Министерството на вътрешните работи.Вчера заместник-министърът Красимир Ципов обясни, че няма да се строи нов бежански лагер, а обществената поръчка е за подготовка за площадки за временни кризисни центрове от затворен тип. Те ще се ползват само при съществено увеличение на миграционния натиск по границата ни с Турция. Терените се намират в Елхово, Малко Търново и Любимец. Средствата са по европейски фонд \"Убежище, миграция и интеграция\" - част от отпуснатите от Европейската комисия 160 милиона евро на страната ни.Според протестиращите обаче това не е вярна информация. Те посочиха, че средствата, които се предвиждат за настаняването на бежанците, трябва да бъдат пренасочени към по-важни сектори в страната.Към 9 часа днес движението по пътя за Малко Търново бе нормално.", "date": "2019.03.23", "title": "Пътна блокада край Малко Търново срещу планове за бежански лагер"}
{"url": "https://www.novinite.bg/articles/172915/Trend-GERB-prodaljava-da-vodi-s-okolo-2-na-BSP", "text": "Продължава дистанцията между ГЕРБ и БСП в рамките на около 2%. Това каза социологът Евелина Славкова от „Тред” в ефира на Нова телевизия. Изследването е направено в периода 6-13 март. Според резултатите за ГЕРБ биха гласували 19,01%, за БСП -  17,3%,  а за ДПС – 6,9%.Социологът предвижда промяна в резултатите с наближаването на изборите на 26 май. „Тази промяна може да бъде и скъсяване на дистанцията, но и увеличаване. Много зависи какви ще бъдат ходовете на ГЕРБ по отношение на текущите казуси с апартаментите и решенето им за явяване на изборите заедно със СДС. Зависи и от това кой ще бъде обявен като водач на листата на ГЕРБ”, обясни тя.Според Славкова е възможно „Обединени патриоти” да се явят заедно на изборите, въпреки заявките им за явяване поотделно.„Ако са заедно, вероятността да изпратят един евродепутат е много по-голяма, отколкото ако се явяват  отделно. Аз лично смятам, че можем да очакваме изненада и да се явят заедно на изборите”, смята Славкова.Трите политически партии, които към момента имат шанс за изпращане на евродепутати са ГЕРБ, БСП и ДПС. „Започва кампанията, така че от това как ще се разгърнат малките политически партии, зависи дали ще успят да влязат в ЕП”, поясни тя.На последните европейски избори броят на гласуващите е 2,2 млн. души. Социологът прогнозира по-ниска мобилизация на предстоящите избори.", "date": "2019.03.23", "title": "„Тренд“: ГЕРБ продължава да води с около 2% на БСП"}
{"url": "https://www.novinite.bg/articles/172922/Dve-deca-sa-v-Pirogov-sled-kato-gi-udarila-kola", "text": "Две деца бяха блъснати от автомобил край столичен парк. Инцидентът е станал в квартал „Света Троица” около 12:00 часа.Децата са откарани в „Пирогов”. Едното е в противошокова зала, а другото е без опасност за живота, научи bTV.Зад волана е била жена, а свидетели твърдят, че не е успяла да спре, тъй като децата изскочили изневиделица на пътя.", "date": "2019.03.23", "title": "Две деца са в „Пирогов“ след като ги ударила кола"}
{"url": "https://www.novinite.bg/articles/172906/Padna-poslednata-krepost-na-ID-v-Siriya", "text": "Багуз - последният бастион на терористичната групировка \"Ислямска държава\" в Сирия е бил превзет. Това съобщи тази сутрин говорител на подкрепяните от САЩ Сирийските демократични сили и обяви пълното елиминиране на джихадисткия \"халифат\", предаде БНР, цитирайки Ройтерс. Макар че разгромът на последните остатъци от \"Ислямска държава\" в Багуз фактически ликвидира и последния териториален анклав на джихадистите, терористичната групировка остава заплаха, посочва агенцията.Някои от нейните бойци все още оказват съпротива в затънтени пустинни анклави в Централна Сирия и като нелегални групи за саботажи в иракските градове, извършващи атентати и отвличания, отбелязва Ройтерс. ", "date": "2019.03.23", "title": "Падна последната крепост на ИД в Сирия"}
{"url": "https://www.novinite.bg/articles/172902/Dneven-horoskop-za-sabota", "text": "Днес не е най-добрият ден да разчитате на графика си и да се водите по него. Може да имате успех и да постигнете това, което искате, но има опасност и от провал, така че внимавайте.Някой ваш близък човек страшно много ще ви обърка днес. Просто трябва да следите внимателно всичко, което казва той. Бъдете готови за нещо съвсем неочаквано.Вие и вашите приятели трябва да се успокоите малко. Всички битки, които започнете днес, ще завършат с успех. Нещата ще се получат доста добре, така че не се впрягайте особено. Представителите на останалите зодии могат да намерят дневния си хороскоп  ", "date": "2019.03.23", "title": "Дневен хороскоп за събота"}
{"url": "https://www.novinite.bg/articles/172907/Mareshki-Po-vajni-sme-ot-BSP-stresnahme-upravlyavashtite", "text": "Показахме, че столетницата е по-маловажна от младата партия \"Воля\" и показахме, че сме по-важни защото не говорим за машинно гласуване като БСП, а за доходи, образование, здравеопазване – това е дневният ред. Това обяви в предаването \"Тази събота\" по bTV лидерът на „Воля“ Веселин Марешки.Той коментира защо неговата партия първо напусна парламента като БСП, а след това обяви, че ще участват във формирането на кворума, но не и в дебатите в зала.\"Ние ги стреснахме, стреснахме управляващите, че няма просто така да си говорят. Да не мислите, че темата е за апартаментите, че някой си ги е купил на по-ниска цена. Това е най-малкото ощетяване на хората – не говорим за милиардите, които ще похарчим за самолетите, а сделката си върви тихомълком. От това дребнотемие искахме да ги събудим, да им кажем, че повече не може да продължава така\", отбеляза още лидерът на \"Воля\". Марешки обясни, че неговите депутати продължават да са в парламента, защото другата опасност е още по-голяма и безсмислена. \"Предсрочни избори, харчене на милиони, лобиране от страна още по-слабо правителство, назначено от президента, грабеж, нов грабеж и повтаряне на същите резултати\",  отбеляза Марешки.", "date": "2019.03.23", "title": "Марешки: По-важни сме от БСП, стреснахме управляващите"}
{"url": "https://www.novinite.bg/articles/172910/Cacheva-hvarlya-ostavka", "text": "Министърът на правосъдието Цецка Цачева ще подаде оставка заради купения от нея апартамент на по-ниски цени в столичния квартал \"Изток\".Тя е провела разговор с премиера Бойко Борисов и сама е изявила желание да напусне правителството, предаде бТВ.Срещата между двамата е била рано сутринта в събота в премиерския кабинет. Самата тя ще обяви оставката си по-късно през деня. ", "date": "2019.03.23", "title": "Цачева хвърля оставка"}
{"url": "https://www.novinite.bg/articles/172905/Kraj-na-razsledveaneto-za-ruska-namesa-v-izborite-v-SASht", "text": "Специалният прокурор Робърт Мълър е приключил разследването си за предполагаемата намеса на Русия в изборите в САЩ и е представил доклад, обяви генералният прокурор на САЩ Бил Бар. Така приключва почти двегодишното разследване, фокусирано върху президента Доналд Тръмп и кампанията му през 2016 година, предаде БГНЕС.Това, което се казва в доклада, е поверително, но в писмо до Конгреса Бар пише, че може да обобщи своите “принципни” заключения “този уикенд”.Няма данни дали Тръмп или членовете на неговото семейство, или бивши съветници в кампаниите са замесени в тайни споразумения с Русия или възпрепятстване на правосъдието, двата основни фокуса на разследването, които хвърляха сянка върху администрацията на Тръмп в продължение на две години.Бар каза, че ще се консултира със своя заместник Род Розенщайн и с Мълър, за да определят какво още от доклада би могло да бъде оповестено пред Конгреса и обществеността.“Оставам ангажиран да има възможно най-голяма прозрачност и ще ви държа в течение на развитието на нещата”, заяви Бар.Лидерите на Демократическата партия в Конгреса на САЩ поискаха докладът на прокурора Мълър от разследването по подозрения за тайно споразумение между Русия и предизборния екип на Доналд Тръмп да бъде направен публично достояние, без възможността Доналд Тръмп да го види преди останалите.“Наложително е (министърът на правосъдието) г-н Бар да оповести публично доклада и да предостави съпътстващите документи и заключения на Конгреса”, заявиха председателят на Камарата на представителите Нанси Пелоси и лидерът на малцинството в Сената Чък Шумер.Г-н Бар “не трябва да дава на президента Тръмп, неговите адвокати или неговия екип възможност да се запознаят преди останалите с констатации или доказателства от доклада на специалния прокурор Мълър,” настояха те и добавиха, че Белият дом “не трябва да се допуска да се намеси в решенията за това кои части от доклада трябва да бъдат публично оповестени“.Това разследване засяга “въпроси, които се отнасят до целостта на нашата демокрация (…) Американският народ има право на истината”.Много от кандидатите за президентските избори през 2020 г. също призоваха за публикуване на доклада.“Както каза Доналд Тръмп, „покажете го“, написа Бърни Сандърс. “Призовавам администрацията на Тръмп да оповести пълния доклад на Мълър възможно най-скоро – никой, включително и президентът, не е над закона.”„Оповестете доклада на Мълър пред всички американци сега“, призова сенатор Елизабет Уорън, която инициира онлайн петиция за тази цел.“Този доклад трябва да бъде публикуван незабавно,” каза сенатор Кори Букър.Министърът на правосъдието Бил Бар заяви, че може да представи “основните заключения” от доклада от разследването на членовете на съдебните комисии на двете камари на Конгреса “още през този уикенд”.Джералд Надлер, председател на Юридическия комитет на Палатата на представителите, каза, че “очаква с нетърпение да получи пълния доклад на Мълър”. “Прозрачността и общият интерес не изискват нищо друго: необходимостта от обществено доверие в правовата държава трябва да бъде приоритет”, добави той.Доналд Тръмп заяви в сряда, че подкрепя публикуването на доклада. “Покажете го и оставете хората да го видят”, каза той и добави, че решението зависи от министъра на правосъдието.", "date": "2019.03.23", "title": "Край на разследвеането за руска намеса в изборите в САЩ"}
{"url": "https://www.novinite.bg/articles/172916/Joncheva-s-novi-napadki-sreshtu-Borisov-sled-ostavkata-na-Cacheva", "text": " „Борисов да обясни откъде е тази корупция, защото той е главата и е на върха на тази пирамида. Не само Цецка Цачева трябва да си подаде оставката. Оставка трябва да подадат и г-н Цветанов, г-н Рашидов и г-жа Колева“. Това заяви водачът на листата на БСП за европейските избори и говорител на ПГ на „БСП за България“ Елена Йончева пред „Дарик радио“. Според нея не става въпрос само за оставки, а те трябва да напуснат политиката.„Проблемът е много голям. Не става въпрос за няколко политици, които са си купили апартаменти на цена няколко пъти по-ниска от пазарната. Големият проблем е как се прокарват лобистки закони“, каза още тя и обясни, че по информация на Българската стопанска камара 72% от законите в парламента се вкарват през задния вход. „Това са закони, които се правят за един или друг човек, една или друга фирма. На всички е ясно, че е вкаран лобистки закон през януари месец 2017 г., в резултат на което една фирма, вместо да построи сграда на 8 етажа, построява сграда от 35 етажа. Това е начинът, по който се управлява България и всичко тръгва от българския премиер“, категорична е Йончева.Според нея днес трябваше да откриваме „Южен поток“ и АЕЦ „Белене“, а вместо това откриваме асансьорите на г-н Цветанов. „Имаме правителство, което вече 10 години не може да застане зад нито един значим за България проект. „Управляващите въобще не ни водят към Европа, а към Анкара. Кранчето на газта се държи от нашата южна съседка. След 10 години ще имаме недостиг на електроенегрия, тогава вече и шалтерът ще се държи от Турция, защото те строят нови атомни електроцентрали“, коментира Йончева.Тя припомни и случая с концесията Летище „София“. „Знаете ли какво подготвят там? Никое следващо правителство няма да може да развали този закон, защото направиха две поправки – че тази концесия може да бъде сключена в нарушение на българските закони и ако някой реши да развали сделката, ще трябва да отиде на арбитражен съд“, уточни водачът на листата на БСП. Тя посочи данни от последните доклади на ЕК, които показват, че тази корупция трудно се преодолява. „2/3 от сигналите за корупционни сделки, сред видни политици в България, не се разследват от съответните органи“, каза още Йончева.", "date": "2019.03.23", "title": "Йончева с нови нападки срещу Борисов след оставката на Цачева"}
{"url": "https://www.novinite.bg/articles/172920/Viceprezidentat-Golemite-idei-i-kauzi-sa-deficit", "text": "Въпросите за дефицита на лидерство, на големи идеи и каузи, за ролята на жената в обществения и политическия живот постави вицепрезидентът Илияна Йотова в изказването си на тема „Жените лидери във века на дефицит на лидери“ на международна конференция „Жените на Балканите в следващите 100“. Форумът се проведе в Стара Загора и е част от събитията, посветени на 100-годишнината от създаването на международната организация „Зонта интернешънъл“, която обединява над 30 хил. членове в 63 страни.„Поздравявам ви за дейността, отдадена на жените, за стремежа ви към разбирателство, мир, справедливост, зачитане на човешки права“, отбеляза Илияна Йотова и добави, че в XXI век воювани с десетилетия права са пред сериозно отстъпление.Вицепрезидентът определи „Зонта“ като ярък пример за това как една идея може да се превърне в успешна кауза и да спечели толкова много приятели в цял свят, как може да лобира за защита на своите идеи, при това на високо ниво – в ООН, УНИЦЕФ, ЮНЕСКО, Съвета на Европа.„Погълнати от ежедневието и дребнотемието забравяме за големите каузи и идеи. Къде са днес големите визионери, смелите хора, които да отстояват своите идеи“, запита риторично Илияна Йотова.„Понятието лидер загуби своето съдържание. Силата на заеманата позиция не го уплътнява. Съвремието ни е пълно с авторитети, които управляват по силата на служебното си положение.“, посочи вицепрезидентът.По думите на Илияна Йотова патовите ситуации, кризите са тест за истинското лидерство. „Днес провалите са повече от успешно взетите тестове“, заяви вицепрезидентът.„Лидерството е мощта да вдъхновяваш, да увличаш множеството след себе си. И то да иска да принадлежи към света, който създаваш. Лидерът трябва да умее да печели доверие, но и да създава доверие между хората“, изтъкна Илияна Йотова.Според вицепрезидента полът на бива да е фактор дали един човек може да бъде добър лидер или не. Илияна Йотова посочи, че неравенството между половете е една от най-старите форми на неравенство и все още е част от ежедневието в много страни. „На Балканите предразсъдъците и стереотипите за жените все още владеят масовото съзнание. Жената трябва да се грижи за домашното огнище и да не се бърка в мъжките работи“, отбеляза вицепрезидентът.В изказването си Илияна Йотова постави въпроса за все още съществуващия стъклен таван за жените в тяхното развитие. Вицепрезидентът посочи редица професионални сфери, които са запазена територия само за мъжете, като областта на информационните технологии например. „Дали жените сме достатъчно силни при отстояването на своите права? Опасявам се, че наблюдавам едно примиренчество. Страхът от загубата на работното място като че ли е по-голям от силата да се борим за правата си“, изтъкна Илияна Йотова.„Днес жените на високи управленски постове не липсват, но паритетът все още е далеч“, отбеляза вицепрезидентът и посочи квотите, които са практика в редица страни, като начин за неговото постигане.„Определяща, изключително важна е и ролята на жената днес, когато в света липсват съпричастност и толерантност. Ние, жените, сме призвани да създаваме хармония и поддържаме мира“, подчерта Илияна Йотова.Изказването на вицепрезидента зададе тон на оживена дискусия за равнопоставеността между половете. „Ние, жените, сме не само добри изпълнители, мениджъри и управленци, но искаме своето място при създаването на политики и визии за развитие, защото имаме такива и знаем кое е най-добро за децата ни“, отбеляза Илияна Йотова.Вицепрезидентът изрази съжаление, че не се е чул гласът на мъжете в дебатите за борбата с домашното насилие и насилието върху жени.Илияна Йотова е носител на отличието Жълта роза за принос към каузите на „Зонта“. Вицепрезидентът бе патрон на миналогодишния благотворителен Бал на жълтата роза в подкрепа на талантливите деца от музикалните училища в Широка лъка и Котел.", "date": "2019.03.23", "title": "Вицепрезидентът: Големите идеи и каузи са дефицит"}
{"url": "https://www.novinite.bg/articles/172919/Oshte-edna-ministerska-ostavka-i-otnovo-zaradi-izgodna-imotna-sdelka", "text": "Заместник-министърът на спорта Ваня Колева подаде оставка по искане на премиера Бойко Борисов, съобщиха за Нова телевизия от пресцентъра на Министерството на младежта и спорта. Ваня Колева, също както и Цветан Цветанов, е закупила апартамент в сградата \"Летера\" на изгодна цена. Тя е придобила имота през 2016 г.. В четвъртък пред камерата на NOVA  Колева бе категорична, че не е ползвала никакви преференции. По думите й тя е закупила имота на пазарна цена, за което й е бил нужен и кредит. Това показва и справка в имотния регистър. \"Нито съм искала преференция, нито съм получила. Преди 3 години това е била пазарната цена на имота, предвид това, че той не е имал Акт 16, нито е бил изграден\", коментира Ваня Колева.", "date": "2019.03.23", "title": "Още една министерска оставка и отново заради изгодна имотна сделка"}
{"url": "https://www.novinite.bg/articles/172914/Jotova-Nadyavam-se-Cacheva-razbira-kakvo-pravi", "text": "„Оставката винаги е индивидуален акт. Надявам се, че г-жа Цачева разбира какво прави”, коментира вицепрезидентът Илияна Йотова новината за оставката на правосъдния министър Цецка Цачева, предаде БГНЕС.Вицепрезидентът днес е в Стара Загора, по-късно там се очаква да бъде и Цецка Цачева, която официално да потвърди напускането на правителството след скандала с придобиването на голям апартамент под пазарните цени в квартал „Изток”.„Преди малко ви казах, че премиерът е на ход – очевидно съм имала някакво предчувствие по темата”, посочи Илияна Йотова.Според нея дали ще има други оставки, времето ще покаже. „Но, вече не е въпросът какви аргументите ще изложи г-жа Цачева. Въпросът е в аргументите, които ще защити ПП ГЕРБ, мнозинството и министър-председателят”, заяви Йотова. ", "date": "2019.03.23", "title": "Йотова: Надявам се Цачева разбира какво прави"}
{"url": "https://www.novinite.bg/articles/172921/BZNS-izdiga-predsedatelya-si-za-nezavisim-kandidat-za-evrodeputat", "text": "БЗНС проведе разширено заседание на Управителния съвет, на което се взе окончателно решение за формата и начина за участие на БЗНС в предстоящите избори за Европейски парламент на 26 май 2019 г., съобщиха от пресцентъра на партията, предаде БНР. Управителният съвет на БЗНС единодушно реши да подкрепи предложението на Инициативния комитет за издигане кандидатурата на Николай Ненчев като независим кандидат и призова широката българска общественост, симпатизантите и членовете на БЗНС да подкрепят независимата кандидатура.В залата присъстваха над 300 граждани и общественици от цялата страна и общинските и областните председатели на БЗНС.Обръщение към всички тях отправи д-р Боризанова, председател на Инициативния комитет:„Всеки ден гледам в очите и живота, и смъртта. Но днес съм тук заради живота и бъдещето на България... Като инициатор на този комитет, аз съм тук, за да дам смисъл на една обща кауза, която ни обединява.“Николай Ненчев се обърна към всички свои съмишленици и приятели и им благодари с думите:„Живеем в сложно време и следващия Европейски парламент ще бъде вододел за европейското единство, за крехките ценности, които всеки ден се заглушават от глашатаи, които искат да разединят народите ни, да ни върнат във времената на омраза и на икономически протекционизъм, да ни направят зависими от страни, които години наред са потъпквали българската свобода и европейско развитие... Аз ще се боря за утвърждаване на европейската идентичност, за налагане на норми, които да ни развиват като народ, да вървим напред с най-технологично развитите страни“.", "date": "2019.03.23", "title": "БЗНС издига председателя си за независим кандидат за евродепутат"}
{"url": "https://www.novinite.bg/articles/172903/Mejdunarodnite-prevozvachi-obmislyat-novi-protesti", "text": "Предстоящите протестни действия срещу приемане на Мобилен пакет I от ЕП ще обсъди Общото събрание на международните превозвачи в Пловдив, предаде БГНЕС.На Общото събрание на Съюза делегатите ще дискутират заплахите пред сектора, произтичащи от спорните теми в международен и вътрешен план и ще излязат с декларация за съвместни действия.Транспортният министър Росен Желязков заяви, че ще настояваме при евентуалното разглеждане на Пакета за мобилност I да бъдат приемани текстове, които ще гарантиран националния ни интерес.Пакетът за мобилност I е включен в предварителния дневен ред и предстои на 25 март да бъде гласуван окончателният дневен ред на пленарното заседание на Европейския парламент.Премиерът Бойко Борисов и председателят на Европейския парламент Антонио Таян също проведоха тази седмица среща по въпроса.Антонио Таяни обясни, че пакетът ще бъде разгледан в сряда по предложение на председателя на либералите в ЕП Ги Верхофстад, за да бъде гласуван на предпоследната сесия на парламента за този мандат, идната седмица в Страсбург.„Смятам, че това е в нарушение на правилника, защото за първи път в пленарната зала ще влезе текст, който е отхвърлен в транспортната комисия“, посочи Борисов. Премиерът е категоричен, че решението за пакета „Мобилност“ трябва да се вземе от следващия състав на Европейския парламент.Председателят на Европейския парламент Антонио Таяни посочи, че е предложил отлагане на разглеждането на пакета „Мобилност“, но социалистите и либералите в ЕП са гласували против. ", "date": "2019.03.23", "title": "Международните превозвачи обмислят нови протести"}
{"url": "https://www.novinite.bg/articles/172917/Premierat-oficialno-prie-ostavkata-na-Cecka-Cacheva", "text": "Министър-председателят Бойко Борисов прие оставката на министъра на правосъдието Цецка Цачева, съобщиха от пресслужбата на Министерски съвет. Двамата разговаряха и обсъдиха свързаната с името й имотна сделка. Пред премиера министър Цачева заяви решението си, че подава оставка и не желае създалото се напрежение да се пренася върху работата на правителството.", "date": "2019.03.23", "title": "Премиерът официално прие оставката на Цецка Цачева"}
{"url": "https://www.novinite.bg/articles/172918/Astana-stana-Nursultan-okonchatelno", "text": "Официално – от днес казахстанската столица вече ще се нарича Нурсултан в чест на бившия президент на страната Нурсултан Назарбаев, съобщи БГНЕС, предаде Нова ТВ.В изявление на уебсайта на президентството се посочва, че новият държавен глава Касим Жомарт Токаев е подписал предложението за промяната на името на столицата на страната от Астана на Нурсултан.Токаев положи клетва като президент на Казахстан в сряда – ден, след като Нурсултан Назарбаев доброволно подаде оставка и се оттегли от поста. 78-годишният Назарбаев е начело на страната от обявяването на независимост след разпада на Съветския съюз през 1991 година. Той е и първият централно-азиатски лидер от пост-съветската ера, който доброволно напуска поста си.", "date": "2019.03.23", "title": "Астана стана Нурсултан окончателно"}
{"url": "https://www.novinite.bg/articles/172912/MVR-sas-saveti-za-starta-na-motosezona", "text": "С настъпването на пролетта идва и време за старт на мотосезона. Време е да обърнем внимание на безопасността, за да може в края му да няма нито един загинал.В началото на мотосезон 2019 г. „Пътна полиция“ се обръща с някои препоръки към уязвимите участници в движението по пътищата – мотоциклетисти и мотопедисти. За техническата изправност•Не прави компромиси с техническата неизправност! При необходимост отложи пътуването до отстраняване на повредата!•Консултирай се с компетентни специалисти! За екипировкатаПри падане от мотоциклет или мотопед и водачът, и спътникът му се удрят в земята, в бордюра, в стълба, в дървото, в стената или в друго превозно средство.ЗАТОВА:•Използвай защитна каска!•Осигури каска и за спътника си!•Снабди се с подходящо облекло и други протектори! За правоспособносттаУправлението на мотопед или мотоциклет е свързано с навършването на определена възраст и придобиването на правоспособност за съответната категория чрез полагане на изпити. Не се изкушавай да караш моторно превозно средство, ако нямаш свидетелство за управление за съответната категория. Това е административно нарушение, което се наказва по ЗДвП, а ако повториш нарушението – ще ти бъде потърсена наказателна отговорност. Голяма част от пътнотранспортните произшествия с двуколесни МПС са допуснати от неправоспособни водачи.ЗАТОВА: •Ако си неправоспособен, информирай се за изискванията за водач на МПС според Закона за движението по пътищата (ЗДвП)!•Осведоми се за административнонаказателната и за наказателната отговорност, която носиш при нарушения на ЗДвП!•Управлявай мотопед или мотоциклет само ако си правоспособен водач!   За пътната настилкаПътната настилка може да е неравна; след зимата – с остатъци от пясък, кал и малки камъчета, особено в края на платното и на завои; след дъжд – хлъзгава и особено опасна. В населените места често се изграждат изпъкнали изкуствени неравности, повдигнати кръстовища и пешеходни пътеки за предпазване на други уязвими участници в движението, каквито са пешеходците.ЗАТОВА:•Бъди внимателен на завои и при движение в близост до края на платното!•Не забрявай да следиш за знаци и маркировка за изкуствени неравности и повдигнати пешеходни пътеки! Когато преминаваш през тях, намали скоростта и бъди внимателен – може да пресича пешеходец!  За скоростта и сигурносттаВ сравнение с останалите ППС двуколесните МПС са:•по-нестабилни,•по-незащитени и•по-незабележими.Причините са свързани с балансиране на мотопеда/мотоциклета, ограничеността на предпазните средства, по-малкия им габарит и изкушението за движение с по-висока скорост. Особено опасни са приятелските надпревари и скоростните състезания („гонки”), които не са регламентирани или възникват случайно и внезапно и се провеждат извън обезопасени за целта трасета. Резките промени в скоростта и внезапните спирания, слаломите между превозните средства, атрактивните акробатични демонстрации и емоциално предизвиканите гонки с други МПС може да доведат до непредвидено произшествие и да застрашат и други участници в движението на пътя.ЗАТОВА:•Избери уравновесен и неагресивен стил на управление!•Не нарушавай скоростните режими!•Не участвай в „гонки“!•Избери подходяща за условията скорост и спазвай по-голяма дистанция.•При всички случаи изгради си навик да се пазиш сам на пътя. Не разчитайте другите участници в движението да правят това.•На мотопеда/мотоциклета си по-трудно забележим от водачите на леки или товарни автомобили особено ако попаднеш в така наречената „мъртва точка“ на огледалата за обратно виждане. Не забравяй, че поради по-малкия габарит на мотопеда/мотоциклета, по-голямата му маневреност и по-високата скорост, с която се движиш, си невидим за останалите. В населените места най-често възникват катастрофи с уязвимите групи участници в движението, каквито са пешеходците и водачите на двуколесни ППС. Бъди изключително внимателен при преминаване покрай:•спирки на градския транспорт,•детски площадки и градини,•училища,•лечебни заведения,•паркове и•при пресичане на кръстовища.•Не забравяй, че другите участници в движението на пътя не могат правилно да преценят реалната ти скорост и времето, за което ще ги достигнеш.•Непрекъснато следи движението около себе си с огледалата за обратно виждане.•Планирай времето си за пътуване на далечни разстояния така, че то да включва периодични почивки.•Не забравяй при пътуване в сумрак или през нощта да облечеш светлоотразителна жилетка.•При скоростни нерегламентирани състезания („гонки“) съществува огромен риск от пътен инцидент, в който да пострадаш не само ти, а и случайни минувачи – водачи на превозни средства и пътници в тях или пешеходци.ЗАТОВА:•Управлявай МПС само ако си правоспособен!•Помни, че с мотоциклета или мотопеда си „НЕВИДИМ“!•Научи се да се пазиш САМ!•Пазите и другите уязвими участници в движението – пешеходците, и своите спътници!•Използвай светлоотразителни жилетки и елементи!•Движи се през пътни участъци, разрешени за управляваната от теб категория превозно срество!  За предимството, маневрите, дистанцията и изпреварванетоСтабилността на две колела е по-голяма, когато:•културата на движение е по-висока;•има толерантност на пътя;•е взето правилно решение при маневра или изпреварване при спазване на достатъчно голяма и безопасна дистанция•си търпелив спрямо превозните средства с предимство•Преди да извършиш маневра, включиш достатъчно рано мигачите.•Не се движиш в непосредствена близост до автомобила пред теб.•Не забравяй, че водачите на автомобили започват маневри завиване наляво или в обратна посока с  погрешното убеждение, че приближаващият мотоциклет е  достатъчно далече. Други често не поглеждат в огледалата за обратно виждане и дори не забелязват, че отзад ги застига или дори вече ги изпреварва мотоциклет.•В забранените за изпреварване участъци и при интензивно насрещно движение изпреварването е опасно и за теб, и за останалите.•Не потегляй веднага след светване на зеления сигнал на светофара. Мотоциклетът ускорява рязко и влиза в опасен конфликт с другите по-бавни участници в движението на пътя. Бъди много предпазлив, не навлизай с висока скорост и не изпреварвай автомобили в зоната на кръстовища.•Не увеличавайте скоростта с цел да „хванеш” зеления сигнал, който изтича – винаги може да се появи неправилно пресичащ пешеходец или шофьор на автомобил, който бърза да навлезе в кръстовището още на  жълт сигнал на светофара.ЗАТОВА:•Осигурявай предимство и бъди толерантен!•Сигнализирай маневрите отрано!•Избери по-голяма и безопасна дистанция!•Бъди концентриран при изпреварване!•Предвиди опасностите на кръстовища! За отговорността и гражданската позицияВ основата на културата на движение по пътищата са както домашното/семейното възпитание, личният пример на родители и близки, така и обучението в училище, имитирането на чуждото поведение и подражанието на популярни личности. Нетърпимостта към нарушаването на законите, в т.ч. и на правилата за движение на пътя се възпитава и в семейството, и извън дома от цялото общество. Отговорно е поведението, когато всички участват в процеса на възпитание в безопасно поведение на пътя. Важно е да се отчете, че не само пътните полицаи може да въздействат на нарушителите и да контролират тяхното поведение. Без да подозираш, ти може да се окажеш пример за поведение на по-малки свои близки, познати, съседи и дори непознати подрастващи. Винаги демонстрирай правилно поведение като участник в движението по пътищата. Не допускай юноши и младежи, които са неправоспособни или в явно нетрезво състояние, да управляват твоя или чужд мотопед/мотоциклет или други МПС. Дори да искаш да запазиш добрите си отношения с потенциални нарушители, реши кое е по-ценно за теб – предпазването от евентуален фатален инцидент или създаването на лъжеусещане, че всичко е наред. За предотвратяване на рискови пътувания потърси съдействие от  органите на реда („Пътна полиция”), като се обадиш незабавно на телефон 112.ЗАТОВА:•Търси съдействие от всички компетентни държавни и местни органи и организации!•На телефон 112 подай сигнал за предотвратяване на пътни инциденти!", "date": "2019.03.23", "title": "МВР със съвети за старта на мотосезона"}
{"url": "https://www.novinite.bg/articles/172911/Kola-se-obarna-na-Struma", "text": "Лек автомобил се обърна по таван на магистрала “Струма“. Инцидентът стана преди обяд. Няма ранени и загинали  хора, предаде Нова телевизия.Катастрофата е станала  преди отбивката за Рилския манастир в посока Благоевград. Колата е била управлявана от млада жена, която вероятно е засечена от друг шофьор. Автомобилът се е завъртял няколко пъти във въздуха и се е приземил на пътя по таван.Жената, която управлявала автомобила, е закарана за преглед в болницата в Благоевград. Движението в участъка и в момента се регулира от полицията. ", "date": "2019.03.23", "title": "Кола се обърна на „Струма“"}
{"url": "https://www.novinite.bg/articles/172923/Ciklon-donese-prolivni-dajdove-i-vyatar-s-250-km-ch-na-Severna-Avstraliya", "text": "Мощeн циклон удари северното крайбрежие на Австралия. Очакват се проливни валежи и ураганен вятър със скорост до 250 км. в час, предаде Нова ТВ. Бурята, която беше кръстена \"Тревър\", предизвика масова евакуация, а в няколко общини по пътя й обявиха извънредно положение. Синоптиците предупреждават, че стихията е животозастрашаваща.Положението се утежнява от втори циклон, който достигна Австралия западно от \"Тревър\". Тази буря беше кръстена „Вероника” и също предизвика евакуация на крайбрежни райони в западна Австралия. Едва за втори път в историята на страната два циклона я удрят едновременно.", "date": "2019.03.23", "title": "Циклон донесе проливни дъждове и вятър с 250 км/ч на Северна Австралия"}
{"url": "https://www.novinite.bg/articles/172909/Darjavata-gotova-za-krachka-nazad-za-razbivkata-na-cenata-na-gorivata-v-kasovite-belejki", "text": "Държавата е склонна на нов компромис на пазара на горива. Това стана ясно от думите на икономическия министър Емил Караниколов, който беше гост в студиото на БНТ. Според Караниколов, разбивката как точно се формира цената на бензин и дизел може до бъде само електронна, а не на всяка касова бележка както предвиждаше наредба на Министерството на финансите.Само седмица след като Националната агенция за приходите предложи на Министерството на финансите да отложи с шест месеца въвеждането на новата наредба за касовите апарати за бензиностанциите, в нея се готвят нови промени.“Ще има разговори с бизнеса, сектора, което е правилно за мен, дали ще е на бележката или на една електронна платформа, на която всеки може да влезе и да види как точно в деня се формира цената на горивата, за да не затормозяваме толкова бизнеса”, отбеляза Караниколов.Срещу изписването на цената на горивото и отделно на данъците в касовата бележка, до момента възразяват не само бензиностанциите, но и Комисията за защита на конкуренцията, която намеква, че това може да се окаже в противоречие с пазарните правила. Крайното решение ще бъде на Министерството на финансите.Караниколов обаче коментира и споровете между така наречените малки търговци на горива и големите вериги.“Няма големи и малки в този бизнес, дайте да си го кажем, дори малките вече създадоха голяма асоциация, тук бизнесът трябва да намери решението, държавата ще бъде медиатор”, казва още министърът.Той призна и че нито България, нито фирмите у нас могат да влияят на цените на горивата. По думите му, ако през лятото бензинът поскъпне, това ще е заради международните тенденции. А иначе Караниколов отрече възможността за нова икономическа криза, но призна, че има известно забавяне на растежа.“Няма как да съм доволен, доходите на българите са все още на едно много ниско ниво”, казва Караниколов.Иначе икономиката на България върви, износът само към началото на този месец имаме ръст от над 3% на износа. България вече е ориентирана не към износ на ресурси, а на стоки с добавена стойност, някои от тях с висока добавена стойност.Министърът също така призова и за съвместна работа с новосъздадения Стратегически съвет към президента, откъдето включително и той ще очаква добри идеи. До няколко години Караниколов очаква у нас да влезе нов производител на автомобили, като в момента у нас различни части за коли произвеждат вече 220 фирми.Караниколов коментира и скандала с апартаментите на властта от последните няколко дни. ”В крайна сметка, вие ако имате апартамент и аз съм ви много добър приятел, и решите да ми направите и подарък - какво трябва да изповядаме - данъчната оценка. По закон ние не трябва да падаме под данъчната оценка”, казва той. Все пак министърът изтъкна, че последна дума ще имат разследващите органи, които вече започнаха проверка. ", "date": "2019.03.23", "title": "Държавата готова за крачка назад за разбивката на цената на горивата в касовите бележки"}
{"url": "https://www.novinite.bg/articles/172901/Fitch-povishi-perspektivata-na-kreditniya-rejting-na-Balgariya", "text": "Международната рейтингова агенция Fitch Ratings повиши перспективата на дългосрочния кредитен рейтинг на България от стабилна на положителна. Агенцията потвърди дългосрочния кредитен рейтинг на България „BBB“ в чуждестранна и местна валута, тавана за рейтинг на страната „A-“, както и краткосрочния кредитен рейтинг в чуждестранна и местна валута „F2“.Подобряването на перспективата до положителна отразява оценката на Fitch Ratings за това, че ключови показатели, влияещи на крайната оценка за рейтинга, имат по-добро изпълнение за България в сравнение с групата държави с рейтинг „BBB“.Бюджетните резултати са преизпълнени, с което допълнително се засилва фискалната и дълговата позиция на България в сравнение с останалите държави. Оценяваният бюджетен излишък през 2018 г. на начислена основа се очертава да бъде по-висок в сравнение с предишната прогноза, което е най-доброто представяне на страната през последните 20 години. От гледна точка на Fitch, ангажиментът на България за разумна фискална политика ограничава рисковете пред страната. От рейтинговата агенция очакват растежът на БВП да се засили през 2019-2020 г. (средно 3,3 %) след по-силно от очакваното забавяне през 2018 г. до 3,1 %.Според агенцията показателите за външните финанси на България продължават да се подобряват и превъзхождат тези за държавите с рейтинг „BBB“. В края на 2018 г., положителната външна позиция на страната се затвърди, докато държавите със сходен рейтинг са нетни длъжници.Fitch посочват факторите, които поотделно или заедно биха предизвикали повишаване на оценката за рейтинга. Това са продължаващо подобряване на външните и фискални баланси, напредък в присъединяването към еврозоната, благоприятни перспективи за икономически растеж, които водят до по-бързо сближаване към нивата на доходите за държавите от групата със сходен рейтинг.Бъдещи развития, които поотделно или заедно биха довели до негативни действия по рейтинга, са появата на външни дисбаланси, влошаване на външната конкурентоспособност, както и рязко покачване на държавния дълг, водено от фискално разхлабване или материализиране на условни задължения в баланса на държавата. ", "date": "2019.03.23", "title": "Fitch повиши перспективата на кредитния рейтинг на България"}
