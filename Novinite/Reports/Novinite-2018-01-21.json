{"url": "http://www.novinite.bg/articles/155757/Angelkova-Vsichki-5-zvezdni-hoteli-sa-rezervirani-pochti-na-90-za-lyato-2018", "text": "Министерството на туризма вече активно подготвя следващия летен сезон. Към момента всички 5-звездни хотели са резервирани почти на 90%. Вече има и заявки за полетите за лято 2018 година, които са с около 15% повече от миналия сезон. Това е един изключително ранен етап и има изключително голяма динамика в заявките. Фактът показва, че отново очакваме един успешен сезон, отчете министърът на туризма Николина Ангелкова,предаде БНТ.Най-много туристи имаме от Германия, които ще достигнат може би около 900 000 след отчета за декември месец. Румънци и гърци също предпочитат нашите курорти, за първите 11 месеца миналата година имаме над 1 млн. души от двете ни съседки. Сред другите туристи, които почиват у нас, са руснаци, украинци. Великобритания има 24% ръст. Ангелкова отчете и ръст на поляци, чехи, турци. По думите й, Турция се нарежда на 4-то място.Предстоят и втoрите промени в закона за туризма. Първите са свързани с това да се транспонира директивата за европейските туристически пътувания и намаляване на административната тежест. Очаква се да отпаднат повече от 19 документа. Направен е пълен преглед на системата. Има повече от 3310 туроператори и турагенти. Започната е процедура по заличаването на 118 туроператори, които нямат представена валидна застраховка.", "date": "2018.01.21", "title": "Ангелкова: Всички 5-звездни хотели са резервирани почти на 90% за лято 2018"}
{"url": "http://www.novinite.bg/articles/155756/Zapochvat-patni-remonti-vav-Varna", "text": "Във Варна започват пътни ремонти и от днес ще има частично ограничение на движението по някои булеварди. Това съобщават от дирекция „Инженерна инфраструктура и благоустрояване\". Има промяна и в обслужването на линиите на градския транспорт. От общината не съобщават колко ще продължи промяната на движението.", "date": "2018.01.21", "title": "Започват пътни ремонти във Варна"}
{"url": "http://www.novinite.bg/articles/155754/Plastmasovi-opakovki-na-evropejskiya-pazar-da-mogat-napalno-da-se-prerabotvat", "text": "Всички пластмасови опаковки на европейския пазар да могат напълно да се преработват. Това е амбициозната цел, която Брюксел си поставя и тя трябва да бъде изпълнена до 2030 година. В момента по-малко от 30 % от пластмасовите отпадъци, които европейците произвеждат, се рециклират. Българският министър на околната среда Нено Димов заяви, че страната ни приветства приемането на Стратегията. По време на Българското европредседателство ще бъдат проведени дискусии по различните законодателни и незаконодателни мерки, заложени в стратегията.\"Всяка секунда 700 килограма пластмаса се изхвърля в океаните и моретата. Ако ЕС не промени политиката си, до 2050 година във водите ни ще има повече пластмаса, отколкото риба\". Това са пресметнали експертите на Еврокомисията, която представи тази седмица Стратегията за пластмасата - първата от много стъпки за справянето с проблема.До миналата година страните от ЕС изпращаха над 80 процента от пластмасовите си отпадъци в Китай. От първи януари Пекин спря вноса, за да стимулира собствената си икономика. Сега Европа трябва да се справя сама.Брюксел иска със законодателни и други мерки да направи рециклирането рентабилно за предприятията, да намали използването на найлоновите торбички и производството на отпадъци и да ограничи влагането на пластмасови микрочастици в продукти като козметичните, например.", "date": "2018.01.21", "title": "Пластмасови опаковки на европейския пазар да могат напълно да се преработват"}
{"url": "http://www.novinite.bg/articles/155759/Sofiya-e-naj-mrasnata-stolica", "text": "По данни на европейската агенция по околна среда България е най-замърсената столица в ЕС, така беше през 2016, ситуацията не се промени и през 2017. След като от началото на годината много граждански организации скочиха срещу невземането на мерки срещу мръсния въздух, следващата седмица на 25 предстои гласуване в общината. Четни и нечетни номера на колите, забрана за влизане на автомобили в определени зони, евтин градски транспорт в дните на замърсяване – са част от предложените мерки, ще проработят ли – в студиото на \"Събуди се\" коментираха експертът по устойчиво развитие Боян Рашев и Стефан Димитров, който е  един от създателите и ръководител на Гражданска мрежа за измерване на чистотата на въздуха.София ли е най-мръсната столица в Европа?„Очевидно да, няма как да не повярваме на осъдителната присъда от Европейския съд”, каза Стефан Димитров.България се намира в състояние на „екологична катастрофа”, според него. Традиционните мерки срещу това, не са налични. „В момента трябва да се взимат мерки за управляването на една катастрофа”, каза той.„Проблемът с качеството на въздуха, не се решава с мерки”, заяви експертът по устойчиво развитие Боян Рашев. Той подчерта, че това не става „от днес за утре”.Въпреки, че София е най-мръсната столица в Европа, качеството на въздуха се подобрява, каза той, цитирайки данни на европейските агенции.Стефан Димитров подчерта, че проблемът не е само политически, а и на обществото. Той каза, че гражданите са длъжни да съблюдават тези въпроси и да се отнасят отговорно към тях.Предложението за четни и нечетни номера на автомобилите е неефективно, смята Боян Рашев. Той каза, че във всеки град, в който е била предприета тази мярка, резултатът е бил повече от незадоволителен.Главните мерки са насочени към транспорта и отоплението, каза той. Определени дългосрочни ефекти на предприетите политики, повлияват все още негативно върху въпроса с чистия въздух в цяла Европа каза тай, като даде пример за по-ниските дизелови акцизи на континента.Стефан Димитров от своя страна подчерта, че данъчната политика трябва да бъде променена, за да се направи решителна крачка в решаването на този проблем.", "date": "2018.01.21", "title": "София е най-мръсната столица"}
{"url": "http://www.novinite.bg/articles/155760/Patishtatav-stranata-sa-mokri-izasnejeni", "text": "Пътните настилки са мокри,частично заснежени и заледени, но обработени, съобщават от Агенция \"Пътна инфраструктура\", цитирани от БГНЕС.Намалена видимост поради мъгла има до 50 м в районите на АМ „Хемус“, Трън и до 100 м в областите Силистра, Разград и районите на Благоевград и Добринище; Априлци /обл.Ловеч/; Богданово и Раднево,обл.Ст.Загора.Тази сутрин температурите са в интервала от – 10° до + 3°. Времето над цялата страната е предимно облачно. Слаб до умерен вятър духа в областите Търговище, Разград, Пловдив, София, Смолян и Шумен.По-късно през деня отново ще завали. В северозападните и планинските райони ще вали сняг, а в останалата част от страната – дъжд. Вятърът ще се ориентира от югоизток, ще е до умерен. Минималните температури ще бъдат между минус 4 и 1 градуса, максималните 2 – 7 градуса. През нощта срещу понеделник валежите ще се усилят, по-значителни ще са в Предбалкана и Родопската област. Ще нахлува още студен въздух.", "date": "2018.01.21", "title": "Пътищатав страната са мокри изаснежени"}
{"url": "http://www.novinite.bg/articles/155761/Praznuvame-babainden-po-star-stil", "text": "Днес по стар стил се празнува. На 21 януари се отбелязва Денят на родилната помощ. По нов стил празникът е на 8 януари. Бабинден е голям женски празник според народните обичаи. Деня се посвещава на жените, които помагали при раждане на младите невести в къщата. По този повод екипът на Първа САГБАЛ \"Света София\" ще отбележи Деня на родилната помощ с ритуала \"миене на ръце\". На празника са поканени кметът на София Йорданка Фандъкова, зам.-кметът Дончо Барбалов и председателят на постоянната комисия по здравеопазване и социална политика към Столичния общински съвет д-р Веселин Милев.", "date": "2018.01.21", "title": "Празнуваме бабаинден по стар стил"}
{"url": "http://www.novinite.bg/articles/155762/Na-rabota-no-samo-po-dokumenti", "text": "9 лекари, сред които реаниматори, навролози и гинеколози, се водят само на книга в общинската болница в Козлодуй, установи проверка на Регионалната здравна инспекция във Враца. Те са назначени на трудови договори със заплати около 1000 лева, но не са включени в графиците за дежурства, от което следва, че всъщност не се явяват на работа, коментираха от инспекцията.Директорът на общинската болница в Козлодуй д-р Олга Ноколова признава, че най-големият проблем на здравното заведение е липсата на лекари - специалисти. Според нея трябва да се променят критериите за нивата на компетентност, от които зависи издръжката от здравната каса.За година и половина на този пост д-р Николова има наложени глоби за 30 хиляди лева, последният акт от вчера от Министерство на здравеопазването е на стойност 8 хил. лева. Дори за редовия персонал на болницата е ясно, че трябва да се промени системата.Иначе на фона на милионите левове задължения на някои болници, дългът от 200 хиляди на болницата в Козлодуй не е катастрофален. Въпреки че с всеки ден той продължава да расте и от началото на годината са натрупани още 30 хиляди лева неразплатени сметки. Освен хората от Козлодуй, здравното заведение обслужва още 4 съседни общини с много неосигурени пациенти.По договор с АЕЦ „Козлодуй\" болницата получава 360 хиляди лева годишно, за да поддържа аварийна готовност. Още 1,5 милиона лева ще влязат тук тази година по съвместен проект с окръг Долж в Румъния за ремонти и технологично обновление. Но това няма да реши основния проблем - липсата на лекари, смятат хората от Козлодуй.\r\n\r\n ", "date": "2018.01.21", "title": "На работа, но само по документи"}
{"url": "http://www.novinite.bg/articles/155758/Za-kakvo-si-govoriha-Merkel-i-Borisov", "text": "Хронология на една визита. Какво остана скрито от срещата на Борисов и Меркел. Тази седмица немският канцлер прие новия австрийски канцлер, а в Петък беше на посещение в Париж, имаше срещи с Макрон. Вчера беше в България за среща с премиера Борисов. Какво се крие зад този маратон от срещи, какво се договориха в София Меркел и Борисов – в студиото на \"Събуди се\" гостува началникът на кабинета на премиера – Румяна Бъчварова.„Най-важното от посещението на канцлера Ангела Меркел е, че тя одобри нашите приоритети, но по-важното е, че тя одобри нашите инициативи, които са в рамките на председателството ни”, каза Румяна Бъчварова.Според нея това е важно, защото Германия е политически най-влиятелната страна в Европейския съюз.„Ангела Меркел оцени нашите достижения – начинът, по който охраняваме границите си”, добави Бъчварова.„България получи една пълна и убедителна подкрепа за своята политика”, добави Румяна Бъчварова.На въпроса за дипломатическата офанзива на България и премиера Борисов, който предложи да посредничи, както в спора между ЕС и Турция, така и в този между Македония и Гърция, Бъчварова отговори, че това е политика, която всеки председателстващ Съвета на ЕС, трябва да осъществява.„Това е много фина политическа работа”, каза тя.„Цялостната политика на съюза е ориентирана към това, да търси съгласие и мир, особено в ситуация, в която Европа търпи последиците от мигрантския натиск”, подчерта бившият вътрешен министър. Според нея България има основание да участва в решаването на балканските спорове, защото е „единствената държава, която не е част от проблема”.„В момента сме силата, която решава проблемите на Балканите”, заяви тя.Вижте какво каза Румяна Бъчварова за вътрешната политика, трусовете в коалиционното правителство и други въпроси, във видеото.", "date": "2018.01.21", "title": "За какво си говориха Меркел и Борисов?"}
{"url": "http://www.novinite.bg/articles/155752/Sled-atakata-na-hotel-v-Kabul-napadatelite-sa-ubiti-spaseni-sa-desetki", "text": "Атаката срещу хотел \"Интерконтинентал\" в афганистанската столица Кабул приключи, съобщи говорителят на афганистанското министерство на вътрешните работи Наджиб Даниш, предаде Ройтерс. Четиримата нападатели са убити. Спасени са 153 души, сред които 41 чужденци, допълва агенцията.Според временните данни жертвите са петима, от които четирима са афганистанци, а един е чужденец, но неговата националност не се съобщава. Ранени са осем души, предаде Франс прес", "date": "2018.01.21", "title": "След атаката на хотел в Кабул: нападателите са убити, спасени са десетки"}
{"url": "http://www.novinite.bg/articles/155751/Oblachno-s-valeji-shte-e-vremeto-dnes", "text": "Днес ще преобладава облачно време и по-късно през деня отново ще завали, в северозападните и планинските райони - сняг, в останалата част от страната - дъжд. Вятърът ще се ориентира от югоизток, ще е до умерен. Максималните температури ще бъдат между 2° и 7°. През нощта срещу понеделник валежите ще се усилят, по- значителни ще са в Предбалкана и Родопската област. От североизток, по-късно от северозапад и север, с усилване на вятъра, ще нахлува още студен въздух. Атмосферното налягане е по-ниско от средното за месеца, ще продължи да се понижава. В планините ще бъде облачно и ветровито, с умерен и силен югозападен вятър. Ще превалява сняг, в Източни Родопи, Странджа и Сакар – дъжд. Максималната температура на височина 1200 метра ще е около 2°, на 2000 метра – около минус 3°. По Черноморието ще е облачно и дъждовно. Ще духа до умерен изток-югоизточен вятър. Максималните температури ще са 6°-8°. Температурата на морската вода е 7°- 8°. Вълнението на морето ще е 2-3 бала.", "date": "2018.01.21", "title": "Облачно с валежи ще е времето днес"}
{"url": "http://www.novinite.bg/articles/155764/Tri-raketi-byaha-izstrelyani-ot-Siriya-po-Kilis", "text": "Три ракети бяха изстреляни вчера от територията на Сирия към граничната турска провинция Килис. Пострада един човек, предаде Анадолската агенция, цитирана от ТАСС. Повредени са няколко сгради в град Килис. Обстрелът идва, след като вчера турските сили обявиха началото на операция против кюрдските формирования от Силите за защита на народа и Партията на демократическия съюз в района Африн в Сирия, където живеят около 1,5 милиона сирийски кюрди. Анкара смята СЗН и ПДС за свързани с Кюрдската работническа партия (ПКК), която в Турция е призната за терористична организация.", "date": "2018.01.21", "title": "Три ракети бяха изстреляни от Сирия по Килис"}
{"url": "http://www.novinite.bg/articles/155755/Nova-transportna-shema-za-oblekchavane-na-trafika-v-Blagoevgrad", "text": "Община Благоевград обмисля да въведе нова транспортна схема, за да се облекчи трафикът в града. Все по- трудно става придвижването в централна градска част, тъй като с всяка година броят на автомобилите се увеличава. Според шофьорите местата за паркиране в центъра са недостатъчни.От община Благоевград казаха, че обмислят вариант да се въведе еднопосочно движение за улиците в центъра на града. Според шофьорите това би облекчило трафика.- Трябва по-лесно да може да се изтеглят колите, по-лесно да има място, където хора, които си живеят тука да има къде да си оставят колите.- Целият център има проблеми с паркирането, дори и сега по това време събота и неделя също.От община Благоевград казаха, че предстоят промени в Наредбата за Синята зона, тъй като в момента тя е неефективна. Предвижда се да бъдат променени правилата за издаване на талони за безплатно паркиране на хора с увреждания.От началото на годината до момента са издадени 75 талона на хора с увреждания. За миналата година броят разрешителните за безплатно паркиране, които са отпуснати е над 680. Издадените талоните за хора с увреждания с всяка година се увеличават, като според общинската администрация се злоупотребява с тях.За да се облекчи трафикът, се предвижда още да бъдат изградени светофари на входа на квартал „Струмско\" и в района студентските общежития към Югозападния университет.", "date": "2018.01.21", "title": "Нова транспортна схема за облекчаване на трафика в Благоевград"}
{"url": "http://www.novinite.bg/articles/155753/Hilyadi-na-protesti-v-SASht", "text": "Година след като Доналд Тръмп положи клетва като президент, огромни протести се проведоха в редица американски градове, сред които Ню Йорк, Лос Анджелис или Чикаго, предадоха Франс прес и Асошиейтед прес.Демонстрации имаше в над 200 американски града и протестиращите са няколкостотин хиляди. Само в трите мегаполиса Ню Йорк, Чикаго и Лос Анджелис организаторите на демонстрациите твърдят, че участниците в тях са 400 000. Протестиращите изразиха недоволството си от политиката на Тръмп по различни въпроси, сред които имиграцията, абортите, правата на жените, на хомосексуалистите, бисексуалните и транссексуалните и др.И докато протестите се провеждаха, Тръмп се опита да ги обърне в своя полза с туит. В него той каза, че днешният ден е отличен и насърчи хората да организират шествия, за да отпразнуват безпрецедентните исторически постижения и икономическите успехи в САЩ през последните 12 месеца. \"Безработицата при жените е най-ниската от 18 години\", написа още в Туитър Тръмп.В протеста в Ню Йорк се включи актрисата Упи Голдбърг, в този в Парк сити в щата Юта участва Джейн Фонда, а в този в Лос Анджелис актрисата Натали Портман.", "date": "2018.01.21", "title": "Хиляди на протести в САЩ"}
{"url": "http://www.novinite.bg/articles/155763/Haknaha-profila-na-Rumen-Radev", "text": "Хакнаха профила на държавния ни глава. Нерегламентираната намеса в профила на президента Румен Радев е у становена във Фейсбук, съобщи БНР. От прессекретариата на президента потвърдили информацията за публикувана статия. Статията на турски език в профила на президента се е появила тази нощ. Публикацията вече е изтрита. А текстът е съдържал и препратка към турски сайт. Службите са уведомени и проверяват случая.", "date": "2018.01.21", "title": "Хакнаха профила на Румен Радев"}
