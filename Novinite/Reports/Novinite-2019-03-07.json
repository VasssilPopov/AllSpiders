{"url": "https://www.novinite.bg/articles/172039/Medicinskite-sestri-prodaljavat-protestite", "text": "Медицинските сестри продължават протестите си докато не бъдат изпълнени всичките им искания.Разпъването на палатков лагер пред здравното министерство също не е изключено.Това стана ясно по време на среща на здравните работници с омбудсмана Мая Манолова, от която те получиха пълна подкрепа.Основните искания са свързани с промяна в заплащането и промяна на условията на труд. Медицинските сестри бяха подкрепени и от представители на акушерките, фелдшерите и физиотерапевтите. Тяхното основно искане, с което ще излязат на протест, е за промяна на Закона за съсловните организации, така че да бъде създадена отделна организация за всяко съсловие.В заключение Манолова подчерта, че е имала среща с ресорния министър Кирил Ананиев, по време, на която той е поел ангажимент да изпълни исканията на протестиращите в определения от него 20-дневен срок.", "date": "2019.03.07", "title": "Медицинските сестри продължават протестите"}
{"url": "https://www.novinite.bg/articles/172026/Boil-Banov-Neshto-koeto-e-zagnoyavalo-s-godini-e-trudno-da-se-reshi", "text": "Министерството на културата - с отговор на острата критика от Сметната палата. Одит на палатата установи, че културното ведомство не се справя с опазването на културното наследство у нас.Министър Боил Банов призна, че въпросът със сградите-паметници на културата е изключително сериозен, а за администрацията е трудно да се справи с проблема.„Нещо, което е загноявало с години, е трудно да се реши толкова лесно”, заяви Банов. Но по думите му вече се работи активно.Ипотекирането и обновяването на сградите-паметници на културата и сега е възможно, според закона, но процедурата била изключително тромава и почти невъзможна за реализация. Сега ще се изискат законови промени, за да стане възможно ипотекирането и обновяването на ценните сгради.", "date": "2019.03.07", "title": "Боил Банов: Нещо, което е загноявало с години, е трудно да се реши"}
{"url": "https://www.novinite.bg/articles/172034/BSP-predstavi-kandidatite-si-za-CIK-i-obyavi-kato-pobeda-izbora-na-nov-sastav", "text": "БСП представи кандидатите си за членове на Централната избирателна комисия пред журналисти в централата на партията, предаде Novini.bg.,,След кански мъки и трудно разбираеми спорове най-сетне се стигна до изпълнение на разпоредбите на ЦИК по отношение на състава, което считаме за наш успех. Ние практически принудихме управляващите да се съобразят с разпоредбите на закона. За съжаление не успяхме да убедим другите партии по други важни теми от изборното законодателство. Възможностите за машинното гласуване бяха окастрени, а прагът на преференциите в момента е непосилно висок'', заяви народният представител от опозицията Крум Зарков.Шестимата кандидати за членове на новата ЦИК са Таня Цанева, която и в момента е част от ЦИК, като по думите на Зарков тя трябва да осигури приемственост с новите. Другите кандидатури са тези на Николай Николов, Силвия Дюкенджиева, Силвия Стойчева, Емил Войнов и Цветанка Георгиева.,,Единствените указания към тях са да спазват закона и да следят за неговото спазване. От вас очакваме здрава и законосъобразна работа'', обърна се Крум Зарков към тях, след което разясни, че парламентарната група на партията е посочила него да представи шестте кандидатури в парламентарната комисия и после в пленарна зала.,,Но това не означава, че БСП се връща в парламента. Аз просто ще ги представя, но БСП няма да участва в заседанията, нито ще гласува решения'', посочи Зарков.,,Няма никакви основания за подобни твърдения, знаехме, че този дебат ще се отвори, когато поискахме смяна на състава. Става въпрос за принципна позиция и спазване на закона'', отговори депутатът на въпрос дали смяната на старите членове на ЦИК от квотата на БСП има нещо общо с вътрешната опозиция срещуКорнелия Нинова.,,Това не е разчистване на сметки, изобщо не става дума за такова нещо'', увери Крум Зарков.", "date": "2019.03.07", "title": "БСП представи кандидатите си за ЦИК и обяви като победа избора на нов състав"}
{"url": "https://www.novinite.bg/articles/172035/Viceprezidentat-vrachi-sertifikati-na-pobeditelkite-v-iniciativata-Poslanik-za-edin-den", "text": "Вицепрезидентът Илияна Йотова връчи сертификати на момичетата победителки в инициативата „Посланик за един ден“, организирана от посолството на Великобритания в България. Поводът за нея е Международният ден на жената 8 март. Победителките – на възраст между 15 и 19 години, бяха избрани след конкурс с есе на тема „Как бих използвала силата си на личност, за да променя света“. В словото си на заключителното събитие вицепрезидентът Илияна Йотова изказа благодарности към британското посолство и посланик Ема Хопкинс, както и към всички участници в инициативата. „Дипломати, държавници, неправителствен сектор и младите надежди на България – обединени от каузата за един по-добър свят“, посочи вицепрезидентът и подчерта, че най-голямото постижение на „Посланик за един ден“ е, че провокира младите хора да изразят себе си, вдъхновява ги да повярват във възможностите си. „България има своите амбициозни, смели и съпричастни момичета. Едно от тях е 17-годишната Моника от Благоевград, с която имах удоволствието да работя“, заяви Илияна Йотова. Моника е убедена, че в училище не трябва да се преподават само знания, но и да се възпитава в добродетели. Заедно с екипа на вицепрезидента Моника проведе среща с ученици от Обединено училище „Св. св. Кирил и Методий“ в село Априлово, община Горна Малина. По интересен начин тя показа на учениците какво е толерантност, уважение към другия, приятелство.Илияна Йотова и ученичката от Езикова гимназия „Акад. Людмил Стоянов“ бяха домакини на традиционната среща на вицепрезидента с дами посланици. Моника имаше възможността да разговаря с дипломатите, които проявиха голям интерес към нея. Във фокуса на разговорите им бе потъпкването на основни човешки права.В изказването си на заключителното събитие Илияна Йотова заяви, че често трябва да препрочитаме Всеобщата декларация на ООН за правата на човека, приета преди повече от 70 години. Като тревожна Илияна Йотова определи тенденцията за задълбочаване на неравенствата и суспендирането на човешките права. „Насилието, дискриминацията, неравенствата, социалното изключване се превърнаха в белег на нашето време“, отбеляза вицепрезидентът. По думите на Илияна Йотова за тези проблеми не се говори достатъчно в обществото, а добрите решения остават само на хартия. „Сериозно внимание трябва да обърнем на безразличието, с което се посреща потъпкването на правата и свободите, на човешкото достойнство“, изтъкна вицепрезидентът. „Държавническите решения в защита правата и свободите на човека трябва да бъдат не просто добра воля, а задължение. Когато политиците не стоят зад обещанията си, ролята е на гражданското общество, на хората с активна позиция да настояват това да се случи. Всеки един исторически момент е подходящ да бъдеш посланик на доброто, да защитаваш, да променяш“, убедена е Илияна Йотова.", "date": "2019.03.07", "title": "Вицепрезидентът връчи сертификати на победителките в инициативата „Посланик за един ден“"}
{"url": "https://www.novinite.bg/articles/172008/Cvetanov-otricha-za-sdelka-s-DPS", "text": "\"Няма никаква сделка с ДПС.\" Това заяви пред „Здравей, България“ по „Нова телевизия“ председателят на ПГ ГЕРБ Цветан Цветанов по повод твърденията на БСП за сделка между ГЕРБ и ДПС за закона за вероизповеданията.В тази връзка той запита дали е сделка и законът за социалните услуги, който вчера са разглеждали и който е част от същия пакет.По думите първоначалният вариант на закона за вероизповеданията е бил да се увеличи финансирането, за да се намалят даренията.\"Това, което направихме е държавата да финансира заплатите, които получат съответните духовници, а не те да идват от външни страни\", подчерта Цветанов и призова да спрат да се използват неистини по темата.Той отбеляза и, че към настоящия момент мюфтийството не получава съответната субсидия, тъй като има задължения.Председателят на ГЕРБ посочи, че те изцяло ще подкрепят този законопроект.По темата за отхвърлянето на президентското вето Цветанов изтъкна, че твърденията на президента, че няма съдебен контрол са неверни.Според него за първи път президентът изпада в състояние да използва лъжи.\"Съдебен контрол има и той е много по-достъпен за гражданите\", категоричен е Цветанов.Той обясни, че когато има решение с 2/3 на ЦИК, съдът е законодателният орган, който решава дали да приеме тези мотиви и дали да разпише съответните препоръки.По отношение на преференциите председателят на ПГ на ГЕРБ подчерта, че няма нарушаване на изборните права.По думите му България е приела пропорционална система, а преференциите са 7%.За посещението на руския премиер Дмитрий Медведев Цветанов заяви, каквито и енергийни проекти да планираме с участието на Русия те няма как да станат, ако не изпълним ангажиментите си към Третия енергиен стълб.Според него обаче по-важна била визитата на Столтенберг.По думите му в позицията на страната ни няма промяна и ГЕРБ отстоява принципите да бъдем надежден партньор на НАТО и ЕС.Според него в момента по-сериозни са проблемите в черноморския регион.Във връзка с националната ни сигурност и закупуването на изтребителите той подчерта, че сигурността навсякъде струва пари.По думите му дали ще купим 8, 9 или 10 самолета не ни гарантира самостоятелна защита на националната ни сигурност.", "date": "2019.03.07", "title": "Цветанов отрича за сделка с ДПС"}
{"url": "https://www.novinite.bg/articles/172023/Ataka-ostava-bez-chovek-v-CIK-VMRO-i-NFSB-nominiraha-dvama", "text": "\"Атака\" остана без свой представител в ЦИК. Досега те имаха зам.-председател Мария Мусорлиева, която стана известна и с по-експанзивното си поведение.Старият член на ЦИК от квотата на ВМРО Бойчо Арнаудов запазва мястото си, а НФСБ издигат Таня Йосифова, преподавател от академията на МВР. За това се разбраха на бързо коалиционно съвещание формациите на Сидеров, Каракачанов и Симеонов.Изненадващо бързо приключиха преговорите между тях, без разправии и скандали. Днес е крайният срок за кандидатури за членове на ЦИК.", "date": "2019.03.07", "title": "\"Атака\" остава без човек в ЦИК, ВМРО и НФСБ номинираха двама"}
{"url": "https://www.novinite.bg/articles/172036/PP-ABV-nastoyava-za-svikvane-na-referendum-za-mir", "text": "Председателят на ПП АБВ Румен Петков заяви пред медиите, че партията се обръща към парламентарно представените политически сили, синдикатите, работодателите и значимите извънпарламентарни политически сили с предложение да подкрепят подписка, инициирана от АБВ, за свикване на референдум за формиране на национална политика и позиция по проблемите, свързани с мира – за недопускане на разполагане на територията на страната и българската акватория на допълнителни военни контингенти и военни съоръжения. ПП АБВ ще информира държавния глава и ще очаква отговор от останалите политически сили, посочи Петков.", "date": "2019.03.07", "title": "ПП АБВ настоява за свикване на референдум за мир"}
{"url": "https://www.novinite.bg/articles/172047/Pargov-Upravlyavashtite-v-Sofiya-dokazaha-che-rabotyat-za-horata-samo-pod-natisk", "text": "Управляващите в София доказаха за пореден път, че работят за хората само и единствено под натиск. Това каза председателят на БСП - София Калоян Паргов. Той направи коментара по повод ремонта на тоалетната и помещението на диспечерите на последната спирка на тролей №1 на Пета градска болница. Както е известно, преди три седмици лидерът на столичните социалисти показа мизерните условия, при които шофьорите в Столичния градски транспорт са принудени да работят. Калоян Паргов изнесе пред медиите снимки на тоалетните на няколко последни спирки, които бяха в окаяно състояние, а сред тях беше и тази на Пета градска болница.\"Можело, значи, за три седмици да бъдат подобрени санитарно-битовите условия за шофьорите на Пета градска болница. Очевидно въпросът не е нито до недостиг на средства, нито до кой знае каква трудност при изпълнението, а е до желание, коментира Калоян Паргов. - Вече е ясно, че управляващите от ГЕРБ в столицата работят за гражданите само тогава, когато са подложени на сериозен натиск. Не мога да приема този стил на управление за нормален. Санитарно-битовите условия не са лукс за работещите, в което и да било държавно дружество или фирма, те са основно задължение на работодателя. Искрено се надявам кметът Фандъкова и заместникът й по транспорта в момента Дончо Барбалов да се отнесат сериозно и към останалите проблеми в столичния транспорт, заради които работещите там протестират, а над 1200 души от тях направиха подписка с конкретни искания. Очаквам на заседанието на Комисията по транспорт и туризъм идната сряда да говорим по същество за проблемите и да коментираме предложенията на двата синдиката и на протестиращите, както се разбрахме преди седмица\".Калоян Паргов добави, че не се учудва от бързите действия за решаване на изнесените от него проблеми със санитарно-битовите условия на последните спирки на градския транспорт в София. \"Очаквах да се случат така нещата. В последните години мога да посоча много подобни примери, каза той. - Хора от различни квартали ни търсят за помощ, ние се отзоваваме, става скандал и упраляващите от ГЕРБ бързат да го потушат чрез решаването на проблема. Ето това е техният модел на управление. За нас този модел е крайно вреден. И точно срещу този модел на управление ние се борим. Колкото и от ГЕРБ да се опитват да омаловажават работата ни, фактите са си факти. Истината е, че най-добрият ни пиар го прави именно ГЕРБ с действията, които предприема на пожар, за да решава проблемите на гражданите под нашия натиск\".", "date": "2019.03.07", "title": "Паргов: Управляващите в София доказаха, че работят за хората само под натиск"}
{"url": "https://www.novinite.bg/articles/172048/Poseshtenie-na-Fil-Hogan-i-Mariya-Gabriel-v-Balgariya", "text": "На 8 март (петък) комисарят по цифровата икономика и общество Мария Габриел и комисарят по земеделие и развитие на селските райони Фил Хоган  ще бъдат на посещение в България. Двамата ще проведат среща с министър-председателя Бойко Борисов. От 10:30 часа в хотел „Холидей Ин“ комисар Габриел и комисар Хоган ще открият конференцията „Цифровизация в пчеларството: ползи и предизвикателства“. Във форума ще участват експерти от ГД „Съобщителни мрежи, съдържание и технологии“ (CNECT) и ГД „Земеделие и развитие на селските райони“ (AGRI) на Европейската комисия, представители на Европейския орган за безопасност на храните (EFSA), създатели на иновации в пчеларството, представители на научните среди. Конференцията трябва да определи концептуално възможностите за цифровизация в пчеларството, но и да даде бъдещите направления на действие на националните и регионални пчеларски асоциации. По време на посещението си комисар Хоган ще се срещне и с министъра на земеделието, храните и горите Румен Порожанов. ", "date": "2019.03.07", "title": "Посещение на Фил Хоган и Мария Габриел в България"}
{"url": "https://www.novinite.bg/articles/172019/Startira-procedurata-za-izbor-na-CIK-GERB-obyavi-7-ot-svoite-kandidaturi", "text": "Стартира процедурата за избор на нова Централна избирателна комисия. Днес изтича срокът за издигане на  партийните номинации.ГЕРБ обяви 7 от своите кандидатури, 4-ма са от сегашните членове на ЦИК от квотата на ГЕРБ.Говорителят Александър Андреев, който беше от квотата на БСП, преминава в тази на ГЕРБ. Предлагат и сина на известния юрист и бивш председател на правната комисия Александър Джеров и преподавателят по политология Димитър Димитров. За председател на ЦИК от ГЕРБ издигат бившия конституционен съдия Стефка Стоева.Те я описаха като опитен юрист, с високи професионални качества в съдебната система, от 1996 година работи във Върховния административен съд.Квоти имат както парламентарно представените партии, така и партиите с депутати в Европейския парламент.В 17 часа изтича срокът, в който те трябва да направят предложенията си.", "date": "2019.03.07", "title": "Стартира процедурата за избор на ЦИК: ГЕРБ обяви 7 от своите кандидатури"}
{"url": "https://www.novinite.bg/articles/172049/Zarkov-za-noviya-sastav-na-CIK-Predlagame-dokazani-yuristi-i-hora-chijto-profesionalen-pat-e-svarzan-s-izborite-v-Balgariya", "text": "„ Считаме изпълнението на разпоредбите на Изборния кодекс за промяна на състава на ЦИК за наш успех, защото принудихме управляващите да се съобразят със закона”, това заяви зам.-председателят на ПГ на „БСП за България” Крум Зарков по време на пресконференция на „Позитано 20”. „За съжаление, не успяхме да убедим останалите партии по отношение на други важни промени в изборното законодателство – възможностите за машинно гласуване бяха окастрени, прагът на преференциите е непосилно висок, основателното вето на президента беше отхвърлено единодушно, а в парламента са внесени разнопосочни закони, които връщат дебата на изходната му точка”, констатира Зарков. Той бе категоричен, че всичко това не допринася за сигурен и разбираем изборен процес и допълнително отчуждава българите от урните. По думите му целият фарс е недостоен за парламента и затова от БСП са отказали да участват в него. „Законът важи и за нас и той ни вменява отговорност да предложим шест професионалисти, които заемат отговорната задача да бъдат членове на новата ЦИК. Неприсъствието ни в парламента не ни разтоварва от тази отговорност”, заяви Зарков. По думите му между кандидатурите има трима доказани юристи, а останалите са хора, чийто професионален път е неразривно свързан с изборите в България.Зарков каза още, че единственото указание, което левицата дава на своите кандидати за членове на ЦИК e да спазват и да следят за спазването на закона.   Първата ни кандидатура е на Таня Анчева - Цанева, която е член на ЦИК и към настоящия момент. Тя е юрист, завършила СУ \"Св. Климент Охридски\". Била е член на изборния борд за прозрачни и демократични избори към Министерския съвет през 2014 г. Работила е като експерт по изборното законодателство в 42-ото Народното събрание. Участвала е като международен наблюдател в международни наблюдателски мисии в над 20 страни. БСП предлага и Николай Николов, който е бил представен от левицата като кандидат за председател на новия антикорупционен орган. Опитът му може да послужи за връщане на законността. Третата кандидатура-Силва Дюкенджиева,   юрист, изключително добре познава изборното законодателство. Тя е била член на ЦИК за местните избори през 2007 г. и при изборите за народни представители през 2009 г. Към юридическия екип БСП предлага и Силвия Стойчева, която е  политолог по образование и притежава дългогодишен професионален опит и е била народен представител. Емил Войнов е специалист по информационни и комуникационни технологии и експерт в изборния процес. Войнов работи активно и в работната група, която подготвяше предложенията на БСП за изменения в ИК. Неговата кандидатура ще допринесе  в ЦИК да има професионален поглед от човек, който през последните 30 години е видял процесите отблизо. Не на последно място Крум Зарков представи кандидатурата на Цветанка Георгиева, която повече от 16 години работи в отдел \"Избори\" на НС на БСП  и по думите му отлично познава изборните процеси.   В отговор на въпрос Крум Зарков обясни, че Александър Андреев, който досега е бил част от ЦИК като предложение на \"Коалиция за България\" от квотата на земеделците на Спас Панчев е предложен от  ГЕРБ. \"Спас Панчев се раздели с нас наскоро, защото си сътрудничи с ГЕРБ  и тази кандидатура е още едно потвърждение за това сътрудничество\", заяви зам.-председателят на ПГ на БСП.    На КСНС по въпросите на вероизповеданията не е ставало и дума да се опрощават дългове на различните вероизповедания   \"При президента Румен Радев на КСНС, по въпросите на вероизповеданията, не е ставало и дума да се опрощават дългове на различните вероизповедания\", коментира Крум Зарков по повод предложението на ДПС и ГЕРБ за опрощаване на дълговете на Главно мюфтийство. Той допълни, че на заседанието, на което президентът е поставил изрично въпроса за финансирането на вероизповеданията и за прекратяване на практиката те да се финансират отвън, не са обсъждани дълговете на Главното мюфтийство, които са в размер на около12 млн. лв.", "date": "2019.03.07", "title": "Зарков за новия състав на ЦИК: Предлагаме доказани юристи и хора, чийто професионален път е свързан с изборите в България"}
{"url": "https://www.novinite.bg/articles/172007/Parlamentat-prie-promeni-v-Zakona-za-koncesiite-na-parvo-chetene", "text": "Парламентът прие промени в Закона за концесиите на първо четене. От гласувалите 114 народни представители 109 бяха \"за\", двама - \"против\", а трима се въздържаха. Вносител на промените е Министерският съвет.В доклада на Комисията по правни въпроси се посочва, че при прилагането на закона са установени няколко групи въпроси, които изискват промени. Те са свързани с концесии, при които ще бъдат заложени изисквания за големи по размер инвестиции в публична инфраструктура, както и значителни плащания от концесионера към държавния бюджет. В тази връзка законопроектът предвижда изменения в текстовете за солидарната отговорност, начина на разрешаване на спорове между страните по концесионния договор, основанията за недействителност на концесионния договор, както и редакционни промени.Посочени са изчерпателно случаите, в които може да се издаде решение за провеждане на повторна процедура. Предвижда се и публикацията в Националния концесионен регистър да се извърши след публикуване на обявлението в \"Официален вестник\" на Европейския съюз, съответно - в \"Държавен вестник\", когато обявлението е за поправка.Предвижда се страните по договор за концесия с трансграничен интерес да могат да предвидят решаването на спорове по договора да се извършва от арбитражен съд.Политиката относно държавните такси при касационно обжалване пред Върховния административен съд се уеднаквява с тази по Закона за обществените поръчки.Отменя се текст, според който концесионен договор е недействителен, ако съдържанието не отговаря на минимално съдържание, определено в закона, или ако противоречи на друго изискване на закона. Според вносителя целта на отмяната е предотвратяване на превратното завеждане на дела от широк кръг лица, доколкото все още няма създадена съдебна практика относно активната легитимация за предявяване на иск за обявяване недействителността на концесионен договор.Христиан Митев от Обединените патриоти заяви, че подкрепя промените, но изрази притеснения относно отпадането на горния текст. \"Не би следвало да се стига до подобно заличаване и изцяло лишаване от възможността, когато договорът противоречи с основните изисквания на Закона за концесиите, да няма съответно санкция, която да се изразява в обявяването на неговата недействителност\", заяви депутатът. По думите му към момента няма такава практика - няма такива заведени искове за обявяване на недействителност на концесионния договор.", "date": "2019.03.07", "title": "Парламентът прие промени в Закона за концесиите на първо четене"}
{"url": "https://www.novinite.bg/articles/172050/Petkov-nastoya-za-publichna-diskusiya-po-temite-na-vizitata-na-generalniya-sekretar-na-NATO-u-nas", "text": "Председателят на ПП АБВ изрази безпокойство пред медиите, че липсва информация за темите, които са дискутирани при посещението у нас на генералния секретар на НАТО Йенс Столтенберг. Той е категоричен, че всички разговори с българските институции и поети ангажименти около визитата трябва да бъдат анализирани публично в Народното събрание. „Внушенията, които започнаха масирано да се правят след заминаването на Столтенберг от България, че трябва да се разполагат допълнителни оръжия, ни карат с голяма тревога за кажем, че Народното събрание е мястото, където трябва да се анализират отправените предложения и да се вземе принципна позиция от българска страна“. Румен Петков отново подчерта принципната позиция на ПП АБВ против разполагане на въоръжение на българска територия, още повече ядрено оръжие, против разполагането на допълнителни военни контингенти и категорична позиция за неразполагане на допълнителни военноморски сили в българската акватория. Румен Петков коментира и визитата на премиера Медведев у нас, като определи посещението като добър знак „Повече от десет години в България не е гостувала правителствена делегация на най- високо ниво от страна на Руската федерация. Това може да изиграе сериозна роля за динамизирането на нашите отношения в развитието на икономиката и традициите, които имаме в културния обмен“. Петков подчерта, че от българска страна липсваше подготовка за посещението на руския министър-председател. „Когато Путин беше тук през 2008 година, се подписаха девет стратегически документа с изключителна тежест в различни сфери. Сега са три, като единият се подписва по кореспондентски път – документът за разговорите между двете външни министерства“, коментира Петков. Според председателя на ПП АБВ събитията около посещението на Медведев водят до заключението, че Русия няма доверие в българските институции.", "date": "2019.03.07", "title": "Петков настоя за публична дискусия по темите на визитата на генералния секретар на НАТО у нас"}
{"url": "https://www.novinite.bg/articles/172025/Deputatite-prieha-okonchatelno-promenite-v-Zakona-za-socialnite-uslugi", "text": "Депутатите приеха окончателно промените в Закона за социалните услуги. Новите разпоредби задължават общините да предоставят безплатни асистентски услуги за хора без доходи. Останалите ще заплащат 10, 20 или 50% от таксата в зависимост от индивидуалната преценка.Със закона за социалните услуги за първи път се създава законов ред за предоставяне на асистентска подкрепа за възрастните хора, които не могат да се самообслужват, както и за хора с увреждания, които не ползват такава подкрепа по друг закон.Облекчава се достъпът чрез премахване на издаване на заповеди за настаняване и направления за използването на услуги.Дава се правото на избор на лицата сами да избират доставчика на услугата, като се въвеждат правила в зависимост от това дали услугата е на общинско или областно ниво.Насочването от дирекция \"Социално подпомагане\" се запазва само за лица в кризисна ситуация, лица, поставени под запрещение и когато се използва услугата, предназначена за лица от цялата страна.Ще се създаде и агенцията за качеството на социалните услуги, като изпълнителна агенция към министъра на труда и социалната политика. Тя ще може да извършва и проверки на място при необходимост от установяване на обстоятелства, посочени от частния доставчик при лицензирането или от община при създаването на услуга.", "date": "2019.03.07", "title": "Депутатите приеха окончателно промените в Закона за социалните услуги"}
{"url": "https://www.novinite.bg/articles/171985/Mark-Zukarbarg-Fejsbuk-se-promenya", "text": "Фейсбук се променя, за да се превърне в платформа „фокусирана върху неприкосновеността на личните данни“, заяви основателят й Марк Зукърбърг, излагайки визията си за трансформация на компанията. На страницата си във Фейсбук, Зукърбърг написа, че социалната мрежа вече няма да прилича на „дигиталния еквивалент на градски площад“, защото „хората все повече желаят да общуват лично и затова ще бъде по-скоро дигитален еквивалент на хола“. Съобщението идва в момент, когато Фейсбук се опитва да излезе от кризата заради защитата на личните данни и опазването на информацията след разкритията, как мрежата е опазила информацията за потребителите си.", "date": "2019.03.07", "title": "Марк Зукърбърг: Фейсбук се променя"}
{"url": "https://www.novinite.bg/articles/171988/Gaziranoto-po-vredno-ot-alkohola", "text": "Проучване на специалисти от болницата \"Свети Йозеф\" в Бохум установи, че газираните напитки могат да бъдат по-вредни за здравето дори от алкохола, съобщава в. \"Дейли мейл\".Всекидневната употреба на две или повече кенчета от тези продукти предизвиква развитието на възпалителни процеси в организма. Тези напитки отключват появата на такива болести, като диабет тип 2 и мултиплена склероза. Те са много вредни и за кръвоносните съдове.Посочена е и друга опасност от газираните напитки. Тези от тях, в които са вложени големи количества синтетични подсладители, въздействат пряко върху гръбначния и главния мозък, а също така и върху централната нервна система. Последствията могат да бъдат най-различни - от болки в главата до нарушаване на когнитивните способности и изтръпване на крайниците.От изследването станало видно, че дори и газираните напитки, без съдържание на захар, при редовна консумация могат да увеличат риска от сърдечен пристъп или инсулт почти с една трета.", "date": "2019.03.07", "title": "Газираното - по-вредно от алкохола"}
{"url": "https://www.novinite.bg/articles/172001/DPS-zapazva-dosegashnite-si-trima-chlenove-v-CIK", "text": "ДПС ще запази досегашните си трима членове в Централната избирателна комисия и ще внесе кандидатурите на Севинч Солакова, Метин Сюлейман и Ерхан Чаушев за следващ петгодишен мандат. Това съобщиха за \"Хоризонт\" от ДПС.Днес изтича срокът за внасяне на предложения за нов състав на Централната избирателна комисия.До този час в деловодството на Народното събрание са постъпили предложенията на \"Воля\" и коалиции от партии \"Реформаторски блок\", които предлагат досегашните си членове Кристина Цанкова-Стефанова и Ивайло Ивков.", "date": "2019.03.07", "title": "ДПС запазва досегашните си трима членове в ЦИК"}
{"url": "https://www.novinite.bg/articles/172033/Shtamat-na-morbili-u-nas-e-vnesen-ot-Italiya-ili-Germaniya", "text": "Увеличават се случаите на морбили у нас. Те вече са 92. Засегнати са областите Благоевград, Бургас, Пловдив, София и София-град. Изследване в немска лаборатория е показало, че щамът, които циркулира у нас, е внесен от Италия или Германия. Това съобщи директорът на Националния център по заразни и паразитни болести проф. Тодор Кантарджиев пред БНТ.В германска лаборатория са изпратени проби на 21 болни от морбили от Разложко и София. Резултатите потвърдили съмненията на здравните власти, че щамът, който циркулира у нас, е различен от внесения през 2017 година от Украйна.\"Щамът е нов внос от Италия или Германия. По този начин ние показваме, че нямаме вътрешно разпространение на морбилния вирус и че системата ни по отношение контрол на морбили работи\", коментира проф. Тодор Кантарджиев.Според Кантарджиев 38% от заразените с морбили са деца ненавършили възрастта за имунизация. \"Да се пазят неваксинираните деца и всички деца до 8-годишна възраст, които нямат една имунизация, трябва да бъдат имунизирани. След което пропуснатите на 12-годишна възраст - реимунизирани\", посъветва той.Ваксините не са опасни, коментира алергологът академик Богдан Петрунов. \"Тук става въпрос за вкарване в организма на човека на продукти, които стимулират мощно защитните сили. Без ваксините ние, фактически, огромна част от инфекциозните заболявания, които съществуват, ние просто ще загиваме\", обясни той.От Националния център по заразни и паразитни болести съобщиха, че за момента няма данни за усложнения при заразените с морбили у нас.", "date": "2019.03.07", "title": "Щамът на морбили у нас е внесен от Италия или Германия"}
{"url": "https://www.novinite.bg/articles/172029/Arestuvaha-Vetko-i-Marinela-Arabadjievi-v-Barselona", "text": "\r\nOбявените за общодържавно издирване Ветко и Маринела Арабаджиеви са били арестувани в испанския град Барселона, съобщи \"Блиц\". \r\n\r\nНовината ни бе потвърдена от МВР, съобщи сайта. Двамата са били задържани в имението на Георги Семерджиев - Жоро Шопа, който също е арестуван. Срещу фамилия Арабаджиеви са повдигнати задочни с данъчни престъпления в особено големи размери. Очаква се те да бъдат екстрадирани в България. БЛИЦ научи, че испанската полиция получила сигнал за местонахождението на семейството, което близо половин година успяваше да се укрива в Европа. От няколко месеца в ареста е техният син Вълчо, който е привлечен към наказателна отговорност за данъчни афери и пране на пари. По време на задържането им Маринела и Ветко са били толкова шокирани, че не са успели да окажат съпротива.\r\n", "date": "2019.03.07", "title": "Арестуваха Ветко и Маринела Арабаджиеви в Барселона"}
{"url": "https://www.novinite.bg/articles/172005/Cvetanov-Shte-podkrepim-Zakona-za-veroizpovedaniyata", "text": "„Мотивите ни за приемане на закона са единствено да ограничим външното финансиране”, заяви още той.Цветанов коментира отхвърленото вето на президента върху Изборния кодекс.„За първи път президентът изпада в ситуация да заявява лъжа. Съдебният контрол остава, дори става по-достъпен за гражданите. Вече се въвежда като възможност да има тричленен състав, който да събира доказателствата по дадено обжалване на ЦИК”, заяви Цветанов. „Съдебен контрол има и той е разписан много ясно в член 120 в Конституцията”.За преференциите, Цветанов заяви, че няма нарушаване на изборни правила.„България е приела пропорционалната система. При нея дали ще има преференции, или не – това е решение на националния парламент”, заяви Цветанов.„Няма никаква сделка”. Така Цветанов отговори на обвиненията на опозицията, че има сделка ГЕРБ-ДПС, като Движението трябва да отхвърли ветото на президента, а ГЕРБ да подкрепи промените в Закона за вероизповеданията.„Първоначалният вариант на Закона за вероизповеданията беше свързан с това да се ограничи изцяло външното финансиране. Имаше несъгласие от БПЦ, че не може да получава дарения. Тогава имаше среща и се стигна до консенсус, че даренията няма да се ограничават. Съобразихме се с това, което иска БПЦ. Това, което направихме в законопроекта, е държавата да изпълни ангажимента си и да финансира основните вероизповедания и всички останали, които са под 1%, за да може заплатите, които получават духовните служители, да ги получават от държавата, а не от външна страна”, заяви Цветанов.За визитите на генералния секретар на НАТО Йенс Столтенберг и премиера на Русия Дмитрий Медведев, Цветанов заяви, че за него „по-важна е визитата на Столтенберг”. ", "date": "2019.03.07", "title": "Цветанов: Ще подкрепим Закона за вероизповеданията"}
{"url": "https://www.novinite.bg/articles/171991/Dneven-horoskop-za-chetvartak", "text": "Излезте извън зоната си на комфорт. Рискувайте! Дори да се провалите, поне ще знаете, че сте опитали. Направете го!Денят е подходящ да бъдете лидер на група хора. Без значение дали ще са колеги, роднини или приятели. Подходящ момент за правене на планове.Обърнете внимание на собствените си задачи днес. Хубаво е, че искате да помагате на колегите си, но никой няма да свърши вашата работа.  Вижте повече на: ", "date": "2019.03.07", "title": "Дневен хороскоп за четвъртък"}
{"url": "https://www.novinite.bg/articles/171994/Treti-izlekuvan-pacient-s-HIV", "text": "Трети човек с ХИВ, познат като Дюселдорфския пациент, е навлязъл в постоянна ремисия, твърди екипът от учени, участвали в лечението му. Новината идва след като преди дни стана ясно за човек от Лондон, който също се е излекувал от болестта с помощта на трансплантация на костен мозък.Новият случай отново е свързан с трансплантация на костен мозък, но учените поясняват, че Дюселдорфският пациент е спрял да приема поддържащите лекарства за ХИВ само преди 3,5 месеца. Лондонският пациент не приема медикаментите си вече 18 месеца, като болестта не се е развила в СПИН.Учените отново са използвали донор с генетична мутация, която го прави резистентен към вируса на ХИВ. Промените в клетките не позволяват на болестта да предизвика инфекция и да се разпространи.Така случаите на излекувани от ХИВ стават общо три, като първият е т.нар. Берлински пациент, който след трансплантация на костен мозък през 2007 г. вече повече от десетилетие живее без да приема лекарства за ХИВ.Лекарите подчертават, че присаждането на костен мозък е много рисково и няма как да бъде приложено при всички пациенти, носители на ХИВ, но тези три случая биха спомогнали в разработването на лек за болестта.", "date": "2019.03.07", "title": "Трети излекуван пациент с ХИВ"}
{"url": "https://www.novinite.bg/articles/171989/Arestuvaha-Yavor-Baharov-za-poboj", "text": "Актьорът Явор Бахаров е бил арестуван след скандал с бивше гадже, съобщи в. \"Телеграф\". На 3 март в 2 ч. през нощта той гонил и скубал момичето по бул. \"Фритьоф Нансен\" в София. Налетял и на случаен минувач, който тръгнал да спасява жената. Патрулка задържала актьора, докато се разправя с минувача. Бахаров оказал яростна съпротива и прекарал 72 часа в ареста. Софийският районен съд го осъдил за хулиганство по бързата процедура в сряда и му дал 9 месеца пробация, пише вестникът.", "date": "2019.03.07", "title": "Арестуваха Явор Бахаров за побой"}
{"url": "https://www.novinite.bg/articles/171984/Specakciya-v-Orlandovci", "text": "Спецакция в квартал „Орландовци”. Тя се провежда под надзора на Специализирана прокуратура.Целта е неутрализиране на организирана престъпна група за разпространение на наркотици, грабежи, кражби.В операцията участват и служители на дирекция „Вътрешна сигурност“ на МВР, които разследват евентуалното участие в престъпната група на двама служители на Второ РПУ в София.Очаквайте подробности ", "date": "2019.03.07", "title": "Спецакция в „Орландовци”"}
{"url": "https://www.novinite.bg/articles/171996/Udaljavat-proverkata-po-sluchaya-Alo-Banov-sam", "text": "Проверката по случая \"Ало, Банов съм\" се удължава, тъй като вицепремиерът Томислав Дончев е изпратил допълнителни документи до прокуратурата.Това каза в интервю за радио Фокус говорителят на главния прокурор Румяна Арнаудова във връзка с разследването по случая \"Ало, Банов съм\". \"По сведение на наблюдаващия прокурор от Специализираната прокуратура, който извършва предварителната проверка по този случай, в края на миналата седмица бяха приключили всички действия по проверката\", заяви Арнаудова, като уточни, че проверката е включвала както взимане на писмени обяснения, така и изискване и получаване на документи и аудиозаписа, който беше разпространен, и изготвяне на експертна справка.\"Вчера обаче до главния прокурор беше постъпило писмо от вицепремиера Томислав Дончев, с което той уведоми главния прокурор, че е извършвал собствена проверка по този случай, изисквал е документи от различни министерства и е събрал такива, които е изпратил на главния прокурор. Тези документи, които са в значителен обем, са изпратени още във вчерашния ден до наблюдаващия прокурор в Специализираната прокуратура. Така че, въпреки намерението на наблюдаващия прокурор тази седмица да се произнесе с краен прокурорски акт, проверката ще се наложи да се удължи, за да се направи анализ и да се разгледат всички документи, които Томислав Дончев е изпратил и да се направи собствен анализ\", обясни прокурор Арнаудова.\"Освен това след като се запознаят, колегите от Специализираната прокуратура ще преценят дали не се налагат допълнителни действия по проверката\", допълни тя. \"Не можем да коментираме в какво качества, защо и в рамките на какви правомощия вицепремиерът е извършвал проверка, но така или иначе тези документи са изпратени, постъпили са в прокуратурата и за нас възниква веднага задължение да ги анализираме, да ги сравним дали разполагаме вече с тях и да направим допълнителен правен анализ\", каза още Румяна Арнаудова.", "date": "2019.03.07", "title": "Удължават проверката по случая \"Ало, Банов съм\""}
{"url": "https://www.novinite.bg/articles/171998/Sled-akciyata-v-Orlandovci-15-v-aresta", "text": "Над 15 души за задържани при акцията на МВР и прокуратурата в столичния квартал \"Орландовци\" тази сутрин срещу организирана престъпна група, занимаваща се с наркоразпространение, кражби и грабежи.Акцията е на сектор \"Вътрешна сигурност\" в МВР и Столичната дирекция на вътрешните работи.Повечето от задържаните са криминално проявени и са познати на полицията, като са се занимавали с грабежи, кражби и наркотици. Работата по случая е от миналото лято.До момента няма яснота дали сред задържаните са двама полицаи от Второ районно полицейско управление.Тяхната съпричастност към престъпната група ще се изяснява и тогава ще бъде решено дали и те да бъдат арестувани.\"Има данни, че двама служители на Второ РПУ, които са взводни командири, са част от тази престъпна група, като тяхната дейност се изразява в осигуряване на чадър при извършване на конкретни престъпления\", обясни Гешев, като уточни, че става дума за физическа охрана.Организираната престъпна група се е занимавала и с чупене на паметници с цел плащане за възстановяването им, с кражба на релси, престъпления към личността и др.Гешев уточни, че по оперативни данни се знае кой е ръководител на групата, но предстои това да бъде доказано. Вече са претърсени десетки адреси, като предстои претърсване и на още.", "date": "2019.03.07", "title": "След акцията в \"Орландовци\" - 15 в ареста"}
{"url": "https://www.novinite.bg/articles/171995/Geshev-Razbitata-grupa-v-Orlandovci-e-ot-klana-Golovcite", "text": "В квартал Орландовци е задържана група, занимаваща се с широко спектърна престъпна дейност - от дребни битови кражби, разпространение на наркотици и проиводство на стоки без бандерол.Това стана ясно на брифинг на прокуратурата във връзка със спецакцията в Орландовци.Те са действали само в София.Сред задържаните са двама служители на министерство на вътрешните рабори. Те са част от тази престъпна група, тяхната дейност се изразява в осигуряване на чадър при извършването на конкретни престъпления, заяви зам.-главният прокурор Иван Гешев.Двамата полицаи са извършвали реалната физическа охрана при извършване на правонарушенията.Към момента са задържани над 15 човека. Част от тях са лица, принадлежащи към клана на Гольовците. 90 % от лицата - уточни Иван Гешев.По думите му реално колко лица ще бъдат привлечени като обвиняеми ще стане ясно утре сутринта, както и какви ще им бъдат мерките.Прокуратурата се надява да събере доказателства.Групата се е занимавала с кражби на релси, чупене на паметници, доста сериозни грабежи, разпространение на наркотици, с всичко от което могат да се изкарат пари.Има оперативни данни кой е шеф на тази група, но това може да се каже категорично след привличането на обвиняемите, стана ясно от прокуратурата.", "date": "2019.03.07", "title": "Гешев: Разбитата група в Орландовци е от клана Гольовците"}
{"url": "https://www.novinite.bg/articles/172015/Zlato-i-nelegalni-cigari-otkriha-mitnicheski-slujiteli-v-kabinata-na-kamion", "text": "1 кг злато и нелегални цигари опитал да пренесе контрабандно шофьор на товарен автомобил. Митнически служители от ГД МРР откриха 1046  грама изделия от жълт и бял метал и 178 кутии цигари, без български бандерол, скрити в кабината на товарен автомобил с турска регистрация. Камионът пътувал от Турция за Румъния през България и бил отклонен за проверка в района на Дунав мост при Русе. Зад тапицерията на кабината на влекача митническите служители откриват три пакета с изделия от жълт и  бял метал с общо тегло малко над килограм. Експертиза установява, че бижутата са пръстени, обици, синджири и висулки от злато с различни примеси, с обща стойност 59 229 лв.Укрити по подобен начин митническите служители откриват и цигари с надписи DUTY FREE - общо 3560 къса (178 кутии). Шофьорът обяснил, че златото му било дадено от друг, за да го пренесе нелегално от Турция до Румъния, а цигарите превозвал за себе си.По случая е образувано досъдебно производство по описа на териториален отдел „МРР Дунавска“ под надзора на ОП Русе. Сключено е споразумение като ювелирните изделия  са отнети в полза на държавата, а на нарушителя е наложена глоба в размер на 20 000 лева, както и три годишна условна присъда с пет години изпитателен срок. ", "date": "2019.03.07", "title": "Злато и нелегални цигари откриха митнически служители в кабината на камион"}
{"url": "https://www.novinite.bg/articles/172016/5900-kg-falshivi-kartoneni-zagotovki-za-cigareni-kutii-zadarjaha-mitnicheski-slujiteli", "text": "5900 кг картонени заготовки за цигарени кутии с логото на търговска марка „MAYFAIR Sky Blue” задържаха митнически служители от ГД „Митническо разузнаване и разследване“ в района на Дунав мост 2 при Видин. Стоката, описана само като „картон“, е пътувала с товарен автомобил и друга групажна стока от България  за  Западна Европа. За пратката са възникнали съмнения, че щампованата хартия се превозва в нарушение на Регламент (ЕС) № 608/2013 относно защитата на правата върху интелектуалната собственост. Товарът е спрян и за случая са уведомени представители на притежателя на търговската марка.", "date": "2019.03.07", "title": "5900 кг фалшиви картонени заготовки за цигарени кутии задържаха митнически служители"}
{"url": "https://www.novinite.bg/articles/172014/Bitov-skandal-v-Samokov-zavarshi-s-ubijstvo-na-maj", "text": "52-годишен мъж е убит при сбиване в Самоков.Сигналът за скандал с пострадал е подаден към 8.43 часа вчера на тел. 112.Към адреса незабавно са изпратени полицейски служители, които установили в една от стаите безжизненото тяло на 52-годишен мъж от Самоков.35-годишният собственик на имота е задържан за изясняване съпричастността му към случая, съобщиха от полицията. По първоначални данни между двамата е възникнал битов конфликт, последван от побой.Образувано е досъдебно производство. Изясняването на всички факти и обстоятелства продължава под наблюдението на Софийската окръжна прокуратура.", "date": "2019.03.07", "title": "Битов скандал в Самоков завърши с убийство на мъж"}
{"url": "https://www.novinite.bg/articles/172031/Prokuraturata-obvini-edin-ot-narkomanite-napadnali-lekar", "text": "Районната прокуратура в Пазарджик привлече като обвиняем 29-годишен мъж, за това, че на 5 март в Пазарджик, в медицински кабинет, насочил нож към тялото на доктор Емил Величков и го заплашил с убийство, съобщават от Апелативната прокуратура в Пловдив.До момента е установено, че на 5 март в Пазарджик, обвиняемият е посетил кабинета на общопрактикуващ лекар, като поискал да му се издаде рецепта за лекарство под специален режим. Докторът отказал, понеже младежът не бил сред пациентите му. Тогава обвиняемият насочил нож към лекаря.Подаден бил сигнал в полицията, като 29-годишният нападател е задържан близо до лекарския кабинет. По делото са извършени процесуално-следствени действия - разпити на свидетели, иззети са веществени доказателства - нож, назначени са експертизи.Обвиняемият е задържан за 72 часа с постановление на наблюдаващия прокурор. Утре Районната прокуратура ще внесе искане в съда за определяне на мярка за неотклонение „задържане под стража“.", "date": "2019.03.07", "title": "Прокуратурата обвини един от наркоманите, нападнали лекар"}
{"url": "https://www.novinite.bg/articles/171993/VAS-potvardi-zabranata-za-dejnost-na-Yuber-v-Balgariya", "text": "Тричленен състав на ВАС отхвърли жалбите на „Юбер Б.В“ и „Разиер Опърейшънс Б.В.“ срещу решение № 540 от 30.06.2015 г. на Комисията за защита на конкуренцията, с което на двете компании е забранено да извършват дейност на територията на България. Върховните магистрати потвърждават и наложените им санкции. Решението по адм. дело № 11136 от 2015 г. може да се обжалва пред петчленен състав на ВАС.Тричленният състав смята, че е неоснователно твърдението на жалбоподателите за нищожност на атакувания акт поради липса на компетентност на националния орган по конкуренция. ЗЗК е приложим към всички предприятия, извършващи дейност в България, ако изрично или мълчаливо предотвратяват, ограничават, нарушават или могат да предотвратят, ограничат или нарушат конкуренцията в страната.„Обоснован е изводът на Комисията, че с описаното поведение на „Юбер Б.В.“ дружеството получава нелоялно конкурентно предимство и извлича икономически ползи в ущърб на субектите, които предоставят лицензиран таксиметров превоз. Правилно е прието, че степента на обществена опасност от това поведение на дружеството се увеличава в резултат на факта, че превозът срещу възнаграждение (лицензирания таксиметров превоз) е дейност от важен обществен интерес, което именно обуславя наличието на стриктна държавна регулация и специфични законови изисквания при осъществяването й“, се казва в решението на тричленния състав.„Предвид това КЗК обосновано е счела, че начинът на предлагане на услугата Uber X оказва съществен негативен ефект върху конкуренцията, тъй като се касае за комплексно поведение на Юбер Б.В., изразено чрез различни по характер фактически и правни действия, чрез което, като краен резултат, услугата Uber X се предлага по нелоялен начин“, пише още в решението на ВАС", "date": "2019.03.07", "title": "ВАС потвърди забраната за дейност на „Юбер“ в България"}
{"url": "https://www.novinite.bg/articles/171999/Pregovori-za-zadarjaneto-na-Velikobritaniya-v-ES", "text": "Лидерът на британските лейбъристи проведе разговори с проевропейски консерватори за задържането на Великобритания в ЕС, съобщи Daily Express.Обсъдени са били възможностите за запазване на свободата на движение. Обмисляни са и варианти за следване на правилата на единния пазар.В срещата са участвали бившите консервативни министри Оливър Летуин и Ник Боулс. Според планът Великобритания ще остане обвързана с решенията на ЕС, без да има правомощия в процеса.Говорителят на Корбин заяви, че са били обсъждани варианти за споразумение, което да е положително за работните места и да обедини избирателите. На този етап британският премиер Тереза Мей отхвърля подобен вариант, защото това би значело обвързване със свободното движение.Според някои народни представители вече има консенсус за постигането на прагматично излизане на Великобритания от ЕС. Те оценяват последните преговори като много позитивни.Все по-вероятно става излизането на Великобритания от ЕС да бъде отложено, заради трудностите в постигането на решение с Европа.", "date": "2019.03.07", "title": "Преговори за задържането на Великобритания в ЕС"}
{"url": "https://www.novinite.bg/articles/172004/Erdogan-Turciya-ne-se-otkazva-ot-raketnata-sdelka-s-Rusiya", "text": "„Ние приключихме с въпроса за С-400, подписахме сделка с руснаците и ще започнем съвместно производство. По-късно можем да работим и по С-500”, заяви той.В интервю за „Канал 24“ Ердоган каза, че САЩ не трябва да се опитват да дисциплинират Турция чрез търговски мерки, тъй като Турция има приготвени свои мерки.„Направено е, не можем да се върнем. Това няма да бъде етично и ще бъде неморално”, заяви Ердоган.Той каза, че Турция все още би искала да купи ракетната система „Патриот“ от САЩ, но само при подходящи условия и добави, че Анкара обмисля закупуването на ракетната система С-500 от Москва на по-късен етап.Външният министър Мевлют Чавушоглу заяви по-рано днес, че турските съюзници не трябва да се намесват при закупуването на оръжия от страни, които не са членки на НАТО.САЩ предупредиха вече предупредиха Турция, че могат да отменят преференциите, които Анкара ползва в двустранната търговия. Ердоган нарече това решение „нездравословно” и грешно, добавяйки, че САЩ не трябва да дисциплинират Турция чрез търговски сделки.", "date": "2019.03.07", "title": "Ердоган: Турция не се отказва от ракетната сделка с Русия"}
{"url": "https://www.novinite.bg/articles/172032/Otvlekli-13-godishno-momiche-s-cel-brak", "text": "Окръжна прокуратура-Стара Загора наблюдава досъдебно производство за отвличане на 13-годишно момиче.По делото е установено, че на 5 март в павелбанско село малолетното момиче било отвлечено с цел брак. След сигнал на роднини, пострадалата е била намерена в друго село. По делото е извършен оглед на местопроизшествие, разпитани са свидетели.Установени са четири лица, от които три непълнолетни момчета и мъж, на 34 години, отвлекли малолетното момиче, както и автомобила, с който се предвижвали. Предстои те да бъдат привлечени в качеството на обвиняеми. Иззети са видеозаписи, по които се извършва техническа експертиза, назначена е и съдебномедицинска експертиза.Наказанието, което се предвижда за престъпление по чл. 142, ал.2 от НК, е лишаване от свобода от 7 до 15 години.", "date": "2019.03.07", "title": "Отвлекли 13-годишно момиче с цел брак"}
{"url": "https://www.novinite.bg/articles/172038/EK-prizova-Balgariya-da-vavede-pravilata-za-zashtita-na-jertvite-na-prestapleniya", "text": "Европейската комисия съобщи, че е решила да изпрати мотивирани становища на Австрия, Белгия, България, Хърватия, Кипър, Финландия, Франция, Гърция, Латвия, Литва, Люксембург, Холандия и Словакия, за да ги призове настоятелно да въведат изцяло правилата на ЕС за правата, подкрепата и защитата на жертвите на престъпления.Правилата засягат жертвите на всички престъпления, независимо от тяхното гражданство и от това къде в ЕС е извършено престъплението. Правилата дават на жертвите ясни права на достъп до информация, на участие в наказателното производство и на подкрепа и защита според техните нужди. По силата на правилата уязвимите жертви могат да получат допълнителна защита при наказателното производство.През октомври 2012 г. държавите в ЕС се споразумяха да въведат тези правила в националното си законодателство до 16 ноември 2015 година. Оценката на ЕК показва, че 13 държави не са въвели изцяло правилата на ЕС. Засегнатите държави разполагат с два месеца, за да предприемат необходимите действия. Ако не го направят, ЕК може да отнесе въпроса до Съда на ЕС, се посочва в съобщението.", "date": "2019.03.07", "title": "ЕК призова България да въведе правилата за защита на жертвите на престъпления"}
{"url": "https://www.novinite.bg/articles/172002/Grisho-se-otkaza-i-ot-turnira-v-Indian-Uels", "text": "Григор Димитров е отказал участието си на Мастърс 1000 тенис турнира в Индиън Уелс, щата Калифорния.Причината била болка в дясното рамо, написа сайтът , като се позовава на информация от мениджъра на българина Георги Стоименов.Димитров тренираше от няколко дни в Индиън Уелс със своя екип, като към заниманията се присъедини и Андре Агаси. Той беше поставен под №26 при жребия и трябваше да почива в първия кръг.Още не е ясно дали Григор ще може да играе на следващия Мастърс 1000 турнир в Маями, който започна на 20 март в щата Флорида.За последно 27-годишният хасковлия игра на 20 януари на Откритото първенство на Австралия, когато загуби от Франсис Тиафо. После отказа участие в турнирите в Ротердам и Акапулко заради травмата.", "date": "2019.03.07", "title": "Гришо се отказа и от турнира в Индиън Уелс"}
{"url": "https://www.novinite.bg/articles/171980/Dnes-shte-bade-predimno-slanchevo", "text": "Днес ще бъде предимно слънчево, с разкъсана средна и висока облачност. Ще духа слаб, в Източна България до умерен вятър от юг-югозапад. Максималните температури ще са между 17° и 22°, по-ниски по Черноморието, където вятърът ще е от югоизток, за София около 18°. В планините ще бъде предимно слънчево. Ще духа умерен, по билата до силен вятър от запад-югозапад. Ще се затопля и максималната температура на 1200 метра ще бъде около 12°, а на 2000 метра - около 5°.Над Черноморието ще бъде предимно слънчево. През деня вятъра ще се ориентира от югоизток и ще е слаб до умерен. Максималните температури ще са 8°-11°. Температурата на морската вода е 6-7°. Вълнението на морето ще бъде около 2 бала.", "date": "2019.03.07", "title": "Днес ще бъде предимно слънчево"}
{"url": "https://www.novinite.bg/articles/171986/Pochina-parviyat-bas-kitarist-na-Kuin-Majk-Grouz", "text": "Барабанистът на легендарната британска група \"Куин\" Роджър Тейлър съобщи, че се е споминал първият бас китарист на бандата Майк Гроуз, съобщи ТАСС.\"Толкова е тъжна новината за кончината на Майк\", написа музикантът във Фейсбук: \"Аз за пръв път го чух в групата \"Индивидюълс\", когато още бяхме ученици. Винаги е забивал яко. Почивай в мир, приятелю!\" Майк Гроуз пристига в \"Куин\" в ранните дни на групата през 1970 година и свири с нея само няколко месеца, както и другите двама басисти - Бари Мичъл и Дъг Боги. Докато бандата не се запознава с Джон Дийкън и той става постоянен член.За живота на Гроуз след напускане на състава не се знае много. Той не се впуска в музикална кариера, а се занимава с бизнес. Рождената му дата също не е упомената в историята на музикалната индустрия. Според някои данни, когато започва да свири с \"Куин\" през 1970 година, той е бил на 22 години.", "date": "2019.03.07", "title": "Почина първият бас китарист на „Куин“ Майк Гроуз"}
{"url": "https://www.novinite.bg/articles/172022/Samokovec-podpali-maj-v-selo-do-Kostenec", "text": "Мъж от село Подгорие (община Костенец, област София) е бил подпален, съобщават от ОДМВР-София. Извършителят е 58-годишен криминално проявен самоковец. Срещу него вече е образувано досъдебно производство за причинена средна телесна повреда (изгаряне) на мъж от с. Подгорие чрез запалване на дрехите му - престъпление по чл. 129, ал.2, вр. ал.1 от НК. Делото е изпратено в районната прокуратура с мнение за съд. От МВР не дават пояснение за причината за кримиалното деяние.", "date": "2019.03.07", "title": "Самоковец подпали мъж в село до Костенец"}
{"url": "https://www.novinite.bg/articles/172003/MON-nyama-da-predlaga-vavejdaneto-na-zadaljitelni-uniformi-vav-vsichki-uchilishta", "text": "Министерството на образованието няма да предлага въвеждането на задължителни униформи във всички училища. Това коментира министърът на образованието Красимир Вълчев по повод появилото се недоволство в бургаско училище относно изискването за облеклото на децата.Министър Красимир Вълчев коментира още, че униформите създават отношение и култура към училището и намаляват усещането за различие. Затова той призова учениците да се съобразяват с облеклото си, когато се намират на територията на образователната институция.Министърът коментира още една актуална тема. По думите му, ако се наложи някъде да бъдат освободени учители заради въвеждането на едносменен режим, тези учители и преподаватели приоритетно ще бъдат насочвани към други училища.Той допълни, че МОН намалява броя на паралелките в 1-ви и в 8-и клас, като уточни, че почти навсякъде броят им ще намалява с една паралелка.Министър Вълчев коментира още и проблема, свързан с инструмента за дигитална самооценка “селфи“. МОН поиска от Европейската комисия да направи редакция на анкетата към инструмента “селфи“.Министър Вълчев уточни, че е получил потвърждение от еврокомисаря Тибор Наврачич, който го е уверил, че ще бъде намерено техническо решение за анкетата, което по думите на Красимир Вълчев означава, че или отговорът на въпроса ще отпадне, който предизвика остри дискусии в обществото, или самият въпрос.", "date": "2019.03.07", "title": "МОН няма да предлага въвеждането на задължителни униформи във всички училища"}
{"url": "https://www.novinite.bg/articles/172009/Izteglyat-anketata-s-treti-pol-sred-uchenicite-v-Balgariya", "text": "\r\nИмам предварително писмо от еврокомисаря по образованието Тибор Наврачич, в което той ме уверява, че ще намерят техническо решение за анкетата към инструмента за дигитална самооценка SELFIE, но все още нямаме предложение за конкретно решение. Това каза министърът на образованието и науката Красимир Вълчев.\r\n\r\nНа 22 февруари от Министерството на образованието и науката съобщиха, че са изпратили писмо до генералния директор на Главната дирекция \"Образование, младеж, култура и спорт\" към ЕК Темис Кристофидо с молба за редакция на анкетата към инструмента за дигитална самооценка SELFIE. Искането е от въпроса за определяне на пола на участниците да отпадне опцията \"друго\" или да бъде премахнат целият въпрос, защото в сегашния вариант той е неприемлив. В писмото от МОН се посочваше, че инструментът SELFIE помага на училищата да внедрят дигиталните технологии в процесите на преподаване, учене и оценяване и затова е необходимо казусът да бъде разрешенвъзможно най-скоро\r\n", "date": "2019.03.07", "title": "Изтеглят анкетата с трети пол сред учениците в България"}
{"url": "https://www.novinite.bg/articles/171990/Promenyat-dvijenieto-v-tunel-Topli-dol-na-AM-Hemus", "text": "От 9.30 до 15.00 часа движението в тунел \"Топли дол\"  на АМ „Хемус“ в посока София ще се осъществява в изпреварващата лента. Това съобщиха от Агенция „Пътна инфраструктура“.Ще бъде ограничено движението по активната лента поради ремонт на пожароизвестителната система на тунела.Шофьорите е необходимо да се движат с повишено внимание, като спазват стриктно поставената сигнализация.", "date": "2019.03.07", "title": "Променят движението в тунел \"Топли дол\" на АМ \"Хемус\""}
{"url": "https://www.novinite.bg/articles/172017/147-butilki-alkohol-zadarjaha-mitnicheskite-slujiteli-v-rajona-na-GKPP-Kulata", "text": "147 бутилки различни видове алкохол задържаха митническите служители на ГД МРР при проверка на лек автомобил в района на ГКПП Кулата. Бутилките, облепени с български акцизен бандерол, били укрити в специално пригоден тайник на мястото, където се прибира гюрука на кабриолета. Лекият автомобил, с гръцка регистрация и управляван от гръцки гражданин, пътувал в посока изход от България. Общото количество на задържания алкохол е 106.5 литра от различни видове, включително уиски и водка. По случая е съставен акт за установяване на административно нарушение.", "date": "2019.03.07", "title": "147 бутилки алкохол задържаха митническите служители в района на ГКПП Кулата"}
{"url": "https://www.novinite.bg/articles/172006/6-godishno-dete-e-s-opasnost-za-jivota-sled-katastrofa", "text": "6-годишно дете е с опасност за живота, след като е било блъснато от автомобил, предаде БГНЕС. Инцидентът е станал в сряда следобед в село Тополово, община Асеновград.72-годишният шофьор е тестват за алкохол и наркотици, като резултатите са отрицателни.Детето е настанено в болница. Причините и обстоятелствата около катастрофата се изясняват, съобщават от пресцентъра на ОД на МВР- Пловдив, образувано е досъдебно производство.", "date": "2019.03.07", "title": "6-годишно дете е с опасност за живота след катастрофа"}
{"url": "https://www.novinite.bg/articles/172020/2025-g-Skopie-na-edin-chas-s-vlaka-ot-Sofiya", "text": "Към 2025 г. се предвижда от София до Скопие да се пътува с влак за не повече от час. Това обяви пред журналисти транспортният министър Росен Желязков.Той посочи, че за новия програмен период в България са планирани 400 млн. евро за изграждането и модернизацията на ж.п. линията от София до границата със Северна Македония. Аналогична сума е предвидена и за изграждането на железопътна свързаност от Скопие до границата с България.„Пътната карта сочи, че към 2025 г., плюс-минус година, ние ще имаме изградена инфраструктура\", заяви Желязков, цитиран от БТА. Той допълни, че предстои и изграждането на трансграничния тунел между България и Северна Македония.Преди първото заседание на Междуправителствената комисия за икономическо сътрудничество Желязков посочи, че е имал среща и с министъра на информационното общество и администрацията на Северна Македония Дамян Манчевски, който го е уверил, че от страна на мобилните оператори и на регулатора в Скопие са предприети значителни стъпки за намаляване на тарифите.„Знаете, че и трите български оператори значително намалиха тарифите. В пакетите, които предлагат, между 2.99 лв 4.00 лв. на ден се предлагат услуги както глас, така и данни, така и СМС”, отбеляза Желязков.По думите му до 2022 г. телекомите трябва да подпишат двустранни споразумения", "date": "2019.03.07", "title": "2025 г.: Скопие на един час с влака от София"}
{"url": "https://www.novinite.bg/articles/172013/Dvama-policai-sa-podpomagali-prestapnata-grupa-ot-Orlandovci", "text": "\r\nПолиция блокира столичния кв. \"Орландовци\". Задържани са над 15 души. Акцията на МВР и прокуратурата е срещу организирана престъпна група, която се е занимавала с наркоразпространение, кражби и грабежи. Проверява се дали двама полицаи от 2-ро РПУ не са осигурявали чадър на престъпната група. От сутринта в квартала бяха претърсени десетки адреси.\r\n\r\nРано тази сутрин квартал Орландовци осъмна под полицейска блокада. Претърсени бяха десетки адреси. Разследващите са намерили оръжие, контрабандни цигари, скъпи автомобили и инструменти за разбиване. От МВР заявиха, че групата е разработвана близо половин година. Задържаните развивали широк кръг от дейности.Иван Гешев, зам.-главен прокурор: От кражби на релси и чупене на паметници в гробищния парк, който е наблизо, с цел хората да си платят и да бъде възстановен, до доста сериозни грабежи и разпространение на наркотици.Георги Хаджиев, директор на СДВР: Има установени над 10 жилищни сгради, които са се присъединили към ел. мрежата незаконно. Предстои да бъде документирана и тази престъпна дейност.\r\nСпоред разследващите има данни, че двама взводни командири от ,,Охранителна полиция\" са част от престъпната група. Тяхна задача била да осигуряват чадър.Ивайло Иванов, главен секретар на МВР: Предстои да бъде доказана тяхната вина, за да им бъдат повдигнати обвинения, че са ги подпомагали при извършването на кражби. Тяхната дейност се е осъществявала в това да няма на мястото, където се извършват престъпленията, да няма полицейски сили.Иван Гешев, зам.-главен прокурор: Част от тази група са лица, принадлежащи към така наречения клан на Гольовците. Да не кажа, че 90% от лицата, които са задържани са свързани с този известен български род.\r\nУтре ще стане ясно на кои от задържаните ще бъдат повдигнати обвинения.\r\n", "date": "2019.03.07", "title": "Двама полицаи са подпомагали престъпната група от \"Орландовци\""}
{"url": "https://www.novinite.bg/articles/172000/Jiteli-ot-Pazardjik-ne-mogat-da-si-varnat-parite-za-plateni-no-nepolucheni-vinetki", "text": "Втори месец десетки жители от Пазарджик не могат да си върнат парите от тол управлението, което неправомерно е взело парите им, без да получат електронна винетка.Въпреки че терминалите на бензиностанциите са отчели неизвършена трансакция, се оказва, че при всеки опит да получат винетка, системата е теглила пари от разплащателните им сметки.Един от случаите е на семейство Ненови, които на 1 януари са направили 3 опита да закупят електронна винетка от терминал. Без да закупят винетка, от разплащателната им сметка са изтеглени 291 лева.От Агенцията \"Пътна инфраструктура\" ги препратили към Националното тол управление, но връзката там е само чрез имейл:“Те ни изпращаха някакви готови отговори“.“Напишете си трите имена, номер на картата и последните четири цифри за сигурност, което мен ме озадачи, защото аз съм приложил към молбата ми извлечение от банката. Там има посочена банкова сметка, Булстат и айбан. Написахме им, че ние сме дали извлечение от банката и те пак пускат същото съобщение, което ме наведе на мисълта, че това е електронно съобщение и го изпращат на всеки един“, коментираха те.От областното \"Пътно управление\" в Пазарджик отказват коментар.Потърпевшите ще организират протестна подписка.", "date": "2019.03.07", "title": "Жители от Пазарджик не могат да си върнат парите за платени, но неполучени винетки"}
{"url": "https://www.novinite.bg/articles/172021/Bilbord-padna-na-ojiven-stolichen-bulevard-i-rani-chovek", "text": "Билборд падна на оживения столичен булевард \"Симеоновско шосе” и рани един човек.Докато закачал билборда, служител е паднал, понеже едно от въжетата се скъсало. Откаран е в болница, засега не се знае какво е състоянието му.Движението в района не е спряно, а полицаи извършват оглед.", "date": "2019.03.07", "title": "Билборд падна на оживен столичен булевард и рани човек"}
{"url": "https://www.novinite.bg/articles/172018/Uchenici-izgrajdat-pametnik-na-dyado-Dobri", "text": "Паметник на доброто и дядо Добри изграждат в каменоделското училище в село Кунино, което е единствено по рода си на Балканите. Преди да се заемат със задачата, младите скулптори се запознали с живота и делото на Дядо Добри, наричан още приживе \"светеца от Байлово\". „Дарявал е пари за църквата и учи ни да сме човечни, да не мислим само за нас”, обясни десетокласникът Боби Димитров.Свои лични спомени споделила и директорката Яна Орлинова.„Разбраха, че когато имаш кауза и когато имаш идея в живота, всичко е възможно. За мен той беше смирен, но не беше просяк. Дядо Добри обичаше децата и целуваше ръка на дете, може би това трябва да вземем от него, че децата са нашето бъдеще”, сподели тя.Автор на проекта е преподавателят Красимир Митов. Привърженик на абстрактната скулптура, той имал въпросителни дали ще може да сътвори монумент на доброто, тръгвайки от реален образ. Затова и макетите са два – с изправен и седнал персонаж.„Дядо Добри не е някой случаен човек, всички го знаят, всеки си го представя по различен начин, с гълъби, със свещи. Много смирен и в същото време лицето му излъчва някаква светлина”, отбеляза Митов.На този етап изработката е на ниво глина. Има още много работа, докато се стигне до камъка.  Именно той е най-голямото предизвикателство.От сдружение \"Азбукари\" неслучайно възложили задачата на училището в Кунино.„Каменоделският занаят е един от най-древните български занаяти. В същото време искаме да дадем послание към младите поколения – да са съпричастни, да даряват, да помагат”, посочи Цветомир Николов, член на Инициативния комитет.Как ще изглежда скулптурата в окончателен вариант, все още е трудно да се каже. Крайният резултат трябва да внушава едно, казва един от най-талантливите възпитаници на гимназията – дванадесетокласникът Иван.„Да излъчва позитивна енергия и хората да се радват на това творение, изработено от нашето училище”, категоричен е той.Идеята е, след като монументът на доброто бъде готов,  да се постави в близост до храм-паметника \"Александър Невски\" , където приживе често можеше да бъде срещнат най-големият му дарител.", "date": "2019.03.07", "title": "Ученици изграждат паметник на дядо Добри"}
{"url": "https://www.novinite.bg/articles/172030/MVR-kupuva-novi-200-patrulki", "text": "15 високоскоростни небрандирани автомобила ще дебнат нарушители по магистрали и първокласни пътища, съобщи на брифинг в Пловдив директорът на Охранителна полиция ст. комисар Тодор Гребенаров. \"Бегачките\" ще бъдат позиционирани на отсечки, където любителите на високи скорости обичат да изпробват възможностите на колите си. До края на годината чрез Гаранционния фонд ще бъдат купени още 200 патрулки за Пътна полиция, съобщи Гребенаров. 120 от тях ще бъдат с високо технологични параметри. Колите ще са комбита, за да може в тях да бъдат поставяни апаратурата и документите на съответния екип. Останалите 80 автомобила ще бъдат високо проходими, за да отреагират при бедствия и аварии. 25 автопатрулни коли ще бъдат предоставени на ОД МВР Пловдив, обещаха от МВР. Подобряването на материално техническата база е един от способите , с които министерството планира да ограничи пътния травматизъм. В област Пловдив тенденцията за голям брой пътно-транспортни произшествия се запазва а броят на ранените и убитите е висок. Контролът по пътищата ще бъде засилен, предстои закупуване и на нови камери. Следващите месеца министреството е планирало и закупуване на нови дрог- тестове. Днес се проведе годишният отчет анализ на ОД МВР - Пловдив, като след приключването му главният секретар Ивайло Иванов, който даде много добра оценка на работата на пловдивската полиция. \"Има какво да се по отношение на битовата престъпност и работата в малките населени места\", коментира той.  ", "date": "2019.03.07", "title": "МВР купува нови 200 патрулки"}
{"url": "https://www.novinite.bg/articles/172045/Edinadeset-sa-molbite-za-vazstanovyavane-na-sumi-za-kupeni-e-vinetki-koito-ne-sa-otrazeni-v-sistemata", "text": "В Национално ТОЛ управление са постъпили общо единадесет молби за възстановяване на суми при покупка на електронна винетка. Парите са изтеглени от сметките на потребителите, но в системата не е отразено, че винетката е купена. Тези случаи са констатирани в първите дни на месец януари, когато имаше технически затруднения със системата. Постъпилите молби са обработени - на част от потребителите са върнати средствата, на останалите предстои да бъдат възстановени. Случаят на семейството от град Пазарджик, за който съобщават медиите, е сред подадените единадесет молби. Той е разгледан и предстои да им бъде възстановена сумата. Настъпило е забавяне поради необходимостта от повторна проверка и потвърждаване на плащането.", "date": "2019.03.07", "title": "Единадесет са молбите за възстановяване на суми за купени  е-винетки, които не са отразени в системата"}
{"url": "https://www.novinite.bg/articles/172024/Pchelari-se-nadyavat-da-nyama-nova-studena-valna", "text": "До идването на пролетта се надяваме времето да не изненада с нова студена вълна пчелите, които заради меката зима се развиват бързо, заяви председателят на областния съюз на пчеларите \"Добруджа\" Добрин Добрев на международното изложение \"Пчеломания\", което бе открито днес в Добрич.По думите му топлата зима е повишила гибелта сред пчелите, като влажният въздух е провокирал появата на гъбички в кошерите и смъртоносното заболяване нозематоза. Какъв дял от пчелните семейства са отпаднали ще стане ясно към 1 април, допълни председателят на браншовата организация.Недялка Михова, печелила приза \"Пчелар на годината\" на международното изложение, коментира, че в топлото време пчелите вече събират прашец от нацъфтелия дрян, леска, синчец, минзухари. По-голямата опасност за пчелите е липсата на влага заради безснежната зима, като растителността може да изсъхне, смята Михова.Областният съюз на пчеларите \"Добруджа\" пристъпва към колективно договаряне за износ на мед след недотам добрите добиви през миналата стопанска година, когато производителите добиха по около две трети от обичайните 25 килограма от кошер, добави председателят на браншовата организация. Заради ниските изкупни цени между 3.50-4 лева за килограм мед съюзът възнамерява да учреди търговско дружество. Още повече че браншът върви към окрупняване като пчелните стопанства с малко кошери намаляват, каза Добрин Добрев. По думите му в региона се отглеждат около 63 000 кошера с пчелни семейства.", "date": "2019.03.07", "title": "Пчелари се надяват да няма нова студена вълна"}
{"url": "https://www.novinite.bg/articles/172044/Po-34-balgari-na-den-sa-poluchavali-infarkt-prez-2018-g", "text": "По 34 българи на ден са получавали инфаркт през 2018 г., сочат данни на Националния център по обществено здраве и анализи. Общо пациентите с инфаркт, които са хоспитализирани и не са били лекувани в здравно заведение, са 12 753, или всеки ден по 34 българи са получили остър инфаркт на миокарда.11 681 българи са лекувани в болница с инфаркт през 2018 г. – 920 от тях са починали. 5 623 от хоспитализираните пациенти с инфаркт са били мъже над 55-годишна възраст. Жените в същата възрастова група са били 3 607. При 8 874 от всички пациенти е направена коронарна ангиопластика. При 110 от болните е направена фибринолиза.Най-честата диагноза е била остър трансмурален инфаркт на миокарда на предната стена, с какъвто са 5 125 българи. При 3 980 от тях е направена коронарна ангиопластика.Втората по честота диагноза е била остър трансмурален инфаркт на миокарда на долната стена. 4 575 пациенти са били с такъв, а 3 751 от тях са лекувани с коронарна ангиопластика.", "date": "2019.03.07", "title": "По 34 българи на ден са получавали инфаркт през 2018 г."}
{"url": "https://www.novinite.bg/articles/171987/Gripat-glatna-1-mln-bolnichni", "text": "Грип и вирусни инфекции глътнаха почти 1 млн. болнични преди края на епидемията. Това показват междинните данни на лични лекари и шефове на болници.Общо 847 864 са начислените обезщетения за общо заболяване от октомври до януари, става явно от справка на Националния осигурителен институт, пише в. \"Телеграф\".Изненадващо обаче първият месец от годината не е с най-много болнични. Начислените обезщетения през ноември например са повече с 14 573. Точно в края на есенния месец беше регистриран и пръвият случай на грип, но лекари нямат обяснение защо през януари, в разгара на епидемията, са взети най-малко болнични.Въпреки че заразата си отива, нови случаи на грип все още има.От 25 февруари до 3 март са регистрирани 18 заразени, показват данните на Информационната система за събиране и анализиране на данни за заболеваемостта към МЗ.Разчетите на работодателите показват, че бизнесът губи около 170 млн. лева от болнични. Никой от тях не се ангажира да каже колко са фалшивите, но подозренията са, че неправомерно издаден е всеки четвърти-пети.В пикът на заразата разболелите се са били 245 на 10 000 души, докато миналата година са 230 на 10 000 човека.", "date": "2019.03.07", "title": "Грипът глътна 1 млн. болнични"}
{"url": "https://www.novinite.bg/articles/171983/Parlamenta-reshava-za-dalgovete-na-veroizpovedaniyata", "text": "Опрощаването на дълговете на регистрираните у нас вероизповедания ще се гледа в ресорната парламентарна комисия днес. Промените станаха повод за словесни престрелки при вчерашното гласуване на президентското вето върху Изборния кодекс. Според БСП, които отново не влязоха в парламента ГЕРБ и ДПС, че са сключили сделка именно с промените в Закона за вероизповеданията. Само Мюфтийството дължи на държавата около 8 милиона лева.", "date": "2019.03.07", "title": "Парламента решава за дълговете на вероизповеданията"}
{"url": "https://www.novinite.bg/articles/172040/Yavor-Baharov-Ne-sam-udryal-jena-nito-policaj", "text": "Явор Бахаров смята, че неговият арест и причините за него са силно преувеличени. Според публикуваната информация той е удрял момиче в късните часове на 3 срещу 4 март, налетял е и на младеж, който се е опитал да спре кавгата. Той обаче също бил нападнат от актьора.Бахаров налетял и на униформен от пристигналия полицейски патрул, след което бил арестуван. След разигралите се сцени Явор е бил осъден на пробация.\"Някои медии с или без желание комбинират и преувеличават факти. Случката е силно преувеличена и не отговаря на истината. Не е имало насилие над жена, нито пък към полицейски служител, това е доказан факт! В навечерието на 8-и март, както и в последните 3 години, ние сме заедно, Обичаме се, Обичайте се и вие\", написа Бахаров във Facebook.Случаят днес бе коментиран и директора на столичната полиция старши комисар Георги Хаджиев, който потвърди за ареста.\"На 4 март в 1:30 ч. е получен сигнал на 112 за скандал между две лица. Колегите от Първо районно са реагирали веднага. Последвало е неизпълнение на полицейско разпореждане и лицето е отведено в районното. Задържан е под стража за 24 часа, след това е удължена за 72 часа. Признал се е за виновен и е осъден на пробация\".", "date": "2019.03.07", "title": "Явор Бахаров: Не съм удрял жена, нито полицай!"}
{"url": "https://www.novinite.bg/articles/171997/Tasko-Ermenkov-Tozi-parlament-e-izcherpan", "text": "„Нямаме забрана да влизаме в НС и да си вършим работата на народни представители. Имаме политическо решение да не влизаме в пленарна зала и комисии, за да не легитимираме това, което се случва – тези скандали и сделки, задкулисие”. Това коментира Таско Ерменков, депутат от „БСП за България”, пред bTV.Лидерът на БСП Корнелия Нинова заяви преди два дни, че ако управляващите приемат ветото на президента за Изборния кодекс, ще преразгледат решението си за напускане на НС.Според Ерменков парламентът се е изчерпал и агонизира. „И вчера с отхвърлянето на ветото на президента беше доказана нашата позиция, че този парламент е изчерпан”, коментира още той.„Няма как да бъдем в една зала с хора, които от една страна профанират правото на човека да прави свободен избор и го правят по възможно най-непрозрачния начин и второ, няма начин да влезем в парламента с хора, които задкулисно се договарят какво ще даде единият на другия, за да може другият да го подкрепи, в това число и споменатото от Корнелия Нинова вчера – договорката за освобождаването на мюфтийството от данъци, каза още депутатът от БСП.\"В случая не става въпрос за финансирането на вероизповеданията, което ние подкрепяме, а става въпрос за опрощаване на дългове и не на 8 милиона, както каза в свое изказване Цветан Цветанов, а става въпрос за 12 милиона\", коментира Ерменков.Той повдигна въпроса за националната сигурност.„Когато става въпрос за националната сигурност и има изказвания, че ние сме се заиграли с нея - задаван ли е въпросът с тези опростени милиони не е ли плащана защитата на радикалните ислямисти в Пазарджик, дали с тях не бяха заведени 52 иска и 83 имуществени дела и таксите, платени за възстановяване на имотите на вакъвството. И дали тези пари нямат връзка с „безкористните” граждани, които протестираха в града на бащата на Ботев, Левски и Евлоги Георгиев (Карлово) с викове „Аллах Акбар”. Това е заиграване с национална сигурност”, добави той депутатът от БСП.Според Таско Ерменков спорът, който са водили от БСП по време на първото четене на промените в Изборния кодекс, сега най-вероятно ще се повторят и по време на второто четене, като отделните партии от Обединени патриоти, както и ДПС, ще защитават свои собствени идеи и позиции.Тогава ще видите как това единство, с което отхвърлиха президентското вето, ще се разпадне отново, смята депутатът от левицата.", "date": "2019.03.07", "title": "Таско Ерменков: Този парламент е изчерпан"}
{"url": "https://www.novinite.bg/articles/171981/Maya-Manolova-se-sreshta-s-protestirashtite-medicinski-specialisti", "text": "Днес, 7 март 2019 г., от 13.00 часа омбудсманът Мая Манолова организира среща по искане на протестиращите медицински специалисти, която ще се състои в институцията/ гр. София, ул. Георг Вашингтон“ № 22/. Поводът са протестите на 1 март т.г. в цялата страна на медицински сестри, акушерки, лаборанти и рехабилитатори, които настояха за промяна в заплащането, условията на труд и статута на лечебните заведения. Техните искания са стартово възнаграждение от две минимални работни заплати, регулиране на работното време, заплащане на извънредния труд и др. Специалистите по здравни грижи алармират, че здравеопазването е в „клинична смърт“ и изискват незабавни и спешни държавни мерки за неговото оздравяване.", "date": "2019.03.07", "title": "Мая Манолова се среща с протестиращите медицински  специалисти"}
{"url": "https://www.novinite.bg/articles/172042/Zdravnite-rabotnici-sled-sreshta-s-Maya-Manolova-Prodaljavame-s-protestite-shte-izkarame-palatki-ako-se-nalaga", "text": "На 25 март продължаваме с протестите. Ще изкараме и палатки, ако се налага, заяви след срещата с омбудсманът Мая Илиева, организатор на протеста на медицинските специалисти.Много ще разчитаме на г-жа Манолова да е посредник между управляващите и нас, защото в момента сме сами, добави Илиева.Желаем да имаме независими съсловни организации, заяви Благовеста Костова, представител на Алианса на българските акушерки. Заради липса на всякакъв вид регулация до майките и бебета застават немедицински лица с търговска цел. Жените са объркани – те имат нужда от акушерка до себе си, което Министерството на здравеопазването не е решило законодателно. Затова ще настояваме и с палаткови лагери за промяна на Закона за съсловните организации. Чувстваме се потиснати под една шапка, посочи Костова.Цял свят ни признава, но не и в България. Защо? Много е просто – лобистки интетеси, които противопоставят хората и лишават гражданите от физиотерапия, каза Ценка Пантева, съпредседател на Асоциацията на физиотерапевтите в България.Присъединяваме се към исканията. Трудът ни е супер подценен, защото тези клинични пътеки, които може би са написани на половин крак, са написани от хора, които не са виждали болните. Освен това остойностяването на труда ни е под всякаква критика. Истината е, че всяко едно съсловие, знаейки своите проблеми, ще се саморегулира и ще постави проблемите си. Ние – акушерите, физиотерапевтите и медицинските сестри, сме едно, защото сме еднакво подценени, еднакво зле сме. Нашето министерство не ни обръща внимание. Ние му пишем, протестираме и какво от това? Нищо. Борим се за промяна на Закона за съсловните организации, за да могат 17-те професии в медицината да отстояват интересите си, заяви Ценка Пантева.По думите на Александър Александров, председател на Сдружението на фелдшерите в България, фелдшерите винаги са били за това всяка професия да си има отделна съсловна организация. \"Здравни грижи\" е направление в медицинското обучение – професия \"здравни грижи\" няма От много години ни баламосват с Асоциация по здравни грижи – това е стар социалистически метод за потискане на общественото мнение, на индивидуалния глас – всичко да е в един кюп, в колхоза, структури, които са извън демократичния тип на мислене. Управляващите вече 14 години ясно са ни показали, че се страхуват от демокрацията. Това не е демокрация. Имам чувството, че в Министерството работят глухи хора. Ще отстояваме правата си докрай, докато не постигнем целта си, подчерта Алкесандров.Имате пълната ми подкрепа. Заявявам категорично, че исканията ви са абсолютно справедливи. Това е даже минимумът, който трябва да поискате, заяви омбудсманът Мая Манолова.Сблъсквали сме в цялата страна с моя екип с десетки случаи на медицински специалисти - сестри, фелдшери, акушерки, които са тотално подценени. Това е ситуацията в 90% от лечебните заведения. Няма как пациентите да получат адекватна здравна грижа при положение, че няма кой да им я предостави. Според медицинските стандарти липсва остойностяване на минималната медицинска грижа, полагана от сестри, акушерки, физиотерапевти, фелдшери. Има регламент, кйто изисква определен брой лекари в съответните отделения по съответните специалности, но изискванията за брой сестри са пожелателни, което означава, че броят медицински сестри и тяхното заплащане са последната грижа на ръководството на съответното лечебно заведение. Според мен трябва да се тръгне от тук и министърът на здравеопазването и шефът на НЗОК би следвало да започнат именно от това - ясен регламент на минималната медицинска грижа, полагана от сестри, акушерки, физиотерапевти, фелдшери и остойностяване. Така по естествен начин ще бъдат увеличени възнагражденията, няма да вземат по 500-600-700 лева, заяви Манолова.Това наистина са много болезнени проблеми. На няколко пъти ми се случва млади медицински сестри, които си поставят проблемите, да им кажа \"Добре, ние сме се разбрали, ще дойда след два месеца да видя какво се е променило\", а те казват: \"Чудесно, но след два месеца ние много се надяваме да не сме тук. Вие ще го направите, но два месеца за нас вече са прекалено - ние просто заминаваме\".  Загубата на квалифицирани млади хора е в една посока – през Терминал 2, от което страда нацията, каза още Мая Манолова.", "date": "2019.03.07", "title": "Здравните работници след среща с Мая Манолова: Продължаваме с протестите, ще изкараме палатки, ако се налага"}
{"url": "https://www.novinite.bg/articles/171992/Deputat-ot-BSP-DPS-sa-naj-silniyat-koalicionen-partnor-na-GERB", "text": "„Гласуването на ветото доказа, че в парламента управляващото мнозинство е от всички партии, които останаха, и ДПС са най-силният и здравостоящ коалиционен партньор на ГЕРБ. Ние обяснявахме нашите аргументи, които съвпадат с тези на президента в продължение на 26 часа. Това коментира в предаването \"Здравей, България\" депутатът от БСП Стоян Мирчев.„Пъпната връв, която свързва ГЕРБ и ДПС е тяхната скрита коалиция, която доскоро нямаше открити проявления, но вече е видна за всички. Тази коалиционна политика не е на база официални договорености, а на база сделки. Става въпрос за Закона за вероизповеданията\", коментира Мирчев.Той допълни, че повечето поправки в Закона за вероизповеданията са свързани със заплатите на свещенослужителите.\"В заключителните разпоредби пише много ясно, че всички задължения на вероизповеданията до 31 декември трябва да бъдат опростени. Единственото вероизповедание със задължения в размер на над 10 милиона /около 12 000 000/ е на Мюфтийството. И тук ДПС сключва сделка с ГЕРБ. От едната страна стои ветото на президента, а от другата – задълженията на Мюфтийството, които трябва да бъдат опростени\", обясни той и добави, че става въпрос за неплащане на данъци от страна на институцията.При разговорите при президента е ставало въпрос за пресичане на опитите за плащания от трети страни на български вероизповедания, заключи Мирчев.", "date": "2019.03.07", "title": "Депутат от БСП: ДПС са най-силният коалиционен партньор на ГЕРБ"}
{"url": "https://www.novinite.bg/articles/172037/BSP-obyavi-kandidatite-na-partiyata-za-chlenove-na-CIK", "text": "БСП представи кандидатите на партията за членове на ЦИК. „Нашата борба беше за закона и изпълнението му. Този закон важи и за нас и той ни вменява отговорност да предложим шест високи професионалисти, които да заемат отговорната задача да бъдат членове на новата ЦИК”. Това каза Крум Зарков от БСП, цитиран от БГНЕС.Техните кандидатури за нов състав на ЦИК са Таня Цанева, която е член на ЦИК и към момента, Николай Николов, Силва Дюкенджиева, Силвия Стойчева, Емил Войнов и Цветанка Георгиева.", "date": "2019.03.07", "title": "БСП обяви кандидатите на партията за членове на ЦИК"}
{"url": "https://www.novinite.bg/articles/172046/Djambazki-alarmira-che-se-gotvi-nova-ofanziva-za-priemaneto-na-Paket-Mobilnost", "text": "а съжаление, представители на политическа група АЛДЕ ще направят опит Пакет „Мобилност“ да бъде вкаран за гласуване на предстоящата сесия в Страсбург. Ще се направи опит в понеделник – 11 март, при откриване на сесията, да бъде направено предложение за внасянето на трите доклада за гласуване по т.нар. План „Макрон“. Повтарям за пореден път, това не е нищо друго освен опит за кражба на бизнес от страна на Франция и Германия.За това алармира заместник-председателят на ВМРО и български евродепутат от групата на Европейските консерватори и реформисти Ангел Джамбазки. На официалната си страница във „“ той съобщава за опасността от прокарването в ЕП на скандалния за българския, а и източноевропейския въобще, транспортен бизнес Пакет „Мобилност 1“, известен също като Планът „Макрон“.Ангел Джамбазки пита ще поеме ли политическата отговорност председателят или почетният такъв на партия ДПС, част от АЛДЕ, която наново ще се опитва да прокара в сегашния мандат на Европейския парламент гласуването на пакета „Мобилност“.Ще напусне ли ДПС европейското си семейство или ще продължи двуличната си игра? Едно се говори в ЕП в Брюксел и в Страсбург, друго в София, в българския парламент, продължава той.Господа от ДПС, не можахте ли да убедите Вашите колеги, че няма нищо социално в този пакет и той не защитава източноевропейските работници, а само тези на Франция и Германия? Още веднъж питам, ще поемете ли политическа и национална отговорност спрямо българския народ, заявява още евродепутатът Ангел Джамбазки.Заместник-председателят на ВМРО, обаче, е категоричен, че в никакъв случай българският интерес няма да бъде оставен на чужда воля и ще бъдат предприети контра действия за защитата му.Битката все още не е загубена. Нашата група ЕКР ще внесе контра искане на това на АЛДЕ. Ще предложим да не се гласува Пакетът „Мобилност“. Ако въпреки това се стигне до гласуване на този лобистки проект, ще се опитаме да обърнем вота в зала, а след това ще направим общи стъпки, за да спрем действието на този Пакет, декларира българският евродепутат Ангел Джамбазки.", "date": "2019.03.07", "title": "Джамбазки алармира, че се готви нова офанзива за приемането на Пакет „Мобилност“"}
{"url": "https://www.novinite.bg/articles/172043/Boil-Banov-MK-shte-se-saobrazi-s-predpisaniyata-na-Smetnata-palata", "text": "Министерството на културата ще се съобрази с предписанията на Сметната палата за опазването на архитектурното наследство, каза министър Боил Банов. Според Банов запазването на сградите минава през дигитализация и тя скоро ще бъде направена. Министърът обаче подчерта, че проблемите в сектора са от 50 години. \"Ние не може да се върнем в действителността на филма \"Опасен чар\" и да сложим на всеки паметник милиционер. Стратегията е в дигитализацията, в адекватното отношение, в по-високото заплащане на служителите, в използването на съвременни методи за опазване, както е по цял свят\", коментира Банов. В огласен вчера документ се твърди, че дейностите по опазване на обектите на архитектурно наследство в градска среда, извършвани от Министерство на културата и от Националния институт за недвижимо културно наследство, са неефективни. Министерството на културата излезе с писмена позиция, в която се посочва, че в хода на извършване на одита са предприети коригиращи действия по част от дейностите в областта на недвижимото културно наследство, включително и промяна в нормативната уредба.", "date": "2019.03.07", "title": "Боил Банов: МК ще се съобрази с предписанията на Сметната палата"}
{"url": "https://www.novinite.bg/articles/171982/Otvaryat-ofertite-za-balgarskiya-uchastak-na-Turski-potok", "text": "Днес се очаква да станат ясни компаниите, които искат да изграждат продължението на \"Турски поток\" през България. Крайният срок за набиране на офертите изтече вчера.Трасето, по което ще се транспортира газа от „Турски поток”, е с дължина 485 километра. За строежа държавата ще вложи 2,8 милиарда лева.По време на посещението си у нас преди дни руският премиер Дмитрий Медведев заяви, че Русия е склонна „Турски поток” да завие към нашия газов хъб, но само при ясни гаранции от Европа, че ситуацията с „Южен поток” няма да се повтори.", "date": "2019.03.07", "title": "Отварят офертите за българския участък на „Турски поток”"}
{"url": "https://www.novinite.bg/articles/172028/Tri-kompanii-s-oferti-za-stroitelstvoto-na-Turski-potok-v-Balgariya", "text": "Три компании са подали оферти за обществената поръчка на \"Булгартрансгаз\" за новата газова отсечка от турската граница до сръбския град Зайчар. Това стана ясно по време на публично отваряне на документацията, предаде БГНЕС.Пълните имена на кандидатите ще бъдат разпространени със съобщение на държавния газопресносен оператор.", "date": "2019.03.07", "title": "Три компании с оферти за строителството на \"Турски поток\" в България"}
{"url": "https://www.novinite.bg/articles/172041/Cvetanov-Shte-podkrepim-kandidatite-na-BSP-za-CIK", "text": "ГЕРБ, \"Обединени патриоти\" и ВОЛЯ също обявиха днес кандидатите си за новата Централната избирателна комисия (ЦИК), като управляващата партия подменя над половината от 7-те си членове.За председател на ЦИК управляващата партия предлага Стефка Стоева - съдия от Върховния административен съд. А за нови членове - досегашния говорител на ЦИК и номинация на БСП в сегашната избирателна комисия Александър Андреев, както и Мирослав Джеров - юрист.Това е Димитър Димитров, предложен от Асоциацията на политолозите, който е главен асистент в Софийския университет, катедра „Политология“.За членове са номинирани и досегашните представители в ЦИК Георги Баханов, Йорданка Ганчева и Мария Бойкинова.Цветан Цветанов подчерта, че в пленарната зала ще подкрепят кандидатите на БСП, въпреки заявеното отсъствие на левицата по време на предстоящия избор за ръководство на ЦИК.\"За нас няма значение кой ще предложат. Доколкото разбираме вече в публичното пространство се говори за един идеолог, който е в Българската социалистическа партия. Надявам се, че ако БСП имат смелостта да номинират Юрий Асланов, това ще бъде поредният опит за тиражиране на дезинформация\", обясни пред БНР Цветан Цветанов.\"Дори и да влязат в пленарна зала като посетителска група, без да се докосват до устройствата за гласуване, ние просто ще направим това, което те предложат в българския парламент и като членове на Централната избирателна комисия\", допълни Цветанов.\"Обединени патриоти\" излязоха с две кандидатури – за заместник-председател предлагат доц. Таня Йосифова и за член – Бойчо Арнаудов, който и сега е член на ЦИК. \"Атака\" остана без двамата си досегашни членове – една от които на заместник-председателя на ЦИК Мария Мусорлиева.Днес изтича срокът за внасяне на предложения за нов състав на Централната избирателна комисия.До този час в деловодството на Народното събрание са постъпили и предложенията на ВОЛЯ и коалиции от партии „Реформаторски блок“, които предлагат досегашните си членове Кристина Цанкова-Стефанова и Ивайло Ивков.", "date": "2019.03.07", "title": "Цветанов: Ще подкрепим кандидатите на БСП за ЦИК"}
{"url": "https://www.novinite.bg/articles/172027/Donchev-Proverkata-po-Alo-Banov-sam-ne-e-lichno-razsledvane-a-standartna-procedura", "text": "Вицепремиерът Томислав Дончев коментира, че информацията, която е изпратил в прокуратурата по т.нар. афера \"Ало, Банов съм\", не е негово лично разследване, а стандартно разписана процедура. Тя се извършва при всяко съмнение за злоупотреби със средства от еврофондове. Подобна информация прокуратурата е получавала и при други случаи, каза Дончев пред БНР.\"Случаят тук е малко по-различен. Доколкото случаят е с характер на публична сензация, доколкото аз знам, че органите на прокуратурата работят, реших, че всичко, което е събрано в администрациите под формата на документи, проверки, доклади и така нататък, би било от полза на прокуратурата заради целите на разследването или проверката, която тече там\", обясни още той.Томислав Дончев подчерта, че предоставя на прокуратурата информацията по аферата \"Ало, Банов съм\", в качеството си на вицепремиер, отговорен за усвояването на средствата от еврофондовете.Той отказа да коментира съдържанието на папката с документи. \"Доколкото цялата информация е изпратена в прокуратурата, аз се боя, че тя би могла да има процесуална стойност, затова не считам за уместно да я коментирам. Мен не ме притесни информацията, която получих, а и сигнали от подобен тип ние получаваме много. Примерно преди настъпването на местни избори обичайният брой сигнали, които се получават, се удвоява или се утроява\", заяви вицепремиерът.", "date": "2019.03.07", "title": "Дончев: Проверката по \"Ало, Банов съм\" не е лично разследване, а стандартна процедура"}
{"url": "https://www.novinite.bg/articles/172010/NSI-Slabo-uskoryavane-na-ikonomicheskiya-rastej-v-Balgariya-do-32-v-kraya-na-2018", "text": "Брутният вътрешен продукт на България се повиши през четвъртото тримесечие на 2018 година с 0,8% спрямо третото тримесечие, когато нарасна с 0,7%, като на годишна база икономическата експанзия се ускори слабо до 3,2% от 3,1%, показват предварителни данни на Националния статистически институт (НСИ), които са малко по-добри от експресната оценка, направена преди около месец.В рамките на цялата отминалата година реалният БВП на нашата страна нарасна с 3,1% спрямо 2017-а година, когато беше постигнат растеж от 3,6 на сто.Брутният вътрешен продукт на България се повиши през последните три месеца на 2018 година 0,8% спрямо предходните три месеца, когато нарасна с 0,7% и след експресна оценка на НСИ, според която растежът на БВП стабилизира на ниво от 0,7 на сто.На годишна база икономическата експанзия пък се укори слабо до 3,2% от 3,1% през третото тримесечие и при експресна оценка за по-слаб растеж от 3,1 на сто.Според предварителните данни на НСИ за четвъртото тримесечие на миналата година произведеният брутен вътрешен продукт възлиза на 29,813 млрд. лева по текущи цени, като преизчислен в евро, БВП е в размер на 15,243 млрд. евро и на човек от населението се падат 4240 лева (или 2168 евро).За цялата 2018-а година БВП на България възлиза на 107,925 млрд. лева по текущи цени, или на 55,181 млрд. евро, като на човек се падат под 15,311 хил. лева (7,829 хил. евро).Създадената от отраслите на националната икономика брутна добавена стойност през четвъртото тримесечие на 2018 година възлиза на 25,785 млрд. лева по текущи цени.През периода октомври - декември 2018 година относителният дял на аграрния сектор в добавената стойност на икономиката намалява равнището си с 0,2 проценти пункта спрямо същото тримесечие на предходната година до 3,0 на сто. В същото време индустриалният сектор намалява относителния си дял в добавената стойност на икономиката с 2,6 процентни пункта до 23,5%, докато реализираната  добавена стойност от дейностите в сферата на услугите се увеличава до ниво от 73,5% спрямо 70,7% през последното тримесечие на 2017 година.Крайното потребление през четвъртото тримесечие на изминалата година се свива в 0,1% на тримесечна база (след повишение с 1,4% през третото тримесечие) и нараства на годишна база с 5,0% (след ръст с 6,9% през предходните три месеца). Брутната добавена стойност пък нараства с 0,8% на тримесечна база и с 2,9% спрямо година по-рано (след повишения съответно с 0,7% и с 3,0% през третото тримесечие).Външнотърговското салдо обаче е отрицателно и в размер на 641 млн. лева, като през четвърото тримесечие износът на стоки и услуги нараства с 3,1% на тримесечна база  (след повишение с 1,7% през третото тримесечие) до 17,419 млрд. лева и нараства на годишна база с 1,4% след понижение с 3,6% през предходното тримесечие на 2018 година. В същото време вносът се увеличава с 2,4% на тримесечна база (след сиване с 0,8% през третото тримесечие) до 18,06 млрд. лева, като на годишна база вносът се повиши през четвъртото тримесечие с 1,6% след повишение с 4,0% през периода юли - септември.Отрицателното външнотърговско салдо се отразява негативно на икономическия растеж, като търговският дефицит в размер на 641 млн. лева представлява 2,2 процентни пункта от БВП през четвъртото тримесечие.Данните на НСИ показват, че принос за икономическия растеж през периода октомври - декември 2018-а година спрямо година по-рано оказва нарастването на индивидуалното потребление с 5,7% и на колективното потребление с 4,0%, както и бруто образуването на основен капитал, което се увеличава с 6,6 на сто.В рамките на цялата 2018-а година БВП на България нарасна с 3,1% спрямо 2017-а, като достигна номинален стойностен обем от 107,925 млрд. лева. Индустриалният сектор създава 27,4% от добавената стойност на икономиката, докато секторът на услугите създава 68,4%, а аграрният сектор - 4,2% от добавената стойност.", "date": "2019.03.07", "title": "НСИ: Слабо ускоряване на икономическия растеж в България до 3,2% в края на 2018"}
