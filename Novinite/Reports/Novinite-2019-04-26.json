{"url": "https://www.novinite.bg/articles/174722/Zasilen-trafik-po-granicite-ni", "text": "Засилен трафик се наблюдава по почти всичките ни гранични пунктове. Единствено на тези със Северна Македония обстановката е по-спокойна.Според данните на Гранична полиция към 10:00 ч. днес на българо-сръбската граница трафикът е интензивен на изход за леки и товарни автомобили. Същото положение се наблюдава също на българо-гръцката и българо-турската граница.На българо-румънската трафикът също е интензивен, но на вход за леки и товарни автомобили.На българо-македонската граница трафикът е нормален на всички гранични контролно-пропускателни пунктове.", "date": "2019.04.26", "title": "Засилен трафик по границите ни"}
{"url": "https://www.novinite.bg/articles/174721/Savmestno-balgaro-makedonsko-chestvane-na-6-maj-Denya-na-hrabrostta", "text": "На 6 май 2019 г. от 12:00 ч. (местно време) / 13:00 (българско време) на Военния мемориал в Ново село в Северна Македония, ще се проведе съвместно българо-македонско честване на Деня на храбростта 6 май по инициатива на Фондация Българска Памет. В церемонията ще участват Националната гвардейска част, военните аташета на България и Македония, както и на представените в Р. Македония страни-членки на НАТО, Русия, Китай и др.Заупокойна молитва в памет на падналите герои ще бъде отслужена от главата на Македонската православна църква, Негово Блаженство архиепископ Стефан и от Негово Високопреосвещенство Струмишки митрополит Наум.Военният мемориал в Ново село е едно от 471 български военни гробища в Македония, в което са положени тленните останки на 71 български войници, загинали в Балканската, Междусъюзническата и Първата световнa войнa. Те произхождат от всички области на днешна България и на отнетите с Ньойския договор територии на Стара България.", "date": "2019.04.26", "title": "Съвместно българо-македонско честване на 6 май, Деня на храбростта"}
{"url": "https://www.novinite.bg/articles/174717/Proveryavajte-davat-li-vi-na-kasata-v-magazina-otstapkata-ot-etiketa-na-shtanda-savetva-KZP", "text": "Независимо, че понякога асортиментът е богат и стоките са много, при пазаруването за Великден е добре потребителите да запомнят цените на 2-3-4 продукта, които са по-скъпи или с по-висок процент намаление и да проследят как се маркират на касата. Това препоръча председателят на Комисията за защита на потребителите Димитър Маргаритов.„Ако при тях всичко е наред, тогава вероятността при всички останали продукти също всичко да е наред е по-голяма. Респективно – ако при някои от тях се получи разминаване, тогава трябва да се загледаме по-внимателно, да спрем процеса и да проследим всичко онова, което се случва”, посочи Маргаритов по Дарик радио.Председателят на КЗП подчерта, че при проблем е важно да има реакция от страна на потребителите към търговеца, както и сигнал към контролния орган. Тогава инспекторите ще могат да се отзоват максимално бързо, да установят фактическата обстановка, както и да върви процесът по санкциониране. И най-важното – да се съдейства на потребителя да получи обратно парите си за неправомерно продаваната на различна от обявената цена стока или разликата между двете цени, ако все пак той държи да закупи стоката на обявената цена.Разминаване между обявени и прилагани цени най-често се среща при промоции и кампании за намаления. То може да се дължи, както на умишлено поведение, така и на небрежност от страна на представители на търговеца. Има обаче случаи, в които въпросното нарушение се установява и в ежедневието. „Не бих казал, че това е някаква епидемия, но факт е, че потребителите се обръщат към нас с жалби и сигнали, след като в хода на пазаруването са установили, че избран от тях продукт с определена цена е бил таксуван с друга цена, обикновено по-висока. Ние се намесваме и нарушителят понася санкция”, отбеляза Маргаритов.По думите му има две възможни хипотези. „В едната, когато очевидно става въпрос по-скоро за небрежност и за това, че в рамките на един огромен асортимент от стоки с различни цени и с различен процент намаление има един случай, говорим по-скоро за административно нарушение и санкционираме търговеца с глоба от 500 до 3000 лв. в зависимост от големината на търговския обект и от тежестта на нарушението. Когато обаче установим, че целта е била Вие да бъдете привлечен в даден търговски обект и после се оказва, че там е масова практика т.нар. Намалени стоки да не са чак толкова намалени, тогава квалифицираме случая като нелоялна търговска практика и санкцията е доста по-сериозна – може да достигне до 30 000 лв.”, обясни председателят на КЗП.Според Димитър Маргаритов спазването на изискванията на законодателството по отношение обявяването цените на стоките в търговските обекти е основна характеристика на коректния и лоялен пазар. „Да знаеш какво си купуваш, колко плащаш за него – никой няма право да изкривява този принцип с анонсирането на фалшиви намаления или с подмяната на информацията, която касае цената на стоката. Това е принцип, който трябва да бъде следван неотлъчно. В този смисъл и нашата институция е призвана да отговаря за възстановяването на правото тогава, когато то е било нарушено”, каза още той.", "date": "2019.04.26", "title": "Проверявайте дават ли ви на касата в магазина отстъпката от етикета на щанда, съветва КЗП"}
{"url": "https://www.novinite.bg/articles/174727/19-700-deca-migranti-poiskali-ubejishte-v-ES", "text": "През 2018 г. 19 700 търсещи убежище в Европейския съюз са сметнати за непридружени от родителите си непълнолетни деца и младежи, сочат данни от анализ на Евростат, публикувани днес, предаде БНР. Броят им е по-малко в сравнение с предишната година и под нивото от 2014 г. (23 100).През 2018 г. на ниво ЕС непридружените малолетни са били 10 на сто от всички кандидати за убежище на възраст под 18 г., а мнозинството от тях били момчета (86%). Три четвърти са били на възраст между 16 и 17 г., а тези на 14-15 г. били 17 на сто.Над половината от сметнатите за непридружени малолетни в ЕС през 2018 г. са били граждани на 6 държави: Афганистан (16%), Еритрея (10%), Пакистан и Сирия (по 7%) и Гвинея и Ирак (по 6%).Най-големи дялове от непридружени малолетни от общия брой непълнолетни кандидати за убежище е регистриран в Словения (70%) и в България (57%). На трето място е Великобритания с 31 на сто.За страната ни се посочва още, че общият брой на непридружените от родители непълнолетни, които са подали искане за убежище е 480 (мнозинството от Афганистан) в сравнение с 440 през 2017 г. От тях над 95% са момчета, а 8,3 на сто са под 14-годишна възраст. На първите две места са Германия (4085) и Италия с 3885 младежи. ", "date": "2019.04.26", "title": "19 700 деца-мигранти поискали убежище в ЕС"}
{"url": "https://www.novinite.bg/articles/174730/Golyamoto-patuvane-zatapi-E-79-pri-Blagoevgrad", "text": "Тапа от автомобили се образува по обяд днес на главен път Е-79, на изхода на Благоевград в посока Симитли, Банско и ГКПП “Кулата”, предаде  БГНЕС.Добрата новина е, че трафикът все пак се движи, макар и бавно. Движението се затапва на изхода на града при кв. Струмско, защото там движението от еднопосочно с две ленти, преминава в двупосочно с една. След това пък, до пътен възел „Симитли“, където една част от трафика поема към Банско, следват четири ограничения на скоростта от 60 км./час.Трафикът започна да спира малко след 11 часа, над 100 000 автомобила се изнасят за Великденските празници.", "date": "2019.04.26", "title": "Голямото пътуване затапи Е-79 при Благоевград"}
{"url": "https://www.novinite.bg/articles/174728/Globalno-prouchvane-Horata-vse-po-stresirani-gnevni-i-prtesneni", "text": "В глобален план хората стават все по-гневни, стресирани и притеснени, сочи новото годишно проучване на „Галъп“ „Глобал емоушънс“, предаде БНР, позовавайки се на Би Би Си.От около 150 000 души, интервюирани в над 140 страни, една трета заявяват, че „предишния ден“ са изпитали стрес, а поне един от всеки пет е изпитал тъга или гняв.В доклада се анализират отговорите на участниците в анкетата за позитивните и негативните им преживявания ден по-рано.Страната с най-много преживени негативни емоции е Чад, следвана от Нигер, Сиера Леоне, Ирак и Иран.Най-позитивни пък са жителите на Парагвай. В челната петица са още Панама, Гватемала, Мексико и Ел Салвадор. Според изследването това се дължи на културна тенденция в Латинска Америка за фокусиране над позитивните неща в живота.  ", "date": "2019.04.26", "title": "Глобално проучване: Хората все по-стресирани, гневни и пртеснени"}
{"url": "https://www.novinite.bg/articles/174732/80-ot-francuzite-smyatat-che-protestite-na-jaltite-jiletki-nyama-da-sprat", "text": "Проучване, проведено за вестник „Фигаро“, установи, че 63% от хората смятат, че Макрон е бил неубедителен, а 80% смятат, че протестите на “жълтите жилетки” ще продължат, съобщава АФП, предаде БГНЕС.Финансовият министър на Франция обеща, че новият кръг данъчни облекчения, обявен от президента Еманюел Макрон, ще бъде от полза за хората с ниски доходи и няма да удари бюджета заради планираните съкращения на разходите.Говорейки в четвъртък вечерта, Макрон обеща допълнително намаляване на данъка върху дохода на стойност 5,0 милиарда евро (5,5 милиарда щатски долара), в отговор на петмесечните протести срещу жизнения стандарт от страна на антиправителствените демонстранти “жълти жилетки”.“Няма да позволим разширяване на дефицита”, каза министърът на икономиката и финансите Брюно Льо Мер. “Няма да позволим общественият дълг да се разшири.”Льо Мер каза, че се надява 15 милиона домакинства да се възползват от новите мерки. Те ще дойдат с пакет от данъчни облекчения и надбавки за доходи на стойност 10 милиарда евро, които бяха обявени през декември.Той предположи, че това ще бъде постигнато чрез “омекотяване” на най-ниската категория на данъка върху дохода – който е определен на 14% – и че сегашното ниво е “твърде брутално” и “неубедително”.Намаляването на публичните разходи по посока на намаляване на данъците ще бъде основно предизвикателство за централисткото управление на Макрон, като се има предвид чувствителността във Франция за всякакви промени в обществените услуги.Макрон предложи някои правителствени агенции да бъдат съкратени и дадени бюрократи и държавни служители да бъдат прехвърлени от Париж в провинциална Франция.Намаляването на данъците също се очаква да бъде финансирано чрез премахване на данъчните облекчения за компаниите, чрез насърчаване на хората да работят повече и чрез намаляване на безработицата, която е спаднала според Макрон до 8,8% от 9,4%.Бюджетният дефицит на Франция се очаква да бъде 3,1% от БВП тази година.Днес реакциите от речта на Макрон, която бе определена като повратна точка за неговото президентство, бяха смесени.“Макрон не се е отказал от нищо”, пише коментаторът Жан-Франсис Пекрес в бизнес изданието „Ехо“. “Еманюел Макрон е вложил известна хуманност в своя либерализъм, но не е променил стратегията си.”", "date": "2019.04.26", "title": "80% от французите смятат, че протестите на „жълтите жилетки“ няма да спрат"}
{"url": "https://www.novinite.bg/articles/174733/850-mlrd-reparacii-shte-iska-Polsha-ot-Germaniya", "text": "Германия може би дължи на Полша над $850 млрд. репарации за нанесени щети през Втората световна война и нацистката окупация, заяви влиятелен депутат от управляващата партия в Полша пред Ройтерс, предаде БНР.Около 6 милиона поляци, включително 3 милиона полски евреи са били убити през войната, а Варшава бе срината до земята след въстанието през 1944 г., в което 200 000 цивилни загинаха.Германия, която е един от най-големите търговски партньори на Полша, с която са и членки на ЕС и НАТО, твърди, че финансовите претенции, свързани с Втората световна война, са разрешени.Управляващата дясна партия „Право и справедливост“ (ПиС) обаче съживи призивите за компенсации, след като дойде на власт в края на 2015 г.ПиС все още не е поискала официално репарациите, но непреклонната ѝ позиция вече влоши отношенията.„Полша не само загуби милиони свои граждани, но и бе опустошена по необичайно брутален начин“, заяви Аркадиуш Муларчик, който оглавява парламентарната комисия по репарациите. „Много жертви са живи и чувстват дълбоката несправедливост“.Думите му идват месец преди изборите за Европейски парламент, на които се очаква добро представяне на популистки и националистически партии. В Полша, където по-късно тази година ще има парламентарни избори, ПиС има убедителна преднина пред останалите политически сили, сочат проучвания.Муларчик каза, че сумата на репарациите може да бъде над 10 пъти по-голяма от 100-те милиарда евро от еврофондове, получени от Полша след присъединяването на страната към ЕС през 2004 г. Той посочи, че оглавяваната от него комисия се надява да завърши доклада за репарациите до 1 септември, когато се навършват 80 години от инвазията на Хитлер в Полша.По-рано този месец гръцкият парламент гласува решение да се искат от Германия военни репарации. Парламентарна комисия ги изчисли миналата година на 270 млрд. евро.", "date": "2019.04.26", "title": "€850 млрд. репарации ще иска Полша от Германия"}
{"url": "https://www.novinite.bg/articles/174734/Nova-ideya-na-Tramp-SASht-Rusiya-i-Kitaj-da-se-otkajat-ot-atomnite-orajiya", "text": "Президентът на САЩ Доналд Тръмп заяви снощи, че САЩ, Русия и Китай трябва да се откажат от ядрените оръжия, предаде ТАСС, цитирайки интервю на американския държавен глава пред телевизия „Фокс нюз“, предаде БНР.„Днес видях как президентът (Владимир) Путин в Русия заяви, че се радва да помогне (на САЩ) със (севернокорейския лидер) Ким Чен-ун и Северна Корея. Искаме да се отървем от ядреното оръжие, всички сме длъжни да го направим“, заяви Тръмп. Той подчерта, че Русия и Китай също трябва да се откажат от ядрените си арсенали.Преди това телевизия Си Ен Ен заяви, цитирайки анонимни представители на Белия дом, че Тръмп има намерение да подготви споразумение за съкращаване на ядрените арсенали, предвиждащ участието на Русия и Китай. Според президента на САЩ контролът над ядрените оръжия трябвал да се извършва с участието на Москва и Пекин и да включва всички видове оръжия и бойни глави.В своя реакция Москва приветства призива на Тръмп САЩ, Русия и Китай да се откажат напълно от ядрените оръжия. На брифинг руският заместник външен министър  Сергей Рябков заяви: „Като се има предвид нарастващата роля на тези оръжия в американските доктрини и превръщането им в средство, което може да бъде използвано на бойното поле, подобни изявления са добре дошли“, каза Рябков. Това, което предлага Тръмп, обаче е възможно в рамките на едно всеобщо и пълно разоръжаване, заяви руският дипломат. Предложението на Доналд Тръмп и руската реакция идват само няколко месеца след като САЩ, а след тях и Москва се оттеглиха от Договора за ликвидиране на ракетите със среден и малък обсег. ", "date": "2019.04.26", "title": "Нова идея на Тръмп: САЩ, Русия и Китай да се откажат от атомните оръжия"}
{"url": "https://www.novinite.bg/articles/174729/33-godini-ot-avariyata-v-AEC-Chernobil", "text": "Днес се навършват 33 години от ядрената авария в АЕЦ “Чернобил”. До ден днешен Чернобилската трагедия се приема за най-тежкия инцидент в историята на ядрената енергетика, наред с аварията на АЕЦ “Фукушима I” от 2011 година, предаде Нова ТВ, позовавайки се на БГНЕС.На 26 април 1986 г. в 01:23 часа реактор №4 на централата експлодира. Взривът разпалва пожар, който гори в продължение на 10 дни. Близо 300 000 души са принудени да напуснат домовете си. Междувременно Северна Европа е обсипана от радиоактивни материали.При експлозията загиват двама души. Инцидентът нанася немислимо тежки вреди на хората, които се раждат дни, месеци и дори няколко години по-късно.Според доклад на \"Грийнпийс\" от 2006 г., Чернобилската катастрофа е довела до над четвърт милион случая на рак, от които почти 100 хиляди са се оказали фатални. През 2011 г. Съюзът на загрижените учени – неправителствена организация, предположи, че броят на смъртните случаи вследствие на Чернобил ще варира около 25 хиляди – шест пъти над прогнозата на ООН. А според Международната агенция за ракови изследвания, инцидентът ще отнеме живота на 16 хиляди европейци до 2065 г.Инцидентът в Северна Украйна е съчетание от дефектен дизайн и оперативна грешка, които създават смъртоносен радиоактивен облак. Реакторите на Чернобилската АЕЦ са спрени и по-късно извадени от употреба. №4 е заграден с нестабилен бетонен пашкул.През 2015 година международни донори събраха допълнителни 180 млн. евро, за да финансират нов саркофаг за атомната електроцентрала “Чернобил”.През 2016 година Украйна откри най-голямата в света подвижна метална конструкция, предназначена да покрие авариралия четвърти реактор на АЕЦ “Чернобил”, за да се гарантира безопасността за бъдещите поколения в цяла Европа. Гигантската арка е с височина 105 метра, което я прави по-висока от Статуята на свободата в Ню Йорк. Дължината й е 150 м., а широчината – 257 м. Конструкцията тежи 36 000 т., т.е. три пъти повече от Айфеловата кула в Париж.Украйна има амбициозния план да изгради соларен парк в изоставената зона. Правителството иска компании за възобновяема енергия да разработят проекти, с които да се произвежда енергия, достатъчна за най-малко 2000 домакинства. Въпреки че хората няма да могат да живеят в района на Чернобил през следващите поне 100 години.", "date": "2019.04.26", "title": "33 години от аварията в АЕЦ „Чернобил“"}
{"url": "https://www.novinite.bg/articles/174735/Frenskata-ideya-za-reforma-v-Shengen-moje-da-spre-prisaedinyavaneto-na-Balgariya-i-Rumaniya", "text": "Преразглеждане на Шенгенското споразумение може да осуети присъединяването към него на България и Румъния, заяви дипломатически източник от Брюксел пред РИА Новости, предаде БНР.„Реформата, която има предвид френският президент Еманюел Макрон, може да сложи край на перспективата на България и Румъния за влизане в Шенген“, каза източникът.Макрон заяви вчера, че Шенген трябва да бъде преразгледан и от него евентуално да бъдат изключени тези, които не искат да обезпечават сигурността на общите граници. Той призова за по-добър контрол на границите на национално и европейско ниво. Това според него може да намали обхвата на споразумението или да съкрати членките му. ", "date": "2019.04.26", "title": "Френската идея за реформа в Шенген може да спре присъединяването на България и Румъния"}
{"url": "https://www.novinite.bg/articles/174710/Ochakva-ni-predimno-slanchev-den-s-temperaturi-do-28-gradusa", "text": "Днес ще преобладава слънчево време. След обяд над Западна и Централна България ще се развие купеста и купесто-дъждовна облачност. На места в планинските райони ще превали краткотраен дъжд, придружен с гръмотевици. Ще духа слаб до умерен югоизточен вятър. Повишението на температурите ще продължи и максималните ще са между 23 и 28 градуса, по-ниски по Черноморието – 15-17, сочи прогнозата на НИМХ.Атмосферното налягане бавно ще се понижава и към края на деня ще бъде малко по-ниско от средното за април.Над планините ще преобладава слънчево време, след обяд над масивите в Западна и Централна България ще се развива купеста и купесто-дъждовна облачност. На места ще превали краткотраен дъжд, придружен с гръмотевици. Ще духа слаб югозападен, по билата до умерен западен вятър. Максимална температура на височина 1200 метра около 17 градуса, на 2000 метра - около 10.Над Черноморието ще бъде предимно слънчево. В сутрешните часове на места с ниска облачност и намалена видимост. Ще духа до умерен югоизточен вятър. Максимални температури на въздуха: 15-17 градуса°. Температурата на морската вода е 12-14. Вълнението на морето ще бъде 2 бала. ", "date": "2019.04.26", "title": "Очаква ни предимно слънчев ден с температури до 28 градуса"}
{"url": "https://www.novinite.bg/articles/174715/Jega-i-susha-ni-chaka-lyatoto-preduprejdavat-sinoptici", "text": "Метеорологичните експерти предупреждават за суша в Европа, което може да бъде предпоставка за лоша реколта и пожари, предаде БГНЕС.В Германия, най-голямата икономика в Европа, земеделските стопани се страхуват в началото на сезона на растежа на културите след дъждове под средното ниво по-рано тази година – лоши новини след сушата от миналата година.Освен ако през май няма значителни валежи, експертите твърдят, че има малък шанс за нормално развитие на посевите.“Ако сухият период продължи и през следващите месеци, сушата от 2018 г. може да се повтори или да бъде още по-голяма”, предупреди Удо Буш, началник на земеделския отдел на германската метеорологична служба.През последните няколко дни германските пожарникари са се сблъскали с пламтящи горски пожари в провинциите Хесен, Бранденбург и Тюрингия.Шеф на огнеборци дори помолил властите, включително армията, да заемат хеликоптери, за да “реагира адекватно”.Скандинавия също е засегната, като шведските пожарникари в момента се справят с 10 до 15 горски пожара на ден след скъпоценния, но слаб дъжд през този месец.Най-сериозният пожар обхвана над 300 хектара в южния район на Хаслехолм, което принуди 49 души да бъдат евакуирани.Миналата година близо 25 000 хектара земя бяха опустошени от пожари в Швеция.В съседна Норвегия горски пожар премина близо до общността на Сокндал, но около 70 пожарникари все още гасят пламъци в четвъртък на площ от 750 хектара.Фил Хоган, комисар на Европейския съюз за селското стопанство, в четвъртък обеща фермерите и селските общности в държавите-членки да получат подкрепа от ЕС, ако отново се стигне до засушаване.В германската провинция Бранденбург, около Берлин, безплодните площи приличат на пустинни пейзажи.Съществуват опасения от повторение на лошата реколта от миналата година, когато реколтата спадна между 30 и 80 процента, застрашавайки препитанието на много немски фермери.В 780 ферми в Бранденбург отчетените загуби за 2018 г. са над 93 милиона евро, а държавата трябва да предостави помощ в размер на 72 милиона евро.За следващите дни се прогнозира дъжд. Очаква се обаче той да е далеч под необходимия като обем за смекчаване на тревожна ситуация.“Искрено се надяваме на дъжд – решаващ за нас месец е май”, заяви говорителят на асоциацията на фермерите Тино Ерстлинг.В съседна Австрия първите признаци на суша вече се появяват на изток и на север, което поражда страхове за още една мрачна реколта.Валежите вече са достигнали само една четвърт от 10-годишната средна стойност през последните седмици.Производителите на картофи изискват разхлабване на регламентите за пестициди, за да се контролира по-добре броят на жичните червеи, за които се казва, че процъфтяват поради суша.“Настоящите признаци сочат страдание за селското стопанство”, казаха от Hagelversicherung, специализирана застрахователна компания.Ситуацията е още по-шокираща в Чехия, където 99% от страната вече са засегнати от суша през последните пет седмици.Една трета от страната е класирана сред най-лошите две категории засушавания по шестстепенна скала, според портал Intersucho, който следи засушаването в Централна Европа.Сушата настъпи месец по-рано от миналата година.В много чешки селища кладенците вече са сухи, принуждавайки населението да намери други начини за добиване на вода.През този уикенд има прогнози за дъжд, което може да помогне за спасяването на някои култури, но фермерите остават скептични.Най-силно засегнати ще бъдат регионите северозападно от Прага, където се отглежда хмел от решаващо значение за чешката бира, и на югоизток, където са известни със своето вино и зърно.Няколкото ветровити дни през последните седмици не помогнаха, тъй като вятърът изсуши горния слой на почвата.Сушата също така опустошава чешките гори, тъй като насърчава размножаването на дървоядите, като се очаква щетите от тях през тази година да надхвърлят един милиард евро.Чешката република се бори с заразяването с дървояди от няколко години и според експерти сегашното положение е най-лошото в историята на Чехия.  ", "date": "2019.04.26", "title": "Жега и суша ни чака лятото, предупреждават синоптици"}
{"url": "https://www.novinite.bg/articles/174720/Gosti-ot-Rumaniya-palnyat-kurortite-ni", "text": "Десетки хиляди румънци се очаква да пристигнат в България по Великденските празници. Почивните дни в северната ни съседка са до 1 май, съобщава Нова телевизия.Очаква се на път към морските курорти голяма част от румънците да преминат през Дунав мост при Русе. От няколко дни на граничния пункт работят нови осем трасета.Трафикът е интензивен. По данни на гранична полиция 95% от влизащите в страната са леки коли и автобуси с туристи.„Създадена е организация с румънските власти, Агенция Митници, Регионална дирекция „Гранична полиция” за недопускане на задръствания на Дунав мост. Очакват се голям брой румънски граждани. Към момента само в Златни пясъци има запазени 15 000 места. Очаква се този туристически поток да минава главно през КПП Дунав мост”, заяви главен комисар Теодор Атанасов, директор на МВР-Русе.", "date": "2019.04.26", "title": "Гости от Румъния пълнят курортите ни"}
{"url": "https://www.novinite.bg/articles/174711/Razpeti-petak-e", "text": "Велики петък е най-тъжният, най-тежкият ден за Божия син Иисус Христос. Той бил разпитван, вменили му вина, а римският наместник Пилат Понтийски, подстрекаван от тълпата, която ревяла “Разпни Го”, му издал тежка присъда, припомня БГНЕС.Разпети петък е най-тъжният и драматичен ден за всички християни. Иисус трябва да отговаря на подстрекателските въпроси на Синедриона, за да бъде обвинен в богохулство и съден според юдейските закони. След като не успяват с тази стратегия, съдиите Го обвиняват, че се е нарекъл Цар юдейски и подготвя бунт срещу римското управление на провинция Юдея. Така те Го предават на съд на римския легат в провинцията Пилат Понтийски. Той също смята обвиненията за неверни и предлага да Го освободи, но тълпата, която се е събрала пред двореца му крещи: “Разпни го, разпни го”. Това е същата тази тълпа, която в неделя е скандирала в екстаз “Осанна, Осанна”.Пилат си измива ръцете, за да не падна кръвта на Христа върху него и Го предава на войниците. За присмех те възлагат на главата Му трънен венец вместо корона и Го повеждат към Голгота – лобното място за разпъване на кръст на разбойниците и враговете на империята.Нарамил тежкия кръст, с изранени нозе и обляно в пот и кръв лице, Иисус поема последния си път към хълма Голгота. Състрадателната Вероника изтрива лицето Му с кърпата си и я хвърля върху керемидите на оградата покрай, която минават. Така се появяват първите неръкотворни образи на Спасителя – “Свети Убрус” /”Светото покривало за глава”/ и “Светата Тигла” /от латинското тегула – керемида/.На лобното място Христос е прикован към Кръста и разпнат между двама престъпници. “Беше третият час и Го разпнаха. Имаше надпис за вината Му: Цар юдейски. С Него разпнаха и двама разбойници, единият отдясно Нему, а другият отляво. И се сбъдна Писанието, което казва: ” и към беззаконници бе причислен” /Марк, 15:25-28/.  ", "date": "2019.04.26", "title": "Разпети петък е"}
{"url": "https://www.novinite.bg/articles/174718/Patriarhat-Da-se-vdahnovim-ot-podviga-i-primera-na-Hristos", "text": "Православните християни трябва да се вдъхновят от подвига на Иисус Христос и да го имат като пример. Това послание отправи Негово Светейшество патриарх Неофит на Разпети петък, предаде репортер на БГНЕС.„На Разпети петък си спомняме страданията на Господа Иисус Христос и се стараем да следваме Господа в неговия трънлив път към Голгота и Възкресението. Нека да се вдъхновим от Величието на Спасителя и Неговия подвиг, за който сме честити като православни християни да го имаме като пример на живот“, обърна се патриарх Неофит към православните християни.Днешният Велики петък е най-тежкият ден за Божия син и драматичен ден за всички християни. Иисус трябва да отговаря на подстрекателските въпроси на Синедриона, за да бъде обвинен в богохулство и съден според юдейските закони. След като не успяват с тази стратегия, съдиите Го обвиняват, че се е нарекъл Цар юдейски и подготвя бунт срещу римското управление на провинция Юдея. Така те Го предават на съд на римския легат в провинцията Пилат Понтийски. Той също смята обвиненията за неверни и предлага да Го освободи, но тълпата, която се е събрала пред двореца му крещи: “Разпни го, разпни го”. Това е същата тази тълпа, която в неделя е скандирала в екстаз “Осанна, Осанна”.   ", "date": "2019.04.26", "title": "Патриархът: Да се вдъхновим от подвига и примера на Христос"}
{"url": "https://www.novinite.bg/articles/174731/Voda-s-pesticidi-v-General-Toshevo", "text": "Водата в квартал на Генерал Тошево е замърсена с пестициди. От общината са предупредили всички жители да не я използват нито за битови, нито за хигиенни нужди, предаде БНТ.В квартал \"Пастир\" живеят около 300 души, които по време на Великденските празници ще останат без вода. От водното дружество започват прочистване на водопроводната система, а от РЗИ ще вземат проби от чешмите на хората. Пробите обаче ще са готови до седмица. Прокуратурата извършва разследване как пестицидите са попаднали в мрежата. До решаване на проблема в квартала ще има водонски. ", "date": "2019.04.26", "title": "Вода с пестициди в Генерал Тошево"}
{"url": "https://www.novinite.bg/articles/174724/Patriarhat-shte-hodi-na-poseshtenie-v-Makedoniya", "text": "Българският патриарх Неофит съобщи, че все още не е обсъждана визита в Македония, но този въпрос предстои да бъде обсъден, предаде БГНЕС.Преди службата за Разпети Петък Негово светейшество българският патриарх Неофит отговори на въпрос на БГНЕС дали да очакваме негова скорошна визита в Македония, след като благодарение на Неговите усилия нашите православни братя от Македония ще получат Благодатния огън за Великден.„Засега не сме обсъждали този въпрос. Ще има обсъждания и тогава ще се реши кое как да се отрази и да се направи“, отговори българският патриарх и добави: „Сега мълчим пред страданията Господни. И на вас пожелавам много духовни настроения и светли предстоящи празници“.На 27 април, събота, за пръв път епископ на Македонската православна църква-Охридска архиепископия /МПЦ-ОА/ ще пътува заедно с българския митрополит Киприан, за да вземат Благодатния огън от Йерусалим. Те ще летят с правителствения самолет.Тази година Благодатният огън ще бъде донесен от старозагорския владика Киприан, който е и ръководител на Комисията за уреждане на статута на МПЦ-ОА. Решението македонски епископ да се присъедини към нашата делегация беше взето на 3 април по време на среща на митрополит Киприан с министър-председателя Бойко Борисов. За пръв път Република Северна Македония получи Благодатния огън от България миналата година.   ", "date": "2019.04.26", "title": "Патриархът ще ходи на посещение в Македония?"}
{"url": "https://www.novinite.bg/articles/174723/Ot-dnes-uchastnicite-v-evrovota-shte-podavat-danni-za-kampaniyata-si", "text": "От днес, 26 април, участниците в евроизборите трябва да подават в Сметната палата данни за предизборната си кампания.Единният регистър по Изборния кодекс /ЕРИК/ в Сметната палата ще е отворен от началото на предизборната кампания, за подаване на информация от участниците в изборите за членове на Европейския парламент. Целта на ЕРИК е да осигурява на гражданите възможност да се информират  за приходите, разходите и дарителите за предизборната кампания, включително и в нейния ход.За това съгласно Изборния кодекс участниците в изборите - партии, коалиции от партии и инициативни комитети, са длъжни да представят в Сметната палата в 5-дневен срок от откриване на предизборната кампания, т.е. до 2 май 2019 г.,  следните данни за включването им в ЕРИК:- обстоятелствата за вписване в регистъра на Софийски градски съд (по чл. 17 от Закона за политическите партии);- наименованието на коалицията и наименованието на инициативния комитет и имената на лицата, които ги представляват;- на партията, която е определена от коалицията да отговаря за приходите, разходите и счетоводната й отчетност;- имената на лицето или лицата, които отговарят за приходите, разходите и счетоводната отчетност;- имената на дарителите, видът, целта, размерът или стойността на направените дарения;- имената на кандидатите и на членовете на инициативните комитети, които са предоставили средства, и размерът на средствата;- имената на физическите лица, предоставили за безвъзмездно ползване вещи или услуги за предизборната кампания, срокът на ползването, видът и описанието на предоставените за ползване вещи и видът на услугите;- декларациите за произхода на дарените средства, декларациите за произхода на средствата на кандидатите и на членовете на инициативните комитети и декларациите на физическите лица за собственост на предоставените за безвъзмездно ползване вещи;- наименованията на социологическите агенции и на рекламните агенции, както и на агенциите за осъществяване на връзки с обществеността, с които партиите, коалициите и инициативните комитети работят.За вписване в ЕРИК по време на кампанията трябва да се подава всяка следваща нова информация от изброените групи, като срокът за това е до 7 дни от възникването й.Подробни указания и образци на документи са публикувани на интернет страницата на Сметната палата, раздел „Контрол – избори“, подраздел „Подаване на информация за Единния регистър по Изборния кодекс“.С цел да подпомогне участниците да спазят законовите си задължения за предстоящите избори Сметната палата изготви и им изпрати брошура, в която са посочени задължинията им, включително каква информация трябва да се подава за ЕРИК и съответните срокове за това.Съгласно Изборния кодекс за неподаването на задължителната информация за включване в ЕРИК на лицето, което представлява партията или инициативния комитет, или на лицата, които представляват коалицията, се налага глоба от 3000 до 10 000 лв.", "date": "2019.04.26", "title": "От днес участниците в евровота ще подават данни за кампанията си"}
{"url": "https://www.novinite.bg/articles/174712/Zapochva-kampaniyata-za-evrovota", "text": "Предизборната кампания в изборите за членове на Европейския парламент от България се открива днес – 26 април, 30 дни преди изборния ден, и приключва в 24:00 ч. на 24 май 2019 г. Предизборната кампания се води на български език, предаде БГНЕС.В евроизборите на 26 май ще участват 13 партии, 8 коалиции и 6-ма независими кандидати. Вече са ясни имената на водачите на евролистите.По време на предизборната кампания кандидатите, партиите, коалициите и инициативните комитети могат да изготвят и разпространяват плакати, обръщения и други агитационни материали. На всеки агитационен материал задължително се отбелязва от чие име се издава.Всеки агитационен материал съдържа информация, че купуването и продаването на гласове е престъпление, като информацията заема не по-малко от 10 на сто от лицевата площ на агитационния материал и е разположена в обособено поле. В аудио- и аудио-визуалните материали тази информация се съдържа като недвусмислено и разбираемо послание.Агитационните материали се поставят на определени от кмета на общината/района/кметството места. Заповедта на кмета се оповестява публично и се изпраща на районната избирателна комисия. Агитационни материали могат да се поставят на сгради, огради и витрини само след разрешение на собственика или управителя на имота. ", "date": "2019.04.26", "title": "Започва кампанията за евровота"}
{"url": "https://www.novinite.bg/articles/174719/Rezultatite-ot-evrovota-nyama-kak-da-se-manipulirat-prez-neta-kategorichna-e-CIK", "text": "„Спазени са всички изисквания както на Закона за обществените поръчки, така и нашите решения с приетите технически спецификации и условия за машинното гласуване. Не би следвало нашето решение да бъде отменено, т.е., то е законосъобразно. Но все пак нека оставим преценката на съда – да реши дали всичко е спазено като процедура или не“. Това коментира пред БНР говорителят на ЦИК Александър Андреев относно жалбата, подадена в ЦИК в четвъртък, която оспорва процедурата по избор на изпълнител на машинното гласуване, предаде БГНЕС. Жалбата е окомплектована и изпратена към Върховния административен съд.Жалбоподател е “Българските машини за гласуване” ЕООД. Фирмата е била отстранена от състезателната процедура. Делото ще се гледа на 30 април, съобщиха междувеременно от ВАС.По думите на Андреев към 30 април договорът все още няма да е подписан. Той е сигурен в процедурата, но чак след като ВАС даде своето становище, тогава може да се сключи договорът. Според него това няма да повлияе на срока за доставяне на машините.Андреев отбеляза, че нито при използването на машинно гласуване, нито при обработката на резултатите от хартиените бюлетини няма предаване на данни по интернет. Отчитането на резултатите и целият изборен процес не са подложени на влиянието на интернет средата и възможността от евентуални намеси, категоричен е той.Говорителят на ЦИК посочи още, че към момента ЦИК не е сигнализирана от районните избирателни комисия за проблеми с липса на предложения от партии и коалиции за попълване на съставите. Той подчерта, че до последния момент е възможно тези хора да бъдат сменяни в определени ситуации.„В ЦИК тече процесът на подготовка и обсъждане в работните групи на методическите указания за секционните избирателни комисии. Нашето намерение е максимално скоро да бъдат приети тези методически указания и своевременно да бъдат раздадени на районните избирателни комисии, така че в момента, в който стартира обучението на секционните избирателни комисии, те да имат всички необходими материали. ЦИК смята да използва и онези интерактивни методи чрез нашия обучителен портал, където са качени всички материали с оглед практическото обучение и упражнение. Отделно от това при обучението на районните избирателни комисии ще наблегнем на някои основни моменти в процеса – новостите, които са въведени в изборния процес“, обясни още Андреев. ", "date": "2019.04.26", "title": "Резултатите от евровота няма как да се манипулират през нета, категорична е ЦИК"}
{"url": "https://www.novinite.bg/articles/174736/58-ot-balgarite-negativno-nastroeni-sreshtu-sadebnata-ni-sistema", "text": "България отново е в дъното на класация за доверие в независимостта на Темида. Според публикувано днес изследване на ЕС 58% от гражданите на страната ни са дали негативна оценка на съдебната система, 34% са я оценили позитивно, а 8% нямат мнение по въпроса. В същото време еврокомисарят по правосъдието Вера Юрова отхвърли възможността мониторингът върху съдебната система да отпадне до края на мандата на комисията Юнкер, който приключва наесен.Добрата новина е, че има и друга държава в изследването след България. На дъното на класацията е Хърватия – 76% от гражданите ѝ са оценили независимостта на съдебната като изключително лоша или много лоша. Само 18% от хората са казали, че смятат независимостта на съдебната система за добра или много добра.Освен Хърватия, най-ниско в класацията, над България стои Словакия, където убийството на разследващ журналист и неговата годеница предизвикаха масови протести. Там 60% от гражданите са дали негативна оценка на съдебната система, 28% са я оценили позитивно, а 12% са имали неутрално мнение.Испания се нарежда след България с 55% от хората, които са дали негативна оценка, 37% са дали позитивна оценка, а 24% са нямали мнение по въпроса.Ситуацията в някои страни е „особено притеснителна”, казва еврокомисарят по правосъдието Вера Юрова по време на пресконференция, съобщи АФП.„Поне 7 от 10 граждани, които са оценили своята съдебна система като лоша го правят заради влияние или натиск от политици”, добави тя.Еврокомисарят отхвърли възможността мониторингът върху съдебната система на България да отпадне до края на мандата на настояващата еврокомисия.„Личното ми мнение е, че това е неосъществимо при тази комисия. Нямаме много време пред нас. Тенденцията не е дотам удовлетворяваща, за да можем ясно да заявим, че можем да спрем механизма за сътрудничество и проверка. Специално в България, усещането за независимост на съдебната система е третото най-ниско в ЕС според последните проучвания на Евробарометър. Така че хората все още имат доста изразено недоверие към съдебната система“, каза Юрова в Брюксел, цитирана от БНР.„Все още има конкретни неща, които трябва да бъдат направени, конкретни базови мерки, конкретни цели да бъдат постигнати. Особено такива, които са свързани с устойчивостта и необратимостта“, добави Юрова. ", "date": "2019.04.26", "title": "58% от българите негативно настроени срещу съдебната ни система"}
{"url": "https://www.novinite.bg/articles/174726/Uslojnen-e-trafikat-kam-Turciya-na-GKPP-Kapakule", "text": "По информация на турските гранични власти, потвърдена и от посещение на дипломатически служител от ГК Одрин, на 26 април по обяд ситуацията с трафика на ГКПП „Капъкуле“ към входа за Турция се усложнява поради срив на компютърната информационна система на турските митници. Образували са се опашки от изчакващи автомобили и автобуси, като са напълно блокирани на вход към Турция, както турският, така и българският пункт.При проведените срещи със служители на ГК-Одрин и българските гранични власти, турските гранични и митнически органи са заявили, че предприемат необходимите мерки за отстраняване на срива. Създадена е организация, включително като е увеличен значително и личният състав, с цел да поемат натрупаните опашки и повишения трафик през празничните за България дни. Отворени са всички трасета на влизане в страната за леки автомобили и 3 трасета за автобуси. Понастоящем трафикът се обслужва ръчно, като турските гранични власти ще заработят на максимален капацитет след отстраняване на техническия проблем.Генералното консулство в Одрин е в непрекъсната връзка с турските гранични и митнически власти и при необходимост има готовност да реагира.При необходимост от съдействие българските граждани могат да се обадят на:Телефон: 0090 284 214 06 17Дежурен телефон в извънработно време в работни дни: 0090 533 7396140Дежурен телефон в почивни и празнични дни: 0090 533 6298164", "date": "2019.04.26", "title": "Усложнен е трафикът към Турция на ГКПП “Капъкуле”"}
{"url": "https://www.novinite.bg/articles/174716/Deklarirame-dohodite-za-2018-g-samo-oshte-edin-den", "text": "Само един работен ден остава за подаване на декларациите за физическите лица и плащането на данъка върху доходите, припомнят от НАП. Крайният срок изтича на 30 април, като от приходната агенция очакват повече от 50 000 формуляра в следващите дни.Запазва се тенденцията повече от половината данъчни декларации за доходите на физическите лица да са подадени по интернет с ПИК на НАП или електронен подпис. 5 календарни дни преди края на кампанията в приходната агенция са получени малко над 450 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията.И подаването на декларацията, и плащането може да стане електронно с банкова карта и без такси чрез електронна услуга на НАП, достъпна на сайта .Също до края на април се декларират авансовите данъци за първото тримесечие на 2019 г. най-често от  упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията.  Така, според данъчните, рискът от пропуски и грешки значително намалява.„Електронната система да деклариране на доходите и плащане без такси ще работи денонощно в празничните дни, включително до полунощ на 30 април.“ каза по повод наближаващия краен срок за обявяване на доходите о директорът на „Обслужване“ в НАП Боряна Георгиева.", "date": "2019.04.26", "title": "Декларираме доходите за 2018 г. само още един ден"}
{"url": "https://www.novinite.bg/articles/174714/Golyamoto-patuvane-prodaljava-i-dnes", "text": "Втори ден на голямото пътуване. След вчера вечерта, днес отново се очаква засилен трафик по пътищата на страната.„Вчерашният ден премина спокойно, не се получиха задръствания. Към настоящия момент ситуацията е спокойна. През изминалата нощ има 20 пътни произшествия с 28 ранени, няма нито един загинал”, заяви инспектор Петър Николов от Националната полиция, цитиран от Нова телевизия.Екипите на Националната полиция след 10:00 часа днес ще са на място и ще подпомагат изнасянето на колите от София и големите градове.Организация на движението и засилено полицейско присъствие по магистралите и първокласните пътища ще има и в понеделник, когато се очаква да е голямото прибиране. В събота пък под лупа ще се гледат районите около църквите.В участъците с ремонт по магистралите са осигурени 2 ленти за напускащите големите градове. А в неделя – акцентът ще е върху шофьорите. Полицията ще следи за неправоспособни водачи или употребили алкохол. ", "date": "2019.04.26", "title": "Голямото пътуване продължава и днес"}
{"url": "https://www.novinite.bg/articles/174713/Dneven-horoskop-za-petak", "text": "Пак сте там, където искате да бъдете. Казвайте това което мислите и чувствате, вместо да се затваряте в себе си. Живейте живота си както ви харесва.Не бъдете изненадани, ако допуснете огромна грешка днес. Всеки човек греши понякога. Концентрирайте се върху това как да я поправите възможно най-бързо.Днес ще се появи човек от миналото ви, които ще донесе както хубави, така и лоши спомени със себе си. Бъдете отворени и го допуснете до себе си.Представителите на останалите зодии могат да намерят дневния си хороскоп ", "date": "2019.04.26", "title": "Дневен хороскоп за петък"}
{"url": "https://www.novinite.bg/articles/174725/API-Shoforite-da-ne-izpolzvat-avarijnata-lenta-po-avtomagistralite-za-po-barzo-pridvijvane", "text": "Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване.Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата, отбелязват от АПИ.От Агенцията допълват, че в участъка от км 4 до км 20 на магистрала „Тракия” в посока Пловдив има интензивен трафик.", "date": "2019.04.26", "title": "АПИ: Шофьорите да не използват аварийната лента по автомагистралите за по-бързо придвижване"}
