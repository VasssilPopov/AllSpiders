{"url": "https://www.novinite.bg/articles/169655/API-tarsi-IT-shef-za-e-vinetkite-s-510-lv-zaplata", "text": "Агенция \"Пътна инфраструктура\" публикува обява за работа за държавен служител на ръководна длъжност, който да отговаря за системата за електронните винетки.Обявата е пусната и в популярен сайт за набиране на персонал, а заплатата за нея е твърде ниска предвид отговорностите - 510 лева, съобщава офнюзбг. Конкурс за назначаване на държавен служител е за длъжност Началник отдел \"Управление на информационна система и инфраструктура\" в Национално ТОЛ управление. То отговаря за винетките и тол таксите по пътищата.От кандидатите се изисква да имат висше образование със степен магистър в областите компютърни технологии и системи; информатика и компютърни науки; комуникационна и компютърна техника, както и поне 4 години професионален опит. Друго изискване е да познават нормативната уредба (КТ, ЗДСл, ЗОП, ЗФУКПС, ЗА, Правилник за структурата, дейността и органицазията на работа на АПИ, ЗП, Вътрешни правила за работа в агенцията, Вътрешните правила за реда и организацията на документооборота в АПИ, Кодекс за поведение на служителите в АПИ, Системна архитектура и хардуерна инфраструктура на решението, ITIL V3 и по-висока, стратегия за поддръжка на системата на КАПШ, стратегии за събиране на такси и правоприлагане, стратегия за обслужване на клиенти) и да имат добра компютърна компетентност (Linux, Windows Server, SQL, MC Office и др.).Длъжностна характеристика включва управление и координиране на дейностите по техническа експлоатация и дейностите по поддръжката, свързани с целия софтуер и хардуер на Електронната система за събиране на таксите за ползване на РПМ, което означава - КпС, WAN, ЦД, мобилно приложение, ТСО, МПО, МПЕ, ПЦС, КЦ, ОМС, БД, както и подсистемите като Управление на ИТ услуги /ITSM/, инструменти за внедряване и наблюдение.Посочено е, че определената заплата от 510 лева е на база Наредбата за заплатите на служителите в държавната администрация.Към момента Националното ТОЛ управление е без ръководител, след като първият директор на звеното Антон Антонов си отиде веднага след фалстарта на системата за продажба на електронните винетки.", "date": "2019.01.13", "title": "АПИ търси IT шеф за е-винетките с 510 лв. заплата"}
{"url": "https://www.novinite.bg/articles/169646/Dnes-se-proshtavame-s-jurnalista-Velichko-Skorchev", "text": "Днес се прощаваме с един от доайените на българската журналистика - Величко Скорчев.Той е първият водещ на сутрешен телевизионен блок в България. На 18 септември 1990 г. в национален ефир за първи път прозвучава сигналът на воденото от него сутрешно предаване \"Добър ви ден\".Легендарният телевизионен водещ и журналист ни напусна на 81 години.Поклонението е днес от 14ч. в църквата \"Св. Седмочисленици\" в София.", "date": "2019.01.13", "title": "Днес се прощаваме с журналиста Величко Скорчев"}
{"url": "https://www.novinite.bg/articles/169647/Turist-pochina-ot-infarkt-pri-izkachvane-na-Cherni-vrah", "text": "51-годишен турист е починал от инфаркт при изкачване на Черни връх, съобщиха от Планинската спасителна служба (ПСС).Инцидентът е станал в събота. Отново тогава екипи на Планинската спасителна служба са оказали помощ на млад мъж със счупен крак в местността Карандила край Сливен. Туристът е пострадал при подхлъзване. Акцията е продължила около два часа.От ПСС предупреждават, че в студеното време рискът от инфаркт се увеличава.", "date": "2019.01.13", "title": "Турист почина от инфаркт при изкачване на Черни връх"}
{"url": "https://www.novinite.bg/articles/169648/Gen-Shivikov-Problemat-s-getata-e-cirej-kojto-raste-ot-den-na-den", "text": "Циганският въпрос е изключително дълбочинен и многопластов, той е от последните 30 години. Проблемът с гетата е цирей, който от ден на ден расте. Всеки подобен инцидент ескалира и ще избухне огромен катаклизъм в обществото, ако нашите политици не вземат мерки. Това заяви в \"Офанзива с Любо Огнянов\" по Канал3 генерал Димитър Шивиков, бивш началник на 61-ва бригада от Българската армия, за покачването на напрежението в обществото след побоя на двама цигани над командос във Войводиново.\r\n\"Без лични нападки, те да сядат, канят задължително хора като господин Живков, а не разни барони, царе и папи от същия етнос, които паразитират върху този етнос, и да започнат тези промени - нужно е време, от днес до утре няма да стане\", добави генерал Шивиков.\r\n \r\nТой потвърди, че командосът вероятно ще бъде изписан от болницата в сряда. На въпрос дали версията за употреба на алкохол от страна на ефрейтора, която засегна предишният гост Ройко Живков, генералът каза: \"Аз съм извън активна служба, работя в частна фирма, има досъдебно производство, извършват се следствени дейности. Вчера на митинга във Войводиново попитах: \"Колега, има ли алкохолна проба и какви са резултатите.\" Отговориха ми, че има и пробите са отрицателни, включително и на двамата нападатели\", заяви генералът.\r\n \r\n\"Какво има на видеозаписите, кой съм аз да ми предоставят - но аз се доверявам на публикуваното във Фейсбук от семейството с ужасяващата гледка как двамата бабаити ритат във главата ефрейтора Митов\", каза Димитър Шивиков.\r\n По въпроса за циганите, той изтъкна, че \"когато са откъснати от своята естествена среда, тези хора се приучават да живеят с общоприетите порядки в обществото. Онази програма от онова време приключи с тоталната промяна в българското общество и те си продаваха апартаментите и се връщаха в гетото\", припомни той. \"Търпението на народа е на ръба си, усетих го вчера на митинга - възрастни хора идват да ми целуват ръцете: кой съм аз?\", предупреди генерал Шивиков.", "date": "2019.01.13", "title": "Ген. Шивиков: Проблемът с гетата е цирей, който расте от ден на ден"}
{"url": "https://www.novinite.bg/articles/169638/Plovdiv-veche-e-Evropejska-stolica-na-kulturata-2019", "text": "Започва едно от най-големите творчески събития на Стария континент - Европейска столица на културата. Пловдив е първият български град, който печели престижната \"титла\". \r\nСпектакълът за откриването под надслов \"Ние сме всички цветове\" бе представен на специално изградената 30-метрова светлинна кула, предаде Нова тв. Тя осигуряваше видимост до 360 градуса. Върху конструкцията са монтирани над 350 прожектора и 10 огромни лед екрана.\r\n\r\nНа сцената се качиха повече от 1500 артисти, сред които големите български музиканти Валя Балканска и Теодосий Спасов, много гайдари и кукери. Имаше и изпълнения на лазерна арфа.\r\n\r\nКосмическият глас на България за първи път изпя \"Излел е Дельо хайдутин\" под съпровода на духов оркестър. \r\n\r\nТеодосий Спасов изпълни авторски аранжимент на \"Притури се планината\" на фона на визуално представяне на историята на Пловдив.\r\nНа финала на шоуто небето над Пловдив озарих красиви фойерверки. В подножието на кулата се събраха хиляди зрители.\r\nДнес е велик ден за Пловдив - даваме началото на културната година, която завинаги ще остане в историята на нашия град, каза в приветствието си кметът на Пловдив Иван Тотев. Година, през която Пловдив ще представлява България и ще бъде европейска столица на културата, подчерта той. Тотев добави, че в хилядолетната си история, най-старият жив град в Европа винаги е бил културен център в сърцето на не една цивилизация. Наричан от люлката на българското Възраждане, до икономическото чудо на България, Пловдив играе централна роля, събрал в себе си минало, настояще и бъдеще, каза още Иван Тотев. Град събрал в себе си различни етноси и религии. И днес тук, на този стълб от светлина, символизиращ нашия стремеж към познанието, ние говорим на различни езици от различни държави, но ние говорим за това, което ни обединява - заедно, подчерта Тотев.\r\nВ приветствието си еврокомисарят Мария Габриел каза, че е горда, че Пловдив е първият български град, който ще бъде столица на културата на цяла Европа. И това е напълно заслужено, подчерта Габриел. По думите й Пловдив винаги е бил в сърцето на културната история на България и Европа. Тук се преплитат по невероятен начин минало, съвремие и стремеж към по-добро бъдеще, подчерта еврокомисарят. Тя добави, че Пловдив е истинско съкровище \"с хилядолетна история, със силно европейско измерение и изключителни исторически паметници и сгради, които заживяват по уникален начин в културните елементи на Балканския полуостров и цяла Европа\". Именно тук, в Пловдив, разбираме, че културата не е добавка, а е от съществено значение за укрепването на нашата европейска идентичност, за създаване на чувството ни за обща принадлежност, за оформянето на утрешната Европа, каза още Габриел. Днес съм убедена, че именно Пловдив има призванието да надгради този успех като европейска столица на културата, да предаде от енергията и продължи да насърчава културното многообразие на Европа, допълни Мария Габриел.\r\nНа кмета Иван Тотев бяха връчени поздравителни адреси от името на президента Румен Радев, премиера Бойко Борисов и от Европейската комисия. В Пловдив, да наблюдават на живо програмата бяха вицепрезидентът Илияна Йотова, председателят на НС Цвета Караянчева и над 500 официални лица, сред които гости от градовете европейски столици на културата, от Европейския парламент.\r\nСпектакълът бе реализиран под ръководството на основателя на \"Phase7\" Свен Сьорен Байер, който изпълни задачата си и предостави на зрителите незабравимо преживяване от музика, светлини и фойерверки. Пространството на двата булеварда - \"Цар Борис III Обединител\" и \"Мария Луиза\", върху чиято пресечна точка се намира кулата-сцена, се превърна в място за празненство.\r\nОтправна точка на едночасовото шоу бе разнообразието от етноси в Пловдив, град с 8 000-годишна история, съчетаващ в себе си множество култури и влияния. \"РАЗНООБРАЗИЕ\" и \"НИЕ СМЕ ВСИЧКИ ЦВЕТОВЕ\" бяха ключовите послания в концепцията на откриващия спектакъл, свързани под мотото ЗАЕДНО. Програмата бе открита от Теодосий Спасов и закрита от Валя Балканска. Над 200 кукери от региона, с уникалните си и ритуални танци символично поставиха началото на годината и \"изгониха злото\". Млади актьори от Гимназията за сценични и екранни изкуства показаха театрални умения, а танцьори от емблематичния за Пловдив ансамбъл \"Тракия\" приеха предизвикателството и поставиха нова хореография в стил съвременен танц. Режисьорът Христо Намлиев бе включил 200 хориста от всички формациите на града и 20 гайдари, а студенти от АМТИИ изненадаха публиката с лазерни арфи.\r\n\r\nПловдив става Европейска столица на културата след 4-годишна подготовка. Той е първият български град, печелил надпреварата. Това, което предстои да видим през следващите месеци до края на годината, са 300 различни проекта и близо 500 събития.\r\nЩе има изложби, инсталации, фолклорни мероприятия, рок концерти, опера, айляк парад, джаз, театър, детски събития, лятно кино в парка. Всичко това ще се случва не само в града под тепетата, но и в целия Южен Централен регион, както и градовете-финалисти от втория кръг на надпреварата – Варна, София и Велико Търново. \r\n", "date": "2019.01.13", "title": "Пловдив вече е Европейска столица на културата 2019"}
{"url": "https://www.novinite.bg/articles/169667/Dvama-zaginaha-pri-opit-za-kontrolirano-vzrivyavane-na-prespa-vav-frenskite-Alpi", "text": "Загинаха двама служители на ски курорт във френските Алпи, докато се опитвали да взривят огромна преспа, за да предотвратят лавина, съобщава thelocal.fr, предаде бТВ.Те по невнимание задействали експлозивите. Инцидентът станал на 1800 метра надморска височина над курорта Морилон.Подобни контролирани взривове се извършват като превантивна мярка срещу лавини и се поставят пред големи преспи, заплашващи да свлекат по-голямо количество сняг по склоновете.Френското национално метеорологично бюро предупреди за повишен риск от лавини в района на Савоа заради новите снеговалежи от последното денонощие.", "date": "2019.01.13", "title": "Двама загинаха при опит за контролирано взривяване на преспа във френските Алпи"}
{"url": "https://www.novinite.bg/articles/169654/Kmetat-na-Vojvodino-prizova-protestite-da-se-prekratyat", "text": "За седми пореден ден жители на Войводино излязоха на протест в центъра на селото, информира БНТ. Хората настояват за премахването на незаконните постройки от ромската махала. Въпреки че събарянето на незаконно изградени постройки във Войводино вече започна, жители на селото продължават да се събират на мирни демонстрации. Това стана повод кметът Димитър Тасев да призове недоволстващите да прекратят протестите, докато текат сроковете за събаряне на постройките. По този начин, по думите му, ще се съкрати огромен разход, който сега се влага за охрана на демонстрациите и ромската махала. Тасев също така предложи освободеният терен от нелегалните постройки да бъде озеленен и превърнат в парк. Междувременно, собствениците на незаконни постройки са настанени при роднини и приятели, а багажът и вещите им се пазят в кметството, като до момента никой от ромите не ги е потърсил. Очаква се през настоящата седмица да бъде изписан и пострадалият командос, чието състояние вече се подобрява. ", "date": "2019.01.13", "title": "Кметът на Войводино призова протестите да се прекратят"}
{"url": "https://www.novinite.bg/articles/169659/Manolova-Namesata-mi-e-neizbejna-pri-vseki-opit-za-posegatelstvo-varhu-horata", "text": "При всеки един опит за посегателство върху права на хора, моята намеса е очаквана и неизбежна. Това заяви в студиото на \"Денят започва\" с Георги Любенов омбусманът Мая Манолова, която гостува с коментар за основните битки с институциите и новите ѝ цели в полза на гражданите през 2019 г.Манолова коментира увеличението в цената на водата от началото на годината, която тя смята да атакува с жалба в Конституционния съд.КЕВР вече традиционно защитава монополистите за сметка на гражданите. Обикновено, ощетени са потребителите заради лошо законодателство, което свежда реформата във ВиК сектора само до повишаване цената на водата, без никакви реални ползи за гражданите. Това е основният проблем, заяви омбудсманът.Според Манолова, текстът в променения закон е грабителски, особено по отношение на малките населени места. Трябва да има обвързаност между повишаването цената на водата и повишаването на качеството ѝ, допълни Манолова.Омбудсманът аргументира и критичната си позиция относно новия закон за горивата, който предизвика протести у нас.В него няма никакви текстове, които биха преборили корупцията или биха спомогнали за изсветляване на икономиката. Има текстове, които въвеждат регистрационен режим - на мен не ми е известно контрабандист, който да отива да се регистрира. Ако не бъдат подхванати от НАП, МВР, прокуратурата, съда, контрабандистите ще продължат да вършат престъпления. Законът поставя невъзможни изисквания към дребни и средни търговци на горива. Резултатът ще бъде абсолютно ликвидиране на дребния и средния бизнес - не просто ще фалират фирми и ще останат хиляди души без работа, а ще пострадаме всички ние заради повишаването цената на горивата, допълни омбудсманът.Манолова заяви още, че се е обърнала за съдействие към европейския омбудсман по повод законодателния пакет \"Мобилност\" на френския президент Макрон, който ощетява българските превозвачи.150 000 български граждани и техните семейства ще бъдат засегнати от закона на Макрон. Изпратих писма и до председателите на Европарламента и Европейската комисия. Надеждата за победа на българския интерес показва, че когато всички работят заедно, може да има резултати. Нека с повече респект европейските институции да гледат на правата на българските граждани, категорична е Манолова.", "date": "2019.01.13", "title": "Манолова: Намесата ми е неизбежна при всеки опит за посегателство върху хората"}
{"url": "https://www.novinite.bg/articles/169670/Nikoj-ne-iska-psihichno-bolnite-si-rodnini", "text": "Дълга зима сякаш се е настанила в Държавната психиатрична болница „Св. Иван Рилски”. Студено е не само защото температурите в помещенията са много ниски, но и защото настанените хора там ги побиват тръпки – от самота. Страдат не само защото носят бремето на заболяванията си, но и защото никой не ги иска. За това е тъжният и тежък разказ на бТВ. „Аз съм болен от параноидна шизофрения. Роднините не ме приемат. Страх ги е да не направя някоя беля”, признава един от пациентите.Всеки ден повече от 30 години д-р Цветеслава Гълъбова вижда в очите на пациентите си безнадежност. Но самата тя надежда има, защото да лекува не само телата, но и душите им, е детската ѝ мечта. Хора като нея в България почти няма, а професията ѝ днес е застрашена от изчезване.„Никога не съм мислила, че ще е лесно. От 10 години, откакто съм директор, съм се посветила на това да се преборя за тази кауза”, категорична е тя.През годините сме разказвали много истории, свързани с живота на това лечебно заведение. Повечето от тях обаче са тъжни и са свързани с инциденти, констатира репортерът на телевизията Радиана Божикова.„Тази болница като местоположение не е където трябва. За нас най-близката многопрофилна болница е Пета градска, което е на около 20-ина километра. Ако дойде „Бърза помощ” до 1 час, се радваме. Екип на „Бърза помощ”, на който ние плащаме по 1 лев на час”, каза директорът на държавната психиатрична болница.Между най-близката спирка на градския транспорт и входа на психиатричната клиника „Св. Иван Рилски” хората, които отиват на посещение, трябва да изминат близо километър по път, изпълнен с дупки. „Откакто се счупи колата на баща ми през октомври, не са идвали”, признава един от пациентите.Друг проблем е големият брой настанени болни хора със сериозни социални затруднения.„Нито общността ги иска, нито социалните заведения имат достатъчно места. Не се разкриват защитени жилища, не се разкриват дневни центрове, изобщо не се работи по този въпрос”, подчерта д-р Гълъбова.„Аз съм много от отдавна, защото останах на улицата, майка ми почина и има втори мъж и той ме изгони и водих дело за апартамента, обаче го изгубих и останах на улицата”, разказва друг от пациентите.„В момента имаме 11 пациенти, настанени по член 89, буква б от Наказателния кодекс, т.е извършили тежки противоправни деяния, които на практика са неизписваеми до живот”, обясни д-р Цветеслава Гълъбова.„Те нямат нито охрана, нито им се отпускат пари за охрана и ние на практика няма как да отделим пациентите, за които им е ни е известно или в хода на лечение са проявили опасно поведение, от другите пациенти”, отбеляза тя.По думите ѝ работещите в лечебното заведение понякога рискуват живота и здравето си. Това е една от причините персоналът в болницата да има 5 незапълнени работни места.  Освен риска, на който са подложени, за младите специалисти психиатричната болница не е обект внимание за реализация поради ниските заплати.„Най-често дежурният персонал на 30 пациенти е една сестра и двама санитари – това е в най-добрия случай”, подчерта директорът на болницата.„През зимата в помещенията не е топло, прозорците просто не се затварят. Ние много от тях ги ковем през зимата”, допълва тя.Въпреки че през 2017г. е направен основен ремонт на всички помещения, все още има стаи, които са със стара дограма, която е на повече от 30 години. В стаите при нормални 20 градуса температурата в момента е 16.„Вече ще станат две години, от както изпратихме в Министерството на здравеопазването апликационна форма за подобряване на енергийната ефективност на сградите, но отговорът е „Не”, отбеляза д-р Гълъбова.„Това, което липсва, е лекуването в общността.  Ние тук каквото можем правим, но това не свършва само с епизода на боледуване, това трябва да продължи и навън”, категорична е тя.Въпросите  защо, кога и кой остават. Остават и мечтите за нормален живот на пациентите. До голяма степен реализирането им обаче е в ръцете на отговорните институции.", "date": "2019.01.13", "title": "Никой не иска психично болните си роднини"}
{"url": "https://www.novinite.bg/articles/169637/Dnes-Studeno-no-slanchevo", "text": "Днес от северозапад облачността ще се увеличава, най-късно привечер - в югоизточните райони. Само на отделни места в Северозападна България след обяд ще превали слаб сняг. Ще духа слаб, в Дунавската равнина - до умерен, вятър от запад-северозапад, който привечер ще се ориентира от югозапад. Максималните температури ще са предимно между 0 и 5 градуса.Над Черноморието в сутрешните часове ще е предимно слънчево, но след обяд облачността ще се увеличава, най-късно привечер - над южното крайбрежие. Преди обяд ще духа слаб северозападен вятър, който по-късно през деня ще се ориентира от югозапад. Максималните температури ще са 1-4 градуса. Температурата на морската вода е около 6 градуса. Вълнението на морето ще бъде 1-2 бала.Над планините облачността ще е променлива, по-значителна след обяд, но само на отделни места ще превали слаб сняг. Ще духа умерен до силен северозападен вятър. Максималната температура на височина 1200 метра ще е около 0 градуса, на 2000 метра - около минус 7 градусаСлед временно разкъсване и намаление на облачността през нощта срещу понеделник, през деня тя отново бързо ще се увеличи, но само на отделни места, главно в Западна България, ще превали сняг. Вятърът все още ще е югозападен и температурите слабо ще се повишат. По-късно от северозапад с усилване на вятъра отново ще започне да нахлува студен въздух.Във вторник ще бъде доста ветровито, сравнително студено, с променлива облачност. На отделни места отново са възможни слаби превалявания от сняг. Минималните температури ще са предимно между минус 6 и минус 1 градус, дневните - между минус 4 и 1 градус.", "date": "2019.01.13", "title": "Днес: Студено, но слънчево"}
{"url": "https://www.novinite.bg/articles/169644/Cvetan-Cvetanov-Omrazata-nyama-myasto-v-dneshniya-svyat", "text": "Председателят на ПГ на ГЕРБ и зам.-председател на партията Цветан Цветанов присъства на откриването на изложбата на открито „Изкуство на свободата – от Берлинската стена до уличното изкуство“. Това е единствената пътуваща колекция от оригинални фрагменти от Берлинската стена. Събитието е част от програмата, посветена на откриването на домакинството на Пловдив като Европейска столица на културата 2019.Сред присъстващите на събитието бяха посланиците на Франция и на Германия Н.Пр.Ерик Льобедел и Н. Пр. Херберт Салбер,  председателят на ЕНП – Жени Дорис Пак, кметът на Пловдив Иван Тотев, министърът на финансите Владислав Горанов, председателят на парламентарната Комисия по бюджет и финанси Менда Стоянова, народни представители от ГЕРБ, много жители и гости на града. На откриването на изложбата на площад „Римски стадион“ беше и председателят на Народното събрание Цвета Караянчева.„Никога повече стени, никога повече разделение. Всеки, който зове към омраза, трябва да знае, че тя няма място в днешния свят“, заяви Цветанов.„Берлинската стена, която ни разделяше, вече е минало. Тази изложба показва, че никой не може да ни разделя, а изкуството е това, което може да ни събере“, заяви председателят на Народното събрание Цвета Караянчева.В приветствието си кметът на града Иван Тотев подчерта, че Пловдив е първият град, който отбелязва 30-годишнината от падането на Берлинската стена. Един от 30-те оригинални фрагмента завинаги ще остане в града под тепетата.Колекцията е създадена от известният френски куратор Силвестър Верже, който също присъства на откриването в Пловдив. Тя показва световноизвестни художници, които са рисували върху Берлинската стена преди падането й през 1989 г. ", "date": "2019.01.13", "title": "Цветан Цветанов: Омразата няма място в днешния свят"}
{"url": "https://www.novinite.bg/articles/169657/Otbelyazvame-Denya-na-balgarskoto-kino", "text": "На 13 януари отбелязваме Деня на българското кино. На тази дата през 1915 г. се провежда първата прожекция на първия български игрален филм \"Българан е галант\".Датата е утвърдена като професионален празник на българската филмова общност през 2005 г. В чест на този празник Националният филмов център в сътрудничество със Столичната община и Националния дворец на културата организира прожекции на български филми в пет софийски киносалона – \"Одеон\", \"Дом на киното\", \"Люмиер-Лидл\" G8, El, Евросинема, както и във ФКЦ Варна и Lucky Дом на киното - Пловдив. Зрителите ще имат възможност да видят новия филм на Костадин Бонев \"Далеч от брега\",семейния \"Смарт Коледа\", боксофис хитовете \"Възвишение\" и \"Дъвка за балончета\", носителя на голямата награда \"Златна роза\" за 2017 г. \"Вездесъщият\" и много други. Билетите ще са на специалната цена от 5 лв.През изминалата година българското кино пожъна големи успехи като спечели множество международни награди и участия в конкурсни програми. Филмът \"Ага\" на Милко Лазаров беше селектиран да закрие 68-ото издание на \"Берлинале\" и спечели голямата награда \"Златна роза\" във Варна.Копродукцията с българско участие \"Не ме докосвай\" на Адина Пинтилие получи \"Златна мечка\" в Берлин, а копродукцията \"Дивата круша\" на Нури Билге Джейлан беше част от конкурсната програма на фестивала в Кан. \"Ирина\" на Надежда Косева беше селектиран във Варшава и спечели множество отличия. Новият документален филм на Тонислав Христов \"Тайният живот на Вера\" ще се състезава в престижния конкурс на фестивала в Сънданс.През 2018 г. Законът за филмовата индустрия беше адаптиран към Европейските изисквания. Възстановено бе финансирането на български филми чрез Национален филмов център и бюджетът за кинопроизводство за 2019 г. беше увеличен за първи път от шест години насам с 2 млн. лева. ", "date": "2019.01.13", "title": "Отбелязваме Деня на българското кино"}
{"url": "https://www.novinite.bg/articles/169663/Za-10-dni-spirat-protestite-vav-Vojvodinovo", "text": "Протестите срещу незаконната ромска махала в село Войводиново ще бъдат временно прекратени, след призив на кмета днес, съобщава БТВ.Местните хора спират всекидневните си шествия до 24 януари. До тогава властите трябва да премахнат незаконните масивни постройки в ромската махала.  Ако това не се случи, протестите ще бъдат подновени.Около 150 жители на Войводиново се събраха в неделя по обед на поредния протест пред местната църква и направиха опит да стигнат до полуразрушената ромска махала. Кордон от жандармерията спря множеството.Пред тежковъоръжените  полицаи протестиращите дадоха срок на властта да бъде решен проблемът с незаконните ромски къщи. На 23 януари изтича двуседмичният срок, в който избягалите от селото роми могат да обжалват решението за бутане на домовете им.До момента в незаконното гето са премахнати бараките и паянтовите постройк", "date": "2019.01.13", "title": "За 10 дни спират протестите във Войводиново"}
{"url": "https://www.novinite.bg/articles/169643/Informaciya-za-obstanovkata-v-Sofiya", "text": "Във връзка с ниските температури в София са извършени обработки със смеси срещу заледяване на опасни и стръмни участъци, съобщи пресцентърът на Столична община.Общо 77 снегопочистващи машини са работили през нощта в райони като Нови Искър, Панчарево, Овча купел и др.Обработена е и Южната дъга на Околовръстен път.В планината Витоша е извършено опесъчаване на пътищата Драгалевци Ц Алеко и Бояна Ц Златни мостове.В момента градският транспорт се движи навсякъде по обичайните си маршрути.В Кризисните центрове за хора, останали без дом, са настанени 156 души. Осигурен е непрекъснат режим на работа на центровете. Гражданите могат да подават сигнали за нуждаещи се на тел. 070017310 или на 112.", "date": "2019.01.13", "title": "Информация за обстановката в София"}
{"url": "https://www.novinite.bg/articles/169661/Zverski-prebiha-vazrasten-maj-v-Pavel-banya", "text": "64-годишен жител на курортното градче Павел баня е приет по спешност в казанлъшката болница, след като малко след полунощ в неделя е получен сигнал на телефон 112 от дъщеря му Катя Тодорова.Мъжът е с наранявания от твърди предмети по главата, но няма пряка опасност за живота му.Според дадените от него показания пред пристигналите на домашния адрес полицаи нападателите са били 5-6 непознати за него мъже, които нахлули в двора на къщата му и без никакви предисловия започнали да го налагат с бухалки. Мъжът е от ромски произход, кръстен е Красимир, но всички в Павел баня го познават като Калото. Не е конфликтен, няма криминални прояви, за разлика от сина му, който бил доста агресивен, коментират местните жители.Според тях възможно било това да е „акция“ за отмъщение спрямо сина, но все още липсвали доказателства за подобен вариант.Работим по различни версии, на този етап Красим твърди, че биячите са били българи, но че не ги познавал, заяви началникът на РУ „Полиция“ Казанлък Стойчо Крачолов по-късно в неделя, пише \"Монитор\".", "date": "2019.01.13", "title": "Зверски пребиха възрастен мъж в Павел баня"}
{"url": "https://www.novinite.bg/articles/169645/Gripat-nastapva", "text": "Броят на болните от грип в страната се увеличава. Специалистите прогнозират, че бумът на заболелите ще е в края на януари и началото на февруари. Още в петък пред кабинетите на повечето лични лекари в Бургас се виеха дълги опашки от пациенти със симптоми на грип.\r\n\"Прогнозата ни за следващата седмица е, че Бургас ще остане в предепидемичен период. Данните за прегледани болни през събота и неделя ще получим в понеделник. Специално за града доказаните случаи на свински грип не са толкова много”, заяви в ефира на \"Събуди се\" по Нова телевизия епидемиологът Величка Григорова. Тя допълни, че щамовете на грипа се определят в референтната лаборатория в София.\r\nВ Силистра, Смолян, Сливен и Пловдив процентът на болните също е висок. Увеличение на заболелите от грип отчетоха и в Монтана. \r\n\"В момента регистрираните болни пациенти са в рамките на нормалното за сезона. Има леко повишаване, но то не е драстично. Миналата година грипната епидемия беше обявена след 21 януари\", казаха още от Регионалната здравна инспекция в Монтана. Те допълниха, че по-често боледуват учениците и възрастните хора.\r\n", "date": "2019.01.13", "title": "Грипът настъпва"}
{"url": "https://www.novinite.bg/articles/169639/Protestite-na-jaltite-jiletki-vav-Franciya-po-masovi-ot-predi", "text": "Във Франция общият брой \"жълти жилетки\", участвали в събота в деветия протест, е бил 84 хиляди, което е с 34 хиляди повече от миналата седмица, съобщиха от полицията. По нейни данни общо в страната са били задържани 244 души, 200 от които са оставени в ареста. В  Париж това са съответно 156 и 74 души от протестирали  осем хиляди \"жълти жилетки\".Демонстрациите се проведоха в Париж, Страсбург, Лион, Бурж, Бордо, Тулуза, Нант, Лил и редица други градове. В редица от тях - основно в Париж и Бордо, се стигна до сблъсъци с полицията, която употреби сълзотоворен газ и водни оръдия срещу протестиращите.Мащабни акции се проведоха и в по-малки градове като Бурж, където имаше над 6 хиляди протестиращи, а сблъсъците с полицията продължиха до късно вечерта вчера.Общият брой на пострадалите при вчерашните протестни шествия е 24-има. 22-ма от тях са със средна тежест на наранванията, а двама са в тежко състояние - 1 полицай и 1 протестиращ, които са получили сърдечни пристъпи по време на акциите.В Париж походът на жълтите жилетки тръгна от министирството на икономиката и финансите  щъм Бастилията, а оттам - към Елисейските полета. В крайната точка от маршрута им - Триумфалната арка, полицията многократно разпръсваше редиците им с водни оръдия и сълзотворен газ.Протестиращи пък нападнаха журналисти, както и миналата събота. Така във Руан е бил атакуван екип на телевизия Ел Се И, а в Париж манифестантите са нападнали снимачен екип на Бе Еф ЕМ. Във връзка с това ръководствата и на двете медии са подали жалби в полицията с искане виновниците да бъдат открити и наказани.Протестите на жълтите жилетки започнаха в средата на ноември на миналата 2018 година. Първоначално демонстрантите поискаха по-високи заплати и социални помощи, а също така се противопоставиха на увеличението на цените на бензина. Тогава недоволни от социалната политика на властите се присъединиха към протестите. На фона на митингите във Франция беше наложен мораториум върху увеличаването на цените на горивата за шест месеца, а властите също се съгласиха да увеличат минималната заплата. Протестите обаче продължиха.", "date": "2019.01.13", "title": "Протестите на \"жълтите жилетки\" във Франция - по-масови от преди"}
{"url": "https://www.novinite.bg/articles/169649/Tereza-Mej-Brekzit-bez-sdelka-e-katastrofa", "text": "Британският премиер Тереза Мей призна, че Брекзит без сделка с ЕС ще е катастрофа за Острова, съобщи Ройтерс, цитирана от Канал3.Агенцията припомня, че Мей е изправена пред съдбоносно гласуване в парламента, което няма как да спечели. Това става на фона на опитите от последните седмици Тереза Мей да спечели подкрепа на депутатите. За съжаление тя беше изоставена и от съюзниците си юнионисти от Северна Ирландия.В петък външният министър Джереми Хънт призна, че ако споразумението бъде отхвърлено, може изобщо да не се стигне до Брекзит. Неговият предшественик Борис Джонсън продължава да настоява Великобритания да напусне ЕС без сделка.", "date": "2019.01.13", "title": "Тереза Мей: Брекзит без сделка е катастрофа"}
{"url": "https://www.novinite.bg/articles/169652/Ne-e-yasno-koj-e-unishtojil-dyunite-na-Smokinya", "text": "Все още не е установено кой е разорал дюните до къмпинг \"Смокиня”. Предполага се, че булдозерите са изорали пясъка през последните дни.Вчера екоинспекцията в Бургас извърши проверка на място.\"Останахме не само изумени, но и възмутени с каква наглост са унищожени природни забележителности”, коментира пред bTV Тонка Атанасова, директор на РИОСВ – Бургас.Природните забележителности се намират в защитената територия \"Пясъчни дюни Каваци”. Извършителите на деянието обаче все още не са установени.Все още не е ясно дали дюните са в концесионната площ на концесионера. Само установихме, че имотът действително е публична държавна собственост – плажна ивица, отбеляза директорът на РИОСВ – Бургас.Когато дюните са част от концесионната територия, върху тази част от плажа не могат да се поставят каравани, не може да се строи и да има заведения.Още утре с геодезисти ще бъде направена нова проверка.Наказанието за унищожени дюни е по Закона за защитените територии е от 1000 до 10 000 лв. \"Ще бъдем безкомпромисни към извършителите”, категорична беше Тонка Атанасова.\r\n\r\n\r\n\r\n\r\n ", "date": "2019.01.13", "title": "Не е ясно кой е унищожил дюните на \"Смокиня\""}
{"url": "https://www.novinite.bg/articles/169651/Ninova-ne-iska-podaraci-za-50-godishniya-si-yubiliej", "text": "Корнелия Нинова е решила да не приема цветя и подаръци за юбилея си. На 16 януари Нинова навършва кръгло 50. Вместо това соцлидерката е решила гостите й да дарят средства за благотворителност, предаде Канал 3.Мълвата вече се е разпространила по етажите на партийната централа. За каква кауза си е наумила да дари средствата рожденичката, все още се пази в тайна.Соцлидерката ще отпразнува годишнината си в сряда, 16 януари, най-напред в парламента, където ще почерпи не само съпартийците, но и колегите си от останалите политически сили. После е традиционната почерпка за апарата в централата на \"Позитано\" 20, който на предишния й рожден ден миналата година й подари портрет, на който соцлидерката беше нарисувана като рицар на кон.Водачката на най-голямата опозиционна партия е решила да не дава официален прием вечерта, както обикновено правят някои политици. Нинова е планирала вечерта да завърши в ресторант в компанията на петдесетина приятели и близки.", "date": "2019.01.13", "title": "Нинова не иска подаръци за 50-годишния си юбилией"}
{"url": "https://www.novinite.bg/articles/169668/Prirodnite-bedstviya-prez-2018-g-sa-vzeli-nad-10-000-jertvi", "text": "10 400 души са загубили живота си в природни бедствия през 2018 г. Катаклизмите са нанесли материални щети за 160 млрд. щатски долара. Това показва справка на международната застрахователна компания “Munich RE”,  предаде NOVA.Едва половината от засегнатото имущество и инфраструктура са застраховани, уточняват експертите.Най-много човечеството е загубило при пожара “Camp Fire” в Калифорния, където щетите са за над 16 млрд. долара. В най-опустошителните пламъци в американската история загинаха десетки хора, а огънят изпепели цели градове.Най-много жертви през изминалата година остави 7-метровото цунами, което помете град Палу в Индонезия на 28 септември. Там живота си загубиха 2100 души.В Европа най-големи загуби бяха регистрирани след дългото засушаване през летните месеци. Преките щети за икономиката на континента възлизат на почти 4 млрд. долара.Въпреки колосалните числа, загубите през 2018 г. от природни катастрофи са далеч по-малки, отколкото през 2017 г., когато те бяха над 350 млрд. долара.  ", "date": "2019.01.13", "title": "Природните бедствия през 2018 г. са взели над 10 000 жертви"}
{"url": "https://www.novinite.bg/articles/169656/Tokio-shte-pravi-udarni-samoleti-za-elektronna-vojna", "text": "Японското правителство взе решение да разработи собствени ударни самолети за електронна война, способни да неутрализират радарите и средствата за комуникация на предполагаем противник, предаде ТАСС, цитирайки информация на в. \"Йомиури\".Според цитирани от вестника официални източници оборудването за електронна война ще се монтира на съществуващи транспортни и патрулни самолети от военновъздушните и военноморските сили.Очаква се първите от тях да постъпят на въоръжение през 2027 финансова година.Япония вече разполага със средства за водене на електронна война. Те обаче имат пасивен отбранителен характер, като целта им е да изваждат от строя системите за насочване на вече изстреляни балистични ракети на противника. Сегашният проект предвижда създаването на настъпателни оръжия за електронна война.Както отбелязва изданието, всичко това се разглежда като мярка за съпротива предимно на въоръжените сили на Китай и Русия.", "date": "2019.01.13", "title": "Токио ще прави ударни самолети за електронна война"}
{"url": "https://www.novinite.bg/articles/169662/Tri-slanchevi-i-dve-lunni-zatamneniya-prez-godinata", "text": "Три слънчеви и две лунни затъмнения ще са част от астрономическите явления през тази година.Някои от най-интересните звездни събития ще са видими и от територията на България. Затова разказаха учените от Астрономическия институт на БАН по време на събитие под надслов \"100 часа астрономия\", предаде БНР.С проявата се отбелязва 100-годишнината от основаването на Международния астрономически съюз.Събитието е част от астромаратона от 10 до 13 януари, в който участват повече от 70 държави по света. Популярни лекции представят най-интересните астрономически явления през годината, новите космически мисии до слънцето, както и някои впечатляващи астрономически обекти, като свръхновите и т.нар. \"проблясващи звезди\".Посетителите ще имат възможността да научат повече за предстоящите лунни затъмнения, които за съжаление няма да видим от територията на страната, но за сметка на това ще станем свидетели на пълното и частичното лунни затъмнения. И още едно явление, което си заслужава, казва Пенчо Мартишки от института:\"На 11 ноември планетата Меркурий ще премине пред слънчевия диск, което явление се нарича още пасаж или транзит на Меркурий. Следващият пасаж ще бъде през 2032 година, това е след 13 години, така че всички, които желаят да видят това явление, нека да си помислят откъде могат да го наблюдават и да се оборудват със съответните филтри и телескопи\".А Люба Славчева-Микова посочи някои от постиженията на българските учени-астрономи:\"Наши екипи участваха с публикации в едно от най-престижните списания \"Нейчър\", а друг наш екип участва в списание \"Сайънс\". Наши колеги работят практически по всички тематики\".Събитието е съпътствано и от изложбата \"Нагоре и отвъд\", посветена на юбилея.Организатор е Институтът по астрономия на БАН, а домакин на проявите - София Тех Парк.", "date": "2019.01.13", "title": "Три слънчеви и две лунни затъмнения през годината"}
{"url": "https://www.novinite.bg/articles/169665/Vigenin-Predsrochni-izbori-sa-estestvenoto-sledstvie-ot-sluchvashtoto-se", "text": "Предсрочните избори ще бъдат естествено следствие от всичко, което се случва в последните месеци. Виждаме, че управляващите не успяват да намерят перспектива за развитието на страната, коментира пред БНР секретарят на парламентарната група на БСП, Кристиан Вигенин.Общо-взето цялата политика е насочена към едно преразпределяне на средства в определени посоки и запазване на властта.“Тези 8% одобрение на парламента са най-ниската точка, която парламентът изобщо някога е достигал от началото на промените, преди близо 30 години“, каза той в интервю за предаването “Неделя 150“.Отговорността и за управлението и за начина, по който се управлява страната е на управляващите. Няма как опозицията да е виновна за това, допълни още той.“Нашето внимание няма да се отклони от вътрешната политика и ние ден след ден и всяка седмица ще даваме своите предложения, своите алтернативи….Особено сега, когато вече имаме много ясно предложение към българските граждани за това как трябва да се развива страната. Вчера Националният съвет прие “Визия за България“ и на база на това ще се нашите предложения, въобще нашата политическа дейност, като опозиция и подготовката да влезем в управлението“, коментира още Вигенин.“ГЕРБ може да се каже, че е второстепенен въпрос - да, политическата битка стои, но голямата цел е да променим посоката, в която се развива България. Ние предлагаме новата посока за развитие. И ако гражданите смятат, че трябва да ни дадат своето доверие, нека го направят, за да се случи това ГЕРБ трябва да бъде отстранена от властта“, коментира той въпроса дали тактиката на БСП ще бъде да използва вътрешнополитическите противоречия и проблемите в страната и да ги употреби в своя полза за евроизборите.Относно мястото на евентуални предсрочни избори Вигенин  каза: “Когато дойдат, тогава, въпросът е, че те са неизбежни. И колкото по-рано се случат по-добре. Няма как ние да го предвидим. Тъй като в голяма степен това зависи от самоусещането на управляващите“. Но много зависи и от гражданите. Докога и колко дълго ще търпят това положение и доколко силно ще повярват в алтернативата, която ние предлагаме. Срокове не даваме, но ние поддържаме висока степен на готовност. Въпреки, че в момента фокусът ни са европейските избори, които със сигурност ще се състоят в края на май“, коментира още Вигенин.Той коментира и послания, които БСП  ще отправи към избирателите: “Ако трябва да обобщя. Решителна промяна и в начина, по който функционира Европейският съюз и политиките, които прилага. Ние искаме ЕС да бъде един социален съюз. Един съюз, който в много по-голяма степен да отразява тревогите на гражданите и да решава техните проблеми. Един съюз, който не е фокусиран върху проблемите на бюрокрацията, а съюз, който живее с реалните проблеми и на държавите, и на гражданите“, обобщи той.Обсъди още и бъдещето на Сергей Станишев като евентуален евродепутат, издигнат от БСП:“Мястото на един или  друг в листата дали ще го има, къде ще бъде, е пак второстепенен въпрос. Важна е политиката, която предлагаме. Очакваме тези, които ще бъдат избрани в следващия ЕП, да следват тази линия на поведение на политик“. При нас се решават колективно нещата нашите представители в Европарламента естествено ще бъдат част от групата на Партията на европейските социалисти и ще се борят заедно по тия теми, а по различията ще се устояват нашите становища.По големите въпроси, най-важните бих казал, няма големи различия между БСП с Партията на европейските социалисти, посочи още Вигенин.Той  уточни още, че до март националният съвет на БСП ще определи листата с номинации от местните структури.", "date": "2019.01.13", "title": "Вигенин: Предсрочни избори са естественото следствие от случващото се"}
{"url": "https://www.novinite.bg/articles/169650/Otliv-na-turisti-zaradi-studa", "text": "Отлив на туристи има през този зимен сезон. За това алармира Румен Драганов – директор на Института за анализи и оценки в туризма.„От нашия институт още миналата година казахме, че очакваме стагнация по отношения на туризма през зимата и борбата ще е да запазим числата такива, каквито са били предходната година. Но това не може да се случи, ние вече сме надолу. От началото на януари ние имаме 5 процента спад”, обяви Драганов пред  Канал 3.И обясни защо се е получила грешката при прогнозата на 5-процентов ръст.„Не бе предвидена тази тежка зима, която беше в Гърция, в Турция, затварянето на републиканската пътна мрежа там и съответно невъзможността да пристигнат тези туристи, които очаквахме специално от тези две дестинации. Също и за Македония. Така че, когато казваме, че няма сняг – това е едни проблем, когато има твърде много сняг – виждаме друг проблем”, поясни Драганов.От неговия институт обаче са успели да отчетат този спад, но по думите му те всъщност са взели предвид факта, че през миналата година е имало ръст на пътуванията към България и заради българското европредседателство. През миналата година е имало ръст от 100 хиляди туристи само за януари, които обаче сега не са се върнали. Като друга причина обаче за спада спрямо миналата година експертът изтъкна, че някои от нискотарифните авиокомпании са прекратили някои от направленията си към София, което обаче е било поради финансовите проблеми на определени авиокомпании. Както и ситуацията в Турция, където има отлив на руски и германски туристи, които са се пренасочили към България, както и проблемите в дестинации като Египет и Тунис.", "date": "2019.01.13", "title": "Отлив на туристи заради студа"}
{"url": "https://www.novinite.bg/articles/169658/NAP-proveryava-targovcite-na-kriptovaluti", "text": "НАП започва проверки на дружества, чийто предмет на дейност е покупко-продажба на криптовалути, съобщиха от приходната агенция.Целта е да се установи дали фирмите и техните клиенти спазват данъчното и осигурително законодателство. Данъчните ще изследват също принципа на работа на платформите за покупко-продажба на такива активи.Според НАП тъй като транзакциите, свързани с търговия с виртуални валути, са анонимни, има риск от укриване на приходи и неплащане на данъци.От приходната агенция е направено проучване на български дружества, които притежават уеб сайтове за покупко-продажби на криптовалути, и вече са възложили контролни действия спрямо 9 дружества. След приключване на проверките, данъчните ще анализират събраната информация и за клиентите на тези платформи, за да установят дали са декларирали доходите от извършените от тях сделки.От НАП напомнят, че доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10 процента). Доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане.Срокът за подаване на годишните декларации за облагане на доходите на физическите лица, придобити през 2018 г., изтича на 30 април. В същият срок трябва да се плати и дължимият данък за довнасяне. Срокът, в който фирмите подават годишни декларации за облагане с корпоративни данъци, е 31 март.", "date": "2019.01.13", "title": "НАП проверява търговците на криптовалути"}
{"url": "https://www.novinite.bg/articles/169669/Tri-nashi-partii-vlizat-v-Evroparlamenta", "text": "На предстоящите евроизбори сигурните партии, които ще изпратят евродепутати, са ГЕРБ, БСП и ДПС. Това коментира пред БНР Геновева Петрова от Агенция \"Алфа рисърч\".Наблюдава се обаче видимо сближаване на позициите между ГЕРБ и БСП.Предизвикателството пред ГЕРБ е, че сред симпатизантите им има привърженици на ЕС и немалка част евроскептици, докато БСП опозиционно не успява да разшири кръга от подкрепа, но мобилизират по-тесните си симпатизанти.Има тенденция и срив на доверието за коалицията \"Обединени патриоти\", което ще окаже влияние за евровота. Геновева Петрова коментира, че не се наблюдава ситуация към създаване на нов опозиционен политически субект:\"Наблюдаваме малус за управляващите, малус за опозицията и един неоползотворен бонус, но дали този бонус ще бъде оползотворен от някой нов субект, бил той по-популистки и антисистемен играч, или пък обратно - една по-смислена, разумна алтернатива, която да бъде предложена на избирателите, е рано да се каже. Ако пък не успеят избирателите да припознаят такава алтернатива, те биха могли, макар и с нежелание, макар и с по-ниска подкрепа, отново да гласуват по начин, който да запази статуквото такова, каквото го имаме в момента\", каза Петрова в интервю за предаването \"Неделя 150\".", "date": "2019.01.13", "title": "Три наши партии влизат в Европарламента"}
{"url": "https://www.novinite.bg/articles/169641/Do-750-000-evro-otpuskat-na-obshtinite-po-evroprograma", "text": "Нови, до 750 хил. евро на проект, могат да получат общините за градско развитие. Средствата ще се отпускат по линия на европейската програма за градско развитие УРБАКТ ІІІ 2014-2020 г., която в България се управлява от Министерството на регионалното развитие и благоустройството.\r\nОт 7 януари стартира втората, последна за периода 2014 – 2020 г., покана за набиране на проектни предложения за Мрежи за планиране на действия. С наличния бюджет се очаква да бъдат финансирани около 23 проекта. Основната цел на Мрежите за планиране на действия е да се подобри капацитетът на градовете да управляват градски политики посредством интегрирани планове за действие, съобщават от МРРБ.\r\nПрограмата финансирани проекти, свързани със засилване на научноизследователската дейност; технологичното развитие и иновации, подобряване достъпа до информационни и комуникационни технологии; повишаване конкурентоспособността на малки и средни предприятия; подпомагане преминаването към нисковъглеродна икономика във всички сектори; насърчаване адаптацията към изменението на климата, превенцията и управлението на риска; съхраняване и опазване на околната среда и насърчаване ресурсната ефективност; насърчаване устойчивия транспорт; насърчаване заетостта и подкрепа за мобилността на работната сила; насърчаване социалната интеграция, борба с бедността и всяка форма на дискриминация; инвестиции в образованието, обучението, включително професионално обучение за придобиване на умения и учене през целия живот.\r\nКандидатите по втората покана се насърчават да включат в партньорските планове за действие и някоя от темите на Градския дневен ред на ЕС, в т.ч.: осигуряване на достъпни жилища, адаптиране към климатичните промени, интегриране на имигранти и бежанци, борба с бедността в градовете, дигитализацията, намиране на решения за устойчиво ползване на земята и природата, работни позиции и умения, подобряване качеството на въздуха, кръгова икономика (удължаване жизнения цикъл на продуктите), иновативни и отговорни обществени поръчки, градска мобилност, култура и културно наследство, енергиен преход и сигурност на обществените места.\r\nПроектите ще се одобряват и изпълняват в 2 фази с обща продължителност 30 месеца. Допустимият максимален бюджет за един проект за мрежа за планиране на действия е 750 000 евро общо за двете фази. Първоначалният бюджет, отпускан за първа фаза на проекта, не трябва да надвишава 150 000 евро. Партньорите в проекти от по-слабо развитите региони, включително регионите в България, се съфинансират с 85% от ЕФРР. Проектните предложения трябва включват минимум 7 и максимум 10 партньори от 28-те държави от Европейския съюз, Норвегия и Швейцария, бенефициенти на програмата. Поканата за набиране на проекти ще бъде отворена до 15.00 часа на 17 април 2019 г.\r\nДирекция \"Управление на териториалното сътрудничество\" при Министерството на регионалното развитие и благоустройството, която е определена за Национален орган по Програма УРБАКТ ІІІ 2014-2020, ще сключва договори за предоставяне на национално съфинасиране в размер на 15% от одобрения бюджет на българските партньори в проекти и ще определя контрольори за извършване на верификация на разходите на българските партньори. Допустими партньори по програмата са \"градове\" (общини), административни райони и др. еквивалентни на тях, дефинирани като публични местни власти, сдружения и местни агенции, които притежават правомощия да планират и прилагат специфични урбанистични политики.\r\n", "date": "2019.01.13", "title": "До 750 000 евро отпускат на общините по европрограма"}
{"url": "https://www.novinite.bg/articles/169664/Poslanikat-na-SASht-v-Germaniya-zaplashi-nemski-firmi-zaradi-Severen-potok-2", "text": "Посланикът на САЩ в Германия Ричард Гренел е изпратил писма до германски компании, в които предупреждава за възможността да им бъдат наложени санкции от Вашингтон заради подкрепата за изграждането на газопровода \"Северен поток-2\", пише в. \"Билд”, цитиран от ТАСС.\r\n\"Подчертаваме, че ако компаниите, които подкрепят руския енергиен сектор, участват в каквито и да е [подобни проекти], това може да доведе до санкции\", пише Гренел. Според него, \"ако европейските доставки на газ през Украйна станат излишни поради пускането на \"Северен поток 2 \"и\" Турски поток \", Киев ще загуби значението си в областта на политиката за сигурност, което ще увеличи риска от интервенция на Русия.\"\r\nСпоред Гренел \"фирми, подкрепящи двата проекта, подкопават сигурността на Украйна и Европа\".\r\nНеделното издание информира, че писмата, съгласувани с американските власти, са изпратени до много германски компании, които от своя страна ги приемат за изнудване. \"Писмата не трябва да се възприемат като заплаха, а като ясен израз на политическата позиция на САЩ\", заяви представител на американското посолство във връзка с тази публикация.\r\nВ същото време сп. \"Шпигел” твърди, че Ричард Гренел в момента е в политическа изолация в Германия и това е резултат от опитите му да влияе на вътрешните работи на Германия. Канцлерът Ангела Меркел също го държи настрана, а мнозина немски политици и бизнесмени смятат, че Гренел прекалено малко знае за Европа и Германия.\r\n\r\n", "date": "2019.01.13", "title": "Посланикът на САЩ в Германия заплаши немски фирми заради \"Северен поток - 2\""}
{"url": "https://www.novinite.bg/articles/169642/Targovci-na-goriva-izlyazoha-na-protest-v-Plovdiv", "text": "Повече от 1000 души, представители на Сдружението на търговците и превозвачите на горива, облякоха жълти жилетки и се събраха на демонстрация край Пловдив, предаде Нова тв. Те подкрепиха замразяването за половин година на Закона за регулиране на търговията с нефт. Според тях текстовете обслужват големите вериги и ще унищожат малките търговци.Същите текстове вече предизвикаха сериозен разнобой между големите и по-малките в сектора. Преди дни Петролната и газова асоциация открито обяви, че не е съгласна с това отлагане на закона и поиска той да влезе в сила веднага.", "date": "2019.01.13", "title": "Търговци на горива излязоха на протест в Пловдив"}
{"url": "https://www.novinite.bg/articles/169640/Bulgartabak-zatvori-i-zavoda-si-v-Blagoevgrad", "text": "Затваря врати най-голямото предприятие на \"Булгартабак” – това в Благоевград, съобщава БНР, като се позовава на свои източници.Ръководството вчера е дало двудневен срок на последните останали 200 работници (от общо 2000 преди няколко години) да подадат заявления за доброволно напускане. Те ще получат между 4 и 5 брутни заплати в зависимост от трудовия стаж и възможност да останат 4 месеца на борсата за минимално обезщетение. Ако не се съгласят, ще бъдат пуснати в принудителен неплатен отпуск.Според БНР през последните 3 месеца дружеството е работило денонощно на максимални обороти, без спиране през почивните и празничните дни, за да се изпълни в срок последната поръчка към клиенти и сега работниците се чувстват унизени от случилото се.Националното радио напомня, че според приватизационния договор \"Булгартабак” има ангажимент да запази предмета на производство до 2021 година в България, но не е уточнено къде. Така \"Благоевград БТ” последва съдбата на дружеството в София.Стотици останаха без работа и в столицата, след като през 2016 г. проправителствени турски медии нарекоха депутата от ДПС и медиен магнат Делян Пеевски \"император на нелегалните цигари”, той продаде публично известния си дял в \"Булгартабак”, а компанията обяви, че е загубила ключови свои пазари заради клевети.\"София-БТ” приключи съществуването си след продължили месеци наред неясноти и протести на работници, които питаха кой е реалният собственик.По-късно машините бяха преместени в \"Благоевград БТ\", износът за Близкия Изток беше възобновен, а апетитният терен в столицата беше разчистен от сградите, някога част от родния тютюнев гигант.", "date": "2019.01.13", "title": "„Булгартабак” затвори и завода си в Благоевград"}
{"url": "https://www.novinite.bg/articles/169666/Gen-Konstantin-Popov-za-F-16-Balgarskata-armiya-tryabva-da-bade-podkrepena", "text": "„Трябва да се инвестира в сигурност и тази българска армия, която изстрада и не беше финансирана толкова много години, да бъде подкрепена. Алтернативата е безвремие“. Това каза пред БНР ген. Константин Попов – председател на парламентарната комисия по отбрана и депутат от ГЕРБ. Следващата седмица за обсъждане в парламента влиза предложението на правителството – страната ни да започне преговори със САЩ за 8 изтребителя Ф-16.     „Националната сигурност би трябвало да е приоритет и би трябвало да се инвестира в нея. Това, че започваме преговори съвсем не означава, че има договор. Има последваща ратификация. За да се стигне до нея, правителството трябва да извърши огромна работа и в края на краищата да предложи нещо на парламента. Така че процесът изобщо не е завършил“, обясни той в предаването „Неделя 150“. Според него „драматизирането“ на темата може да доведе до отлагане на целия процес и може да има сериозен ефект не само върху този проект, но и върху всички останали проекти за модернизация на българската армия.Ген. Попов посочи какво предстои следващата седмица в парламента:„Ще има дебати. Те ще са на политическо ниво. Политиците ще вземат решение, но то ще е на базата на експертизата, която е извършена“.Депутатът подчерта, че предложението може и да не мине в парламента, но ако се приеме, това ще даде увереност и единство на България за продължаване по пътя на модернизацията:“Сигурен съм, че българското правителство, което трябва да бъде поздравено за смелостта и за това, че иска да продължи модернизацията, ще си свърши добре работата и няма да предаде националните интереси“.„Ние не казваме, че отпадат основните изисквания. Казваме, че правителството – това, което е предложило и сме го приели, ще трябва да носи своята отговорност, когато дойде отново за ратификация на предложен договор или дойде с предложение за преговори със следващия кандидат. Ф-18 също участва с една много по-сериозна сума и това не ги отказва. Така че всеки, който имаше желание, можеше да участва“, отбеляза ген. Попов и подчерта, че има избор, а не конкурс. Щом няма конкурс, не виждам как ще бъде опорочен и защо точно опорочен, коментира той критиката на президента по темата.„Параметрите, заложени в математическия модел, не са гласувани от депутатите – това е отговорност на правителството и по-специално на Министерството на отбраната. Ние връщаме отговорността в правителството. На МС няма да му е по-леко, ако с 5 лв. бъде надхвърлена максималната цена“.„Основната цел е ние да придобием бойни способности, които обявявахме гръмогласно, че липсват. Трябва да се преследва целта. Трябва да има комплексен подход и България трябва да извлече максимална полза във всички възможни сфери – и в сферата на индустриалното сътрудничество“, категоричен е ген. Константин Попов. Той се надява в страната да има и повече работни места, свързани с високи технологии. ", "date": "2019.01.13", "title": "Ген. Константин Попов за Ф-16: Българската армия трябва да бъде подкрепена"}
{"url": "https://www.novinite.bg/articles/169660/Speshna-sreshta-zaradi-cenite-na-industrialniya-tok", "text": "Министерството на енергетиката и Комисията за енергийно и водно регулиране /КЕВР/ започват две спешни мерки за стабилизиране на цените на индустриалния ток, който се търгува на енергийната борса.До 25 януари в трите електроразпределителни дружества ЧЕЗ, ЕВН, Енерго про ще текат проверки. Обект на проверка ще бъдат техническото състояние на съоръженията и електромерите. Целта е да се видят дали компаниите доставят реалната услуга, за която потребителите плащат. Ще се проверяват на случаен принцип електромерите както на битови, така и на бизнес потребители дали дават технически отклонения. МЕ и КЕВР ще проверят също лицензионната дейност на трите ЕРП-та.Очаква се на 14 януари председателят на КЕВР Иван Иванов да свика на разговор ръководителите на трите ЕРП-та, шефовете на НЕК, АЕЦ „Козлодуй“, ТЕЦ „Марица Изток“ 2, НЕК, енергийната борса. На срещата се очаква да присъства и енергийният министър Теменужка Петкова, но не и реалните купувачи от бизнеса.Ръководителите на дружествата ще обсъждат възможност да се доставят на борсата различни количества енергия във всички сегменти, не само в този „Ден напред“, заради който скочиха синдикатите, че цените се манипулират и заради това бяха регистрирани шокови изменения с 350% в рамките за ден през тази есен. ", "date": "2019.01.13", "title": "Спешна среща заради цените на индустриалния ток"}
{"url": "https://www.novinite.bg/articles/169653/Voenniyat-ministar-na-Garciya-napusna-pravitelstvoto", "text": "Гръцкият министър на отбраната и лидер на партията \"Независими гърци\" Панос Каменос, коалиционен партньор в кабинета на Алексис Ципрас, напуска правителството. Това стана след среща между Каменос и премиера Алексис Ципрас тази сутрин в Атина, предаде БГНЕС.Причината за решението на Каменос е несъгласието му с подписания миналата година Договор от Преспа, с който се урежда продължаващия вече три десетилетия спор за името на Македония.След като излезе от срещата си с Ципрас, Каменос заяви пред събралите се журналисти, че основната цел на коалиционното правителство, а именно – приключването на ерата на спасителните програми, е изпълнена, цитира „Грийк рипортър“.„Срещнах се с премиера. Проведохме доста дълъг разговор. Сътрудничеството ни продължи цели четири години в коалиционното правителство на националното обединение… две партии с различни платформи успяха да се обединят и извадиха Гърция от спасителните програми. Първата цел е постигната“, заяви Каменос преди да напусне премиерската резиденция.„Спорът с Македония, по време на който бяха убити хиляди, не ми позволява да не жертвам мястото си в правителството“, добави той, като заяви, че подробности ще даде на специална пресконференция по-късно днес.„Благодарих на премиера за нашето сътрудничество и му обясних, че заради този национален проблем това сътрудничество не може да продължи. „Независими гърци“ се оттеглят от кабинета“, подчерта Каменос.Като символичен жест преди срещата си с премиера Каменос посети сутрешната литургия в Атинската митрополия, където получи Свето Причастие.", "date": "2019.01.13", "title": "Военният министър на Гърция напусна правителството"}
