{"url": "https://www.novinite.bg/articles/176810/Valentin-Dimitrov-Toploto-nyamal-pari-za-advokat", "text": "Софийският градски съд отложи заседанието по делото срещу бившия шеф на „Топлофикация-София“ Валентин Димитров, известен още като Вальо Топлото, предаде БГНЕС. Причина за това стана, че адвокатът на Димитров е започнал работа на държавна служба и е прекратил работата си като адвокат. Друга причина беше неявяването на вещите лица и това, че банково-лингвистичната експертиза все още не е готова.В зала бившият директор на дружеството проплака, че няма пари, за да си наеме нов адвокат и помоли да му бъде назначен служебен. От съда поиска това да бъде Илиян Павлов, който познавал делата, водени срещу него. На това искане прокурорът по делото каза, че е недопустимо съдът да плаща с държавни пари за лична защита. На тези думи, Вальо Топлото отвърна, че иска точно този адвокат с цел да не се проточва делото.Въпреки недоволството на прокурора, съдията се съобрази с искането на Валентин Димитров и се разпореди при възможност именно Илиян Павлов да бъде назначен за служебен защитник на Димитров.Следващото заседание на СГС е насрочено за 27.06.2019 г.", "date": "2019.06.12", "title": "Валентин Димитров-Топлото нямал пари за адвокат"}
{"url": "https://www.novinite.bg/articles/176812/Balgariya-i-Garciya-zaedno-shte-se-boryat-s-navodneniya-v-granichnite-rajoni", "text": "На пресконфепенция днес в Благоевград бяха представени параметрите на проект „Интегрирани действия за съвместна координация и преодоляване рисковете от наводнения в трансграничния район“. Той ще се изпълнява от пет български и две гръцки организации, като водещ партньор е ГД „Пожарна безопасност и защита на населението“. В рамките на предвидените дейности участие ще вземат Басейнова дирекция \"Източнобеломорски район\" – Пловдив, Басейнова дирекция \"Западнобеломорски район\" – Благоевград, Национален институт по метеорология и хидрология, Областна администрация Благоевград, Специален секретариат за водите, Министерство на околната среда и енергетиката – РГърция и Децентрализирана администрация на Македония-Тракия. Проектът ще обхванат областите Благоевград, Смолян, Кърджали и Хасково в България и Солун, Серес, Драма, Кавала, Ксанти, Родопи и Еврос в Гърция.По време на срещата бе уточнено, че проектната идеята е разработена с цел разрешаване на общи проблеми в трансграничния регион, чрез мобилизиране на усилията, познанията и капацитета на институциите от двете страни на границата. Българските и гръцките експерти отчетоха, че този район е силно уязвим от измененията на климата и негативните последици от това, като значително е увеличен рискът от наводнения. Основен акцент по проекта е поставен върху трансграничните реки – Струма, Места, Арда и Марица. Според направените до момента анализи потенциално засегнатото при мащабно наводнени население в трансграничната зона е 175 000 души.Проектът, чиято стойност е 4 482 557, 86 евро, предвижда да бъдат разработени стратегии за превенция и реакция при наводнения, мерки за пилотно тестване на стратегиите, както и изготвяне на пътни карти, съдържащи отговорностите, взаимоотношенията и начинът на комуникация между отговорните институции. Предвидена е доставка на оборудване за обучение и действия при наводнения – два командно-щабни автомобила с висока проходимост, четири високо-проходим автомобил, тип „Ратрак“, специализирано оборудване и въжени спасителни системи, надуваеми диги и превозни средства. Ще бъде закупен софтуерън продукт за осъществяване на симулация на действия по превенция, готовност, реакция и възстановяване в случай на наводнения. Седемте партньорски организации ще разработят инструменти за събиране на първична информация, анализи и оценки, необходими за мониторинг на климатичните данни и създаване на съответните цифрови модели. Предвидено е и разработване на система за ранно предупреждение.  В рамките на следващите три години ще бъде изграден и оборудван съвместен център за обучение на територията на област Благоевград, както и тренировъчен полигон за подготовка и действия при наводнения, който ще бъде ситуиран в подходящ участък по поречието на река Струма. На полигона ще се създаде възможност за обучение в обстановка, близка до реалната, като се симулират различни изкуствени препятствия, потопени обекти, залети от вода територии и други.Предвидените дейности по проекта се очаква да приключат през 2022 година.", "date": "2019.06.12", "title": "България и Гърция заедно ще се борят с наводнения в граничните райони"}
{"url": "https://www.novinite.bg/articles/176818/Yunker-London-shte-tryabva-da-si-plati-za-Brekzit-nezavisimo-sas-ili-bez-sdelka", "text": "В изявление относно подготовката за напускането на Обединеното кралство от Комисията заявиха, че няма да започнат търговски преговори докато Лондон не изпълни „своите финални ангажименти, които има към ЕС като страна членка”.Според споразумението, което британският премиер Тереза Мей подписа миналата година, Великобритания ще трябва да изплати около 44 милиарда евро на ЕС.Сумата ще покрие бюджетния ангажимент на страната към ЕС през преходния период в края на следващата година, но британския парламент отказа да ратифицира сделката, а Брекзит бе отложен за 31 октомври.Мей е на път да се оттегли като ръководител на британското правителство, а част от кандидатите за нейния пост твърдят, че са готови да напуснат съюза без сделка.Това ще означава, че няма да има преходен период и това би спестило на Великобритания около 12 милиарда евро, но така сметките свързани с бюджета на ЕС не излизат.Бившият британски външен министър Борис Джонсън предположи, че тази спестена сума ще даде на Обединеното кралство надмощие в разговорите за развода, но от ЕС заявиха, че за такива разговори не може да става и дума, ако сметката не бъде оправена.Европейската Комисия предупреди днес, че Великобритания ще трябва да плати останалата част от бюджета на ЕС дори ако напусне съюза без сделка.", "date": "2019.06.12", "title": "Юнкер: Лондон ще трябва да си плати за Брекзит независимо със или без сделка"}
{"url": "https://www.novinite.bg/articles/176821/Skopie-se-nadyava-da-se-razbere-sas-Sofiya-za-Goce-Delchev", "text": "Властите в Скопие се надяват съвместната комисия да намери решение в духа на приятелството между България и Македония, предаде БГНЕС.Говорителят на македонското правителство Муамед Ходжа направи днес специално изявление по повод позицията на българския външен министър Екатерина Захариева, че страната ни може да се оттегли от съвместната комисия, ако двете държави не намерят решение за личността и делото на Гоце Делчев и ако комисията не постигне съгласие, че той е българин.„Надяваме се комисията, която беше сформирана от двете правителства на базата на Договора за добросъседство и приятелство, да намери решение в духа на приятелството и добросъседството между двете държави“, заяви Ходжа в сградата на Министерски съвет на Република Северна Македония. ", "date": "2019.06.12", "title": "Скопие се надява да се разбере със София за Гоце Делчев"}
{"url": "https://www.novinite.bg/articles/176807/Velikobritaniya-obeshtava-da-spre-dima-ot-zavodi-do-31-godini", "text": "Великобритания изцяло ще спре да изпуска парникови газове до 2050 г., пише Би Би Си, предаде БГНЕС.Целта е заложена в нова програма на правителството за борба с климатичните промени и поставените цели ще са равносилни на закон.Според премиера Тереза Мей, за подобряването на общественото здраве ще допринесе и намаляването на замърсяването. Това би намалило разходите за здравеопазване.Великобритания е първата голяма държава, ангажирала се с такива правила. Това предизвиква много похвали от природозащитни организации и даването на страната като пример.Обявените мерки не се приемат изцяло положително, обаче. Някои смятат, че крайния срок 2050 г. е прекалено далеч във времето. Други са на мнение, че пълното премахване на емисиите на парникови газове е практически неизпълнимо.Политици, които са против обявения план, посочиха огромната цена на подобен проект, като някои изчисления сочат над 900 милиарда британски лири. ", "date": "2019.06.12", "title": "Великобритания обещава да спре дима от заводи до 31 години"}
{"url": "https://www.novinite.bg/articles/176801/Grackata-carkva-ne-prizna-nezavisimostta-na-Ukrainskata", "text": "Присъствието на архиепископа на Атина и цяла Гърция Йероним на вечерната молитва заедно с ръководителя на \"новата църква\" на Украйна Епифаний във Вселенската патриаршия не означава признаване на автокефалността на църковната структура, съобщи източник в атинската епархия за РИА Новости, предадоха БГНЕС и БНТ.Йероним пристигна в понеделник в резиденцията на Вселенския патриарх Вартоломей във връзка с именния му ден. Архиепископът бил придружен от няколко митрополити. Великата вечерня в чест на светите апостоли Вартоломей и Варнава се проведе в манастира „Живоприемни източник“.След службата Епифаний подари незабравим подарък от своята интронизация - епископска панагия. В понеделник вечерта Йероним се завърна в Атина и не остана за празнуването на именния ден на патриарха.Присъствието на архиепископа на Атина и на цяла Гърция Жером на вечерната молитва заедно с ръководителя на \"новата църква\" на Украйна Епифаний в Константинополската патриаршия не означава признаване на автокефалия на канонична структура, съобщи източник в Атинската епархия.„В никакъв случай присъствието на архиепископ Йероним на молитвата заедно с Епифаний не може да се счита за признание за автокефалност”, заяви източник от архиепископията. Според него архиепископът на Атина, Йероним, \"не е очаквал Епифаний да бъде там\".\"Ние сме много чувствителни към тази тема за автокефалността. През март не го обсъждахме на Синода, решихме да го предадем на Синода на епископите\", каза той. \"Тук трябва да се поддържа баланс,\" каза източникът за агенцията.Досега нито една православна църква не е признавала \"новата църква\" на Украйна. Вселенската патриаршия се опитва да получи признание от Йероним.В Украйна през декември 2018 г. бе създадена „нова църква” в резултат на сливането на две църковни структури, действащи в Украйна. Каноничната украинска православна църква, водена от митрополит Онуфрий, отказа да участва в това. ", "date": "2019.06.12", "title": "Гръцката църква не призна независимостта на Украинската"}
{"url": "https://www.novinite.bg/articles/176804/Kvestori-na-KTB-shte-otgovaryat-pred-sada", "text": "Софийският градски съд даде ход на делото срещу двамата квестори от КТБ Станислав Лютов и Елена Костадинчев, които са обвинени в безстопанственост в особено големи размери. Обвинението касае няколко депозита, чийто лихви са били изплатени от Фонда за гарантиране на влоговете в България (ФГВБ). Престъпленията касаят периода от август 2014 г. до януари 2015 г. Заседанието по същество е насрочено за 19 септември.БГНЕС припомня, че На 10 май 2018 г., Софийска градска прокуратура (СГП) привлече към наказателна отговорност двама квестори на КТБ за умишлена безстопанственост в особено големи размери, представляваща особено тежък случай. Станислав Л. и Елена К. са обвинени, затова, че в периода 20.08.2014г. до 06.11.2014г в гр.София, действайки в качеството на длъжностни лица по смисъла на чл. 93, т. 1, б. Б от НК – квестори при „Корпоративна търговска банка“ АД, в съучастие, умишлено, при условията на продължавано престъпление, не са положили достатъчно грижи за стопанисването и запазването на повереното им имущество, и от това последвали значителни щети в размер на 1 070 383,83 лв. за Фонд за гарантиране на влоговете в банките (ФГВБ).Двамата обвиняеми умишлено са разпоредили осчетоводяване на предсрочното прекратяване на 9 броя договори за индивидуални срочни депозити с привилегирован текущ годишен лихвен процент, вследствие на което депозитите били прехвърлени за изплащане към Фонд за гарантиране на влоговете в банките (ФГВБ).Тези им действия са в нарушение на чл. 5, ал. 1 от Закон за гарантиране на влоговете в банките, според който „Не се изплащат гарантираните размери на влоговете в банката на: 1. Лицата, на които са били предоставени привилегировани лихвени условия в отклонение от обявените от банката условия, които тя е длъжна да прилага към своите вложители“. Спрямо двамата обвиняеми е взета мярка за неотклонение „подписка“.Ако бъдат признати за виновни, Станислав Л. и Елена К. могат да получат наказание лишаване от свобода от 3 до 12 години, като съдът може да постанови и лишаване от право да заемат определена обществена или държавна длъжност и право да упражняват определена професия или дейност. ", "date": "2019.06.12", "title": "Квестори на КТБ ще отговарят пред съда"}
{"url": "https://www.novinite.bg/articles/176811/Yujna-Sloveniya-potroshena-ot-nevijdana-gradushka", "text": "Невиждана градушка с големината на портокали удари южните части на Словения, нанасяйки сериозни щети, предаде БГНЕС.По данни на Словенския център за справяне с извънредните ситуации сериозни материални щети са нанесени в градовете Кочевие и Черномел, а също така в Рибница и Содражица.Според столичните медии 79 противопожарни бригади са се включили да помагат на местното население. ", "date": "2019.06.12", "title": "Южна Словения потрошена от невиждана градушка"}
{"url": "https://www.novinite.bg/articles/176794/Slanchevo-i-toplo-v-planinskite-rajoni-s-kratkotraen-dajd", "text": "Днес ще е предимно слънчево с временни увеличения на облачността. На места ще има краткотрайни валежи с гръмотевици, а в планинските райони ще са и по-значителни. Ще духа слаб до умерен вятър от север-северозапад. Максималните температури ще са между 28 и 33 градуса, сочи прогнозата на НИМХ.Атмосферното налягане бавно ще се повишава и ще е по-високо от средното за месеца.Над планините облачността ще е по-често значителна и отново ще има краткотрайни валежи от дъжд с гръмотевични бури. Ще духа до умерен вятър от север-североизток. Максималната температура на височина 1200 метра ще е около 22 градуса, на 2000 метра – около 14.По Черноморието ще преобладава слънчево време, с временни увеличения на облачността. На отделни места със слаби превалявания. Ще духа слаб до умерен северозападен вятър. Максимални температури между 27 и 30 градуса. Температурата на морската вода е 23-24, по-ниска на север от нос Калиакра – около 19. Вълнението на морето ще е 1-2 бала.  ", "date": "2019.06.12", "title": "Слънчево и топло, в планинските райони с краткотраен дъжд"}
{"url": "https://www.novinite.bg/articles/176797/Dneven-horoskop-za-sryada", "text": "Суетите се около събитие, което все още дори не е дошло. Ще му мислите, когато дойде времето за това. В момента имате по-належащи проблеми, с чието разрешаване трябва да се захванете.Преследвате цел, която може би не е това, което си представяте. Много вероятно е веднъж постигнете ли я, вече да не сте удовлетворени от полученото. Но няма как да разберете, ако не опитате…Необходимо е да се отървете от демоните, които ви разяждат отвътре. Всеки крие мрачни мисли в себе си, но при вас напоследък те започват да вземат застрашителен връх. Върнете оптимизма и добротата в ежедневието си.Представителите на останалите зодии могат да намерят дневния си хороскоп  ", "date": "2019.06.12", "title": "Дневен хороскоп за сряда"}
{"url": "https://www.novinite.bg/articles/176795/Dnes-e-Svetovniyat-den-sreshtu-detskiya-trud", "text": "„Децата не трябва да работят на полето, а за мечтите си“, е мотото на Световния ден срещу детския труд, който Международната организация на труда отбелязва ежегодно на 12 юни, предаде БГНЕС.Денят е свързан с редица инициативи, насочени към елиминирането на детския труд. Според данните на МОТ около 152 млн. деца по света работят, вместо да ходят на училище. Детски труд има във всяка сфера, но най-много се трудят в селското стопанство – седем от всеки 10 работещи деца са на полето.Българското законодателство е напълно синхронизирано с международното относно защитата на децата от полагане на труд. В Кодекса на труда е регламентирана специална закрила на непълнолетните, които могат да полагат труд само срещу разрешение от Инспекцията по труда. За тях е предвиден 7-часов работен ден, забрана за полагане на нощен и извънреден труд. Предвид факта, че според Конституцията у нас образованието е задължително до 16 г., е регламентирано, че под тази възраст детският труд е забранен.ИА ГИТ издава по изключение разрешение за работа на лица, ненавършили 16 г., основно за талантливи деца за участие в кино продукции, театрални постановки, музикални състави и др.При всяка проверка се следи за полагане на труд от непълнолетни лица. При масираните проверки в селското стопанство през учебната година се следи не само дали непълнолетните полагат труд, но и дали са на полето, за да бъдат предприети мерки за връщането им в училище.Реагира се на всеки сигнал, касаещ работа на непълнолетни лица, независимо дали е анонимен или не. Към момента тези сигнали са единични. Най-често те се подават от директори на училища, от органите на полицията и анонимни граждани, но има случаи на сигнали от родители, които така се опитват да върнат децата си в училище. Постъпвали са сигнали и от самите младежи, които искат да защитят правата си, тъй като освен без разрешение, някои се наемат и без договори.Наемането на непълнолетни лица без разрешение от Инспекцията по труда е престъпление и се преследва по Наказателния кодекс. Когато контролните органи на Агенцията установят такива случаи, те подават сигнал до Прокуратурата. При необходимост се сигнализират и други органи за закрила на детето, както и районните управления по образование с цел установяване дали децата посещават училище и за предприемане на мерки за връщането им в час.Взаимодействието между институциите повишава ефективността на контрола. След сигнал на директор са установени 5 деца да работят в консервно предприятие в област Плевен през нощта. Към момента 4 от тях отново посещават училище. В землище в област Пазарджик са заварени също 5 непълнолетни лица, чиято самоличност беше установена благодарение на органите на МВР и това направи възможно предприемане на мерки по закрилата им от другите компетентни институции.През последните години тенденцията е за постоянно нарастване на наемането на непълнолетни лица.През 2018 г. са поискани общо 8501 разрешения за наемане на работа на лица до 18 години. Дадени са общо 8238 разрешения, като 205 са за наемане на лица до 16 години и 8033 – за наемане на лица, навършили 16-годишна възраст. Констатирани са 116 нарушения, свързани с приемане на работа на непълнолетни лица без разрешения от Инспекцията по труда.Най-много непълнолетни лица се наемат в икономически дейности: „Ресторантьорство”; „Хотелиерство” и „Търговия на дребно”.  ", "date": "2019.06.12", "title": "Днес е Световният ден срещу детския труд"}
{"url": "https://www.novinite.bg/articles/176814/Oblastnite-jandarmeristi-s-novi-koli-ot-dnes", "text": "203 нови коли попълват от днес автопарка на областните дирекции на жандармерията. В навечерието на 140-годишнината от създаването на МВР, в присъствието на министър – председателя Бойко Борисов, министър Маринов връчи символично ключовете на новите автомобили на директорите на няколко областни дирекции от вътрешността на страната и на Дирекция „Жандармерия“. Доставката е от общо 346 автомобила и част от тях вече работят на територията на страната. Министърът обясни, че колите са закупени изцяло със средства на МВР, отпуснати с решение на Министерския съвет.Новата техника ще бъде разпределена по областни дирекции на МВР, които са във вътрешността на страната, и на жандармерийските подразделения, които не попадат в програмата за отпусната финансова помощ на ЕС за пограничните райони.  Тя ще даде на полицаите  по-голяма мобилност и възможност да достигат и до най-отдалечените части на регионите, за да изпълняват още по-отговорно и ефективно своята основна задача – да дават спокойствието и сигурност на хората. Всички автомобили са оборудвани с  радиостанции за постоянна връзка с оперативните дежурни части.  Министър Маринов им благодари за вложения труд и усилия в служба на обществото.Водосвет на новите автомобили  отслужи Негово преосвещенство Белоградчишкият епископ Поликарп. На събитието присъстваха посланикът на Република Чехия у нас Н. Пр. Душан Щраух, директори на главни и областни дирекции на МВР.", "date": "2019.06.12", "title": "Областните жандармеристи с нови коли от днес"}
{"url": "https://www.novinite.bg/articles/176798/Blizo-90-na-sto-ot-izpolzvashtite-internet-padat-v-kapana-na-falshivite-novini", "text": "Глобално проучване показва, че цели 86% от потребителите на интернет признават, че са се подлъгали по фалшиви новини, пише вестник „Сабах“, предаде БГНЕС. Основна платформа за поднасянето на подвеждащата информация била социалната мрежа Фейсбук.Участниците в анкетата смятат, че както правителствата, така и медийните компании трябва да се борят с проблема, който допринася за растящото недоверие към информацията в интернет и има негативно влияние върху икономиката и политическите дебати.Съединените щати са на първо място по разпространяването на фалшиви новини, смятат анкетираните. Следват ги Русия и Китай.Изследването е проведено от Ипсос в 25 държави, като са анкетирани 25 000 интернет потребители.Най-лековерни се оказали жителите на Египет. Най-скептични към фалшивите новини били гражданите на Пакистан.Резултатите от проучването показват още, че потребителите по света изпитват растящо недоверие към социалните мрежи, както и притеснения за опазването на личните им данни, използвани от алгоритмите на интернет компаниите.В изследването, което е използвало мненията на хора интервюирани лично, както и такива, попълнили анкети по интернет е било направено между 21 декември 2018 и 10 февруари 2019 г. по поръчка на Центъра за международни управленски иновации (CIGI) – неправителствена организация за анализи, базирана в Канада. ", "date": "2019.06.12", "title": "Близо 90 на сто от използващите интернет падат в капана на фалшивите новини"}
{"url": "https://www.novinite.bg/articles/176799/Zapochva-opisvaneto-na-shtetite-vsledstvie-na-preleliya-yazovir-v-Tarnovsko", "text": "Комисия описва щетите от наводненията в Община Стражица след като вчера язовир край село Нова Върбовка преля, а този до село Камен повиши нивото си критично, предаде БНТ. И днес продължава отводняването на засегнатите къщи и на залетите стотици декари земеделска земя.По думите на областния управител на Велико Търново Любомира Попова, обстановката в региона е овладяна и няма опасност за хората.Очаква се днес бедственото положение в общината да бъде отменено.", "date": "2019.06.12", "title": "Започва описването на щетите вследствие на прелелия язовир в Търновско"}
{"url": "https://www.novinite.bg/articles/176802/Savetat-po-sigurnostta-obsadi-rabotata-na-slujbite-sreshtu-radikalizaciya-i-terorizam", "text": "Под председателството на премиера Бойко Борисов се проведе редовно заседание на Съвета по сигурността към Министерския съвет. Обсъден бе Проект на Годишен доклад за състоянието на националната сигурност на Република България през 2018 г., който предстои да бъде внесен за разглеждане на заседание на Министерския съвет.Съветът по сигурността одобри също отчет за дейността си през изминалата година, както и примерен план за редовни заседания през 2019 г.Министърът на вътрешните работи Младен Маринов отчете дейностите по Годишния план за изпълнение на Стратегията за противодействие на радикализацията и тероризма за 2018 г. и докладва по изпълнението на Стратегията през настоящата година.В рамките на днешното заседание беше обсъдена и подготовката на посещение на Комитета за противодействие на тероризма към Съвета по сигурност на ООН в България.", "date": "2019.06.12", "title": "Съветът по сигурността обсъди работата на службите срещу радикализация и тероризъм"}
{"url": "https://www.novinite.bg/articles/176813/Povdignaha-obvinenie-na-vzriviliya-avtomivka-v-Nadejda", "text": "Днес, 12.06.2019 г. Софийска градска прокуратура (СГП) повдигна обвинение на М.З. затова, че на 11.06.2019г. около 00:10ч. в гр. София, ж. к. „Надежда”, чрез взрив е повредил чуждо движимо имущество със значителна стойност- търговски обект- автомивка –престъпление по чл. по чл. 333, вр. чл. 330, ал. 3, вр. ал. 1 от НК.В рамките на по-малко от 12 часа полицейските служители при СДВР са установили извършителя на деянието. Същият  е криминално проявен.С постановление на СГП лицето е задържано за срок до 72 часа с оглед внасяне в съда на искане за постановяване на мярка за неотклонение „задържане под стража“.Разследването по случая продължава.", "date": "2019.06.12", "title": "Повдигнаха обвинение на взривилия автомивка в „Надежда“"}
{"url": "https://www.novinite.bg/articles/176817/Strajica-veche-ne-e-v-bedstveno-polojenie", "text": "Отмениха бедственото положение в община Стражица, където язовирите край селата Нова Върбовка и Камен преляха заради обилните дъждове. Днес нивото им е спаднало с един метър, след като цяла нощ екипи на пожарната източваха водата, предаде БНТ.Улиците са почистени от калта и тинята. Нормализира се и обстановката в село Дряновец, в Община Бяла, където днес беше обявено частично бедствено положение, след като река Шипа излезе от коритото си.Освен обилните валежи, причина за това е и изпуснатата вода от проблемните язовири в община Стражица, твърдят от кметството.Цяла нощ доброволци са изпомпвали водата от дворовете на засегнатите къщи. Наводнени са земеделски площи и кошери.", "date": "2019.06.12", "title": "Стражица вече не е в бедствено положение"}
{"url": "https://www.novinite.bg/articles/176815/Drastichniyat-spad-na-partijnite-subsidii-mina-na-parvo-chetene", "text": "Със 117 гласа „за“, 90 – „против“ и нито един въздържал се депутатите одобриха на първо четене актуализацията в държавния бюджет за 2019 година, която предвижда намаляване на партийната субсидия от 11 на 1 лев, предаде репортер на БГНЕС.Предложението бе прието с гласовете на народните представители от ГЕРБ, „Обединени патриоти“ и „Воля“, а „БСП за България“ и ДПС бяха против.Законодателната инициатива дойде от Министерски съвет и ако бъде одобрена и на второ четене, новият размер на партийната субсидия ще влезе в сила от 1 юли тази година. Според направените разчети така икономията в бюджета за втората половина на 2019 г. ще бъде 14,6 млн. лв. Размерът на партийната субсидия се гласува в края на всяка календарна година, когато депутатите разглеждат законопроекта за държавния бюджет.По време на дебатите Румен Гечев от БСП подчерта, че партиите трябва да бъдат финансирани от държавата, като за пример подчерта, че такава е практиката в почти всички европейски държави. В Европа има само една страна, в която партиите не получават държавно финансиране и това е Швейцария.От левицата разкритикуваха практиката някои от партиите да държат неизразходваните си средства от субсидии на банков депозит заради лихвата и направиха свое предложение – тези средства да бъдат върнати в държавния бюджет. Във връзка с аргумента на управляващите, че с намаляването на размера на субсидиите ще се стигне до икономии в бюджета, той заяви: „Закрийте отбраната и ще спестите 1 млрд. лв. Закрийте образованието и ще спестите още няколко милиарда“.От своя страна депутатът от ГЕРБ Томя Биков обясни, че лихвата от депозита на неговата партия е едва 0,05% и тя стига само за покриването на банковите такси.Въпреки че дадоха подкрепата си на първо четене, от ВМРО пък се заканиха да направят свои предложения в следващите обсъждания. „Партиите вземат повече пари, отколкото би трябвало да вземат. Тези пари могат да бъдат намалени. Въпросът е с колко и на каква цена?“, коментира депутатът Искрен Веселинов. ", "date": "2019.06.12", "title": "Драстичният спад на партийните субсидии мина на първо четене"}
{"url": "https://www.novinite.bg/articles/176803/Ivancheva-osporva-vav-VAS-evrodeputatite-na-DPS", "text": "Десислава Иванчева оспорва законността на избора за евродепутати на Атидже Алиева-Вели и Искра Михайлова от листата на ДПС. Според бившата кметица на \"Младост\", участвала в изборите като независим кандидат и спечелила над 30 000 гласа, зачетените от ЦИК заявления на Мустафа Карадайъ и Делян Пеевски за оттегляне от листата след провеждането на вота, представлява институционално легитимиране на злоупотреба с избирателно право.По този повод Иванчева е подала жалба във Върховния административен съд. А съдиите в него ще трябва да решат дали да сезират Конституционния съд с искане да се произнесе по законността на избора на двамата нови членове на Европейския парламент. ", "date": "2019.06.12", "title": "Иванчева оспорва във ВАС евродепутатите на ДПС"}
{"url": "https://www.novinite.bg/articles/176800/Po-slaba-i-nekachestvena-rekolta-ochakvat-fermerite", "text": "Реколта 2019 ще бъде запомнена с проливните дъждове и градушки, които унищожиха посеви в земеделски земи и частни дворове. Добивите през 2019 г. ще бъдат значително намалени спрямо предходната година, предаде репортер на БГНЕС.Традиционно черешоберът в Кюстендилско навлиза в решаващата си фаза в средата на юни и честите валежи могат да провалят събирането на реколтата. Все пак изкупната цена на плодовете скочи от 60 стотинки за 1 лев за килограм, като ако времето се задържи сухо за няколко дни, прогнозите са стойността на плодовете бавно да се увеличава. Земеделци от областта се канят следващата година да търсят нови възможности за реализация на плодовете, след като повечето ранни сортове череши бяха предадени в преработвателни дружества заради липсата на изкупвачи, а и заради недобрите вкусови качества, след като през април слани попариха цветовете. Очакваният добив в Кюстендилска област е едва около хиляда тона череши, докато в предишни години са реализирани по 5-6 хиляди тона. Сега черешите се изкупуват в 24 населени места в Кюстендил. И тази година кампанията се охранява от полиция, от служители на регионалния граничен сектор, а до дни ще се включи и звено на жандармерията.При друга традиционна за страната ни култура – розоберът, също се очаква по-нисък среден добив. Стопаните прогнозират поне 50% спад в продукцията, а и качеството й също не е добро заради валежите. Началото на розобера започна с една седмица по-късно, а се очаква краят му да бъде около 18 юни. До момента розоберачите са прибрали две трети от реколтата, като реколтираните площи до началото на юни месец са малко под 22 декара, а получената продукция е 5 243 тона розов цвят. За сравнение, миналогодишния добив на розов цвят е бил малко под 15 тона. Причините за слабата реколта са климатичните условия – сухата зима, ниските температури, както и стресова смяна на температурата, които влияят пагубно на розите. Липсата на работна ръка също оказва негативно влияние върху качеството на продукцията, като тази година на розоберачите се плаща по-малко спрямо миналата година – 1 лев на килограм събран розов цвят. Изкупната цена също е по-ниска спрямо миналата година, като заради резките температурни амплитуди качеството на розовото масло е спаднало. Все още не е ясно дали стопаните на розови масиви ще получат обвързано плащане заради лошата реколта.Традиционно в първите дни на юли започва жътвата на пшеница, като и при тази култура всичко отново зависи от това дали времето ще е дъждовно или сухо. Към момента прогнозата за добива е труден заради зимното засушаване и болестите, които съпътстват най-вече вносните сортове. На много места в страната по житните посеви се наблюдава кафява ръжда и брашнеста мана. За поредна година земеделските производители предпочитат западни сортове пшеница, които да по-неустойчиви, но пък дават по-високи добиви. Въпросът със сортовете е на дневен ред от години, след като български стопани от години настояват да има държавна защита върху селектирани у нас сортове. Такава е практиката в Турция и Испания, където земеделците са длъжни да сеят поне 10% от площите си с местни семена. У нас земеделците, засели пшеница, масово се оплакват от гъбични заболявания по растенията заради дъждовете. Това наложило повтаряне и потретване на пръскането с фугнициди, което пък оскъпява реколтата. Противно на всеобщото схващане, че „всяка капка дъжд е жълтица“, валежи от над 60-80 л/м2 са пагубни за растенията и причиняват т.нар. „сечене“. При него растенията падат като отсечени, защото от дъждовете корените им изгниват. ", "date": "2019.06.12", "title": "По-слаба и некачествена реколта очакват фермерите"}
{"url": "https://www.novinite.bg/articles/176805/Radev-Ot-smelostta-i-grajdanskata-otgovornost-na-sledvashtiya-glaven-prokuror-shte-zavisi-i-uspehat-na-rabotata-mu", "text": "Обществото трябва да получи гаранции за успешния ход по избора на следващия главен прокурор – ясни критерии, прозрачна процедура и достатъчна и добра аргументираност на номинациите за поста. Това заяви президентът Румен Радев при откриването на кръгла маса на тема „Предстоящ избор на главен прокурор – критерии  и обществени очаквания“. За участие са поканени представители на неправителствения сектор – организации, имащи отношение към съдебната система и съсловни професионални  организации на юристи.Държавният глава вече проведе срещи по темата с главния прокурор Сотир Цацаров, председателите на ВКС и на ВАС - Лозан Панов и Георги Чолаков, с министъра на правосъдието Данаил Кирилов, с главния инспектор в Инспектората към ВСС Теодора Точкова и с представляващия ВСС Боян Магдалинчев. При откриването на кръглата маса президентът посочи, че проведените консултации с представителите на съдебната и изпълнителната власт са „ясен сигнал за голямата значимост на избора на следващ главен прокурор и необходимостта това събитие да стои във фокуса на общественото внимание“.„Главният прокурор е натоварен с високи обществени очаквания, предстоят му тежки задачи, затова е важно още на старта на своята дейност той да се ползва с високо обществено доверие“, заяви Румен Радев. Президентът посочи, че високите очаквания към процедурата са необходими и оправдани предвид отредените по Конституция функции на главния прокурор - за осъществяване на надзор за законност и методическо ръководство на всички прокурори. „Това е важен фактор за ефективна борба с престъпността, с корупцията, за утвърждаването на законността“, допълни държавният глава.Президентът постави въпроса за конкретните измерители на предвидените в закона критерии при избора - високия етичен стандарт, висока професионална компетентност, изявена независимост и воля за налагане на законността. Важно е как ще бъде оценена изявената независимост на следващия главен прокурор, защото от неговата смелост и гражданска отговорност зависи успеха на неговата бъдеща дейност, заяви Румен Радев.„Във всички консултации, които проведох, се водя от принципа за разделение на властите, но и не пренебрегвам моето задължение, тъй като в края на процеса подписвам указа за назначението“, заяви Румен Радев. Държавният глава посочи, че целта на консултациите е те да насочат  фокуса към процедурата и затова е важно и мнението на неправителствения сектор, поканен на кръглата маса днес. ", "date": "2019.06.12", "title": "Радев: От смелостта и гражданската отговорност на следващия главен прокурор ще зависи и успехът на работата му"}
{"url": "https://www.novinite.bg/articles/176820/S-blizo-8-poskapnala-zemyata-ni-prez-minalata-godina", "text": "През 2018 г. средната цена на един декар земеделска земя достига 941 лв., което е със 7.9% повече в сравнение с 2017 година. Спрямо предходната година през 2018 г. увеличение е отчетено в цената на нивите - с 12.6%. Цената на постоянно затревените площи намалява с 16.8%. Това показват данните на Националния статистически институт (НСИ).През 2018 г. най-висока e цената на земеделската земя в Североизточния район - 1 345 лв. на декар. Увеличение на цената на един декар земеделска земя спрямо предходната година е отчетено в Северния централен район - с 39.5%, и в Южния централен район - с 22.7%. Цената на земята в Югоизточния район остава почти на същото равнище спрямо 2017 г. - отбелязано е слабо повишение с 0.8%. През 2018 г. се наблюдава намаление в цената на един декар земеделска земя в Югозападния район - с 53.4%, в Северозападния - с 4,5%, и в Североизточния район – с 4.0%.През 2018 г. средната цена на рентата на един декар наета/арендувана земеделска земя достига 48 лв., което е с 4.3% повече спрямо 2017 година. Спрямо предходната година увеличението на рентата за нивите е с 6.4%. Цената на постоянно затревените площи остава без промяна.През 2018 г. най-висока е цената за един декар наета/арендувана земеделска земя в Североизточния район - 69 лева. Увеличение на цената на рентата спрямо предходната година се наблюдава във всички статистически райони с изключение на Южния централен район. ", "date": "2019.06.12", "title": "С близо 8% поскъпнала земята ни през миналата година"}
{"url": "https://www.novinite.bg/articles/176808/Balgariya-i-Azerbajdjan-shte-si-satrudnichat-za-razvitieto-na-malkite-i-sredni-predpriyatiya", "text": "Правителството одобри проект на Меморандум за разбирателство между българската Изпълнителна агенция за насърчаване на малките и средните предприятия и Агенция за развитие на малкия и среден бизнес на Азербайджан.В Меморандума се предвижда двете агенции да бъдат партньори в областта на развитието на малките и средните предприятия, като предоставят реални възможности за разширяване на бизнес контактите между предприятията от България и Азербайджан. Двете страни поемат задължения за обмен на бизнес-информация, свързана с търговията, възможностите за инвестиране, политиката и мерките, предприети от всяко от двете правителства за насърчаване на интернационализацията на малките и средните предприятия.Българската и азербайджанската страна ще си сътрудничат при организиране на промоционални прояви в услуга на малките и средните предприятия, като размяна на посещения на предприемачи, организиране на участието им в бизнес форуми, конференции, семинари, търговски панаири, изложения, посещения на делегации и други.", "date": "2019.06.12", "title": "България и Азербайджан ще си сътрудничат за развитието на малките и средни предприятия"}
{"url": "https://www.novinite.bg/articles/176819/BDJ-vavejda-predvaritelna-prodajba-na-bileti-za-vlakovete-prez-letniya-sezon", "text": "За удобство на всички клиенти, които предвиждат да пътуват с влак през летния сезон, „БДЖ- Пътнически превози” въвежда петнадесетдневна предварителна продажба на билети за всички бързи влакове и за бързите влакове със задължителни запазени места. Предварителната продажба ще бъде в сила до края на септември 2019 г. Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да го удължава през летните месеци. По този начин „БДЖ-Пътнически превози” дава възможност на пътниците да планират предварително своите пътувания, своевременно да направят резервация за седящи места, както и да закупят билет за предпочитания от тях влак в срок от 15 дни преди самото пътуване.Предварителна продажба на билети и резервации за седящи места ще се извършва във всички железопътни гари и бюра в страната. На пътниците, които желаят да пътуват в спален или кушет вагон, е предоставена възможност да закупят спално място 30 дни преди датата на пътуване. 30-дневният срок за предварителна продажба на спални и кушет места важи през цялата година.Клиентите на „БДЖ-Пътнически превози” ЕООД могат да получат информация за свободните места във влаковете от служителите на билетните каси и гишетата „Информация” в железопътните гари, както и на националния информационен телефон 0700 10 200.Националният железопътен превозвач напомня на своите клиенти, че за определени влакове могат да закупят онлайн билет за своето пътуване. Системата за онлайн резервации и продажба на билети предлага бърз, лесен и модерен начин за закупуване на железопътни билети, независимо от местонахождението на клиента, като позволява и възможност за визуален избор на спални и седящи места, съгласно композицията на всеки влак.Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство.Системата е достъпна на официалната интернет страница на БДЖ” –  , както и на електронен адрес – ", "date": "2019.06.12", "title": "БДЖ въвежда предварителна продажба на билети за влаковете през летния сезон"}
{"url": "https://www.novinite.bg/articles/176809/Nie-i-rumancite-shampioni-po-mirolyubie-na-Balkanite", "text": "Румъния и България са най-миролюбивите държави на Балканите, предаде БГНЕС. Те заемат съответно 25 и 26 място в класацията „Глобален индекс на миролюбието“.Въпреки конфликтите и насилието в цял свят „Глобалният индекс на мира“ за пръв път се повишава леко за последните 5 години. Това сочи докладът на лондонския Институт за икономика и мир (IEP), който ежегодно оценява ситуацията в над 160 страни по следните критерии: война, тероризъм, полицейско насилие, износ на оръжия, сплотеност на обществото и спазване на човешките права.България и Румъния, които през последните 20 години се превърнаха в своеобразен тандем в различни класации, този път имат повод за гордост. София и Букурещ са не само най-миролюбивите столици в Югоизточна Европа, но сериозно изпреварват по този индекс редица водещи световни сили, включително САЩ, която е с цели 100 позиции зад тях. Ние сме също така плътно до Германия, локомотива на Европейския съюз, която е 22 и отбелязва спад с цели 4 места.Особено положително изглежда нашето място на фона на една друга балканска двойка, която преди 20 години имаше тежки конфликти с използването на оръжия. Сърбия и Албания са два пъти по-малко миролюбиви от България и Румъния, заемайки съответно 50 и 51 място. Те са преди Сиера Леоне, в която по същото време, когато Югославия се разпадаше в кървави етнически войни заради сръбския шовинизъм /1991-1999 г./, се водеше война заради „кървавите диаманти“.Гърция, която е една от водещите страни не само в ЕС, но и в света по разходи за отбрана, е 65 по миролюбие. Те е изпреварена незначително от разделения на две остров Кипър, в чийто води неотдавна бяха открити големи находища на природен газ. Това отново постави на дневен ред въпроса за Острова на Афродита в гръцко-турските отношения. Свидетели сме на честата демонстрация на сила в Източното Средиземноморие, което не допринася за мира и стабилността в региона. Другият участник в този конфликт Турция е може би най-немиролюбивата балканска държава. Тя е на 152 място и е с едно място преди последната десетка. С близък до нея негативен резултат от великите сили е само Русия, която е дори по-назад с две места – 154.Лидери и аутсайдери:Най-миролюбивият регион в света, според класацията на IEP, остава Европа. За това е съдействало намаляването на броя на терористичните актове през миналата година, а също така намаляването на притока на мигранти, се казва в доклада.Първото място в рейтинга се запазва и той е за Исландия. Втора остава Нова Зеландия, а трета – Португалия.Двете суперсили с най-големи военни арсенали – САЩ и Русия – са 128 и 154. Украйна, в която се води война заради Донбас, се изкачва с две позиции и сега е 150 между Северна Корея и Судан.За пръв път от много години Сирия отлепя от дъното и от последна става предпоследна. Сега списъкът от най-миролюбиви страни завършва с Афганистан. Авторите на доклада обръщат особено внимание на влошаването на положението в Турция, Йемен и Никарагуа.Цената на насилието в цял свят се оценява на 14,1 трилиона долара от Института за икономика и мир.Основателят му Стив Кипели предупреждава, че лекото подобрение през тази година все още не означава тенденция. Всичко ще зависи от това как се развива ситуацията в Близкия изток, особено около Иран. Конфликт с участието на Техеран ще има сериозни последици за региона и света, категоричен е експертът. ", "date": "2019.06.12", "title": "Ние и румънците – шампиони по миролюбие на Балканите"}
{"url": "https://www.novinite.bg/articles/176816/Borisov-Na-poligona-Novo-selo-voenni-ucheniya-shte-ima-cyalo-lyato", "text": "„В България всички идват на учение. Имаме надеждна техника, която модернизираме и окомплектоваме това, което през годините е разрушено. Базата в „Ново село“ е прекрасно съоръжение“. Това заяви министър-председателят Бойко Борисов на полигона „Ново село“, където наблюдава тактическите занятия „Ответен удар – 2019 г.“ („Strike Back 2019“) заедно с военния министър Красимир Каракачанов и с началника на отбраната генерал Андрей Боцев.„Ученията тук продължават цяло лято, а през последните години се отделят толкова средства за отбрана, колкото не са предвиждани години наред“, заяви министър-председателят пред журналисти.Премиерът подчерта, че „Strike Back 2019“ се ръководи само от български офицери. Борисов поздрави военнослужещите за доброто учение. „Да тренирате заедно, да направите добро бойно приятелство. Винаги да сме готови за „Strike Back““, каза още Борисов.Военнослужещите от състава на многонационалния батальон демонстрираха изпълнение на задачи в съвместни действия по отбрана и контранастъпление. Министър-председателят поздрави участниците в днешните операции. От своя страна министърът на отбраната Красимир Каракачанов благодари на премиера Бойко Борисов за подкрепата.„Всяка година сме предвидили средства за модернизация и каквито цели сме си поставили с министъра на отбраната – продължаваме да ги изпълняваме“, каза от своя страна началникът на отбраната генерал Андрей Боцев.В тактическото учение с бойни стрелби ответен удар тази година се включиха над 800 военнослужещи от въоръжените сили на България, Албания, Гърция, Северна Македония и САЩ.  Военнослужещите от Въоръжените сили на България бяха над 600 от 38-ми механизиран батальон и 20-ти самоходен артилерийски дивизион от 2-ра механизирана бригада, танкова рота от Центъра за подготовка на специалисти, както и средства за непосредствена авиационна поддръжка от състава на ВВС.В учението се включиха и 200 военнослужещи от Сухопътните войски на САЩ - една механизирана рота, Албания- един пехотен взвод, Северна Македония-един пехотен взвод и танков взвод и вертолети за непосредствена авиационна поддръжка от Гърция.", "date": "2019.06.12", "title": "Борисов: На полигона Ново село военни учения ще има цяло лято"}
{"url": "https://www.novinite.bg/articles/176806/Kompyutarnite-specialisti-zapochvat-rabota-s-naj-visoki-zaplati", "text": "Студентите, които завършват информатика и компютърни науки, остават най-добре платените работници в страната, предаде БГНЕС. Средната заплата в сектора е около 2400 лв. Най-ниско платените професионалисти остават студентите, завършили музикално и танцово изкуство, които получават средно около 800 лв., сочи изследване на БСК.Тенденцията в българското висше образование се променя в негативна насока спрямо предходните години – за пет години /от 2014 г. до 2019 г./ броят на новозаписаните студенти е намалял с близо 15%. Спада, обаче, и процентът на безработните студенти, които са завършили висше образование.Положителна тенденция, обаче, е плавното повишаване на работните заплати на завършилите университет, което изпреварва средната заплата за страната – 1151 лв. срещу 908 към февруари 2019 г.; както и високите доходи и почти пълна заетост в техническите и медицинските специалности, накъдето се ориентират все повече студенти. Наблюдава се и отлив от доскоро популярни специалности като икономика и администрация, които бълваха твърде много кадри, които често си намираха работа в сфери, за които не е нужно висше образование.Студентите, завършили „Военно дело“, са на първо място в класацията на процентна заетост – сред тези студенти няма нито един безработен. Класацията обединява случаите на завършили студенти, които работят – дори и не по специалността си. На второ място се нареждат медиците, от които едва 0.16% не са успели да намерят работа. Младежите, завършили Стоматология, Металургия, Музикални и танцови изкуства, Ветеринарна медицина, и Математика, също лесно успяват да намерят работа. В дъното на класацията пък се нареждат животновъдите, специалистите по материалознание, психология и религия /теология, които трудно намират работа по специалността си.Според класацията за приложение на придобитото висше образование и реализацията по призвание, близо 100% от завършилите военно дело работят по специалността си. На второ и трето място се нареждат медиците и стоматолозите, след това фармацевтите и учителите, които също си намират работа по професията си. В дъното на класацията са завършилите туризъм – където едва 20% от завършилите работят по специалността си; както и студентите по изобразително изкуство, хранителни технологии и животновъдство.Изследването показва и как се движат тенденциите на учениците, които стават студенти, а впоследствие и професионалисти. Така например, отличниците в училище обикновено избират специалности като медицина, фармация и стоматология; след тях се нареждат математика, право и политически науки. Учениците с по-ниски или съвсем слаби оценки се ориентират към професии в областта на материалознанието, добивът на полезни изкопаеми, животновъдство и растениевъдство, както и машинно инженерство.Същата е статистиката, която показва средния облагаем доход на завършилите според висшето учебно заведение и специалността – студентите, придобили диплома за компютърни науки, информатика, инженерство и математика получават средно между 3 800 и 2430 лв.Извън компютърните науки, специалност „Обществено здраве“ е с най-високо платени завършили студенти, които получават около 2 300 лв. средно на месец.На обратния полюс обикновено са творческите специалности: завършилите „Театрално и филмово изкуство“ в ПУ „Паисий Хилендарски“, ЮЗУ „Неофит Рилски“ и в театралния колеж „Любен Гройс“ в София получават средно по около 600 лв. месечно. Бакалаврите по „Социални дейности“, завършили ТУ-Габрово и МУ-Плевен, взимат също около 600 лв. заплата.Все по-малко кандидат-студенти, обаче, биват насърчавани да се насочват към технически или информационни специалности, които са сред най-високоплатените. Според изследването това се дължи на ниската информираност на учениците преди кандидатстване, но и заради крайно недостатъчната подготовка по тези направления в гимназиите.  ", "date": "2019.06.12", "title": "Компютърните специалисти започват работа с най-високи заплати"}
{"url": "https://www.novinite.bg/articles/176796/Glasuvat-na-parvo-chetene-1-lev-na-glas-partijna-subsidiya", "text": "Намаляването на партийните субсидии на 1 лев за получен глас влиза в пленарна зала. Днес депутатите ще гласуват на първото четене съответните промените в Закона за бюджета за 2019 г., предаде БНТТе бяха предложени от премиера Бойко Борисов и мотивирани с обществените очаквания за по-малки разходи от страна на държавата за финансиране на политическите партии.Според разчетите на кабинета очакваната бюджетна икономия е в размер на 14,6 милиона лева. От БСП вече обявиха, че не подкрепят предложението на ГЕРБ за намаляване на субсидиите, но смятат да инициират дебат по темата.ДПС заявиха, че са категорично против. Обединените патриоти подкрепиха искането на управляващите, с уговорката, че намалението трябва да е в по-малък размер.  ", "date": "2019.06.12", "title": "Гласуват на първо четене 1 лев на глас партийна субсидия"}
