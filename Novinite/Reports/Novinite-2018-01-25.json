{"url": "http://www.novinite.bg/articles/155952/Malkite-i-sredni-firmi-mogat-da-kandidatstvat-za-19-mlrd-lv-po-OPIK", "text": "Процентът на обявените средства по Оперативна програма „Иновации и конкурентоспособност“ (ОПИК), спрямо общия ѝ бюджет, надхвърля 75% или близо 1.9 млрд. лева. Това съобщи заместник-министърът на икономиката Александър Манолев по време на публичното представяне на процедурата „Подкрепа за пилотни и демонстрационни инициативи за ефективно използване на ресурсите“ днес в София. Това бе последният от серията информационни дни по процедурата, след като през изминалата седмица бяха организирани подобни събития в градовете Варна, Велико Търново, Плевен, Стара Загора и Пловдив, където всички заинтересовани можеха да получат повече информация и да зададат своите въпроси.„Общият размер на безвъзмездната финансова помощ по процедурата е близо 72 млн. лв. Очакваме средствата да са достатъчни за финансирането на над 70 проектни предложения в трите категории – микро, малки и средни предприятия“, съобщи зам.-министър Манолев. По думите му нейната основна цел е повишаване на ресурсната ефективност на предприятията, чрез прилагане на нови решения. Тоест, да се увеличат малките и средни предприятия прилагащи мерките за ресурсна ефективност, което да доведе и до подобряване на симбиозата между тях, на ефективността им, намаляване на себестойността на продукцията им и повишаване на тяхната конкурентоспособност. „Процедура с подобна насоченост не е имало до момента в сегашния, а и в предишния програмен период – факт, който обяснява и интересът към информационните дни, които организираме“, допълни икономическият заместник-министър.Към днешна дата общия размер на разплатените средства по ОПИК надхвърлят 588 млн. лв., стана ясно по време на събитието. „Разчетите показват, че вече около 1500 компании са се възползвали от финансирането по програмата, а ако запазим това темпо до края на програмния период се надяваме да обхванем около 3 хил. предприятия. Затова се надявам и присъстващите днес тук да бъдат максимално активни да получим колкото се може повече проектни предложения и по тази процедура“, каза още Александър Манолев.Процедурата „Подкрепа за пилотни и демонстрационни инициативи за ефективно използване на ресурсите“ бе обявена на 23 ноември 2017 година и проектните предложения могат да бъдат подавани до 16:00 часа на 23 април 2018 година. Допустими по процедурата са кандидати, които са микро, малки и средни предприятия с минимум три приключени финансови години преди датата на обявяване на процедурата (2014, 2015 и 2016 г.), които кандидатстват за подобряване на ресурсната ефективност в икономическа дейност, попадаща в сектор C „Преработваща промишленост” и имат реализирани минимум 120 000 лв. приходи от продажби на продукция от дейността, за която са предвидени дейности. ", "date": "2018.01.25", "title": "Малките и средни фирми могат да кандидатстват за 1.9 млрд. лв. по ОПИК"}
{"url": "http://www.novinite.bg/articles/155972/Zakrivat-paralelki-v-burgaski-uchilishta", "text": "Предстоящо редуциране на паралелки в бургаски училища нагнети напрежение сред преподаватели, но и родители в морския град. Новината бе разпространена от учители в едно от елитните училища – Профилираната природо – математическа гимназия „Акад. Никола Обрешков“. Те научават, че се готви закриването на една паралелка и от четири до момента, ще паднат на три. Съмненията на някои преподаватели са, че целта е да се напълни с ученици бъдещата гимназия по иновации, която да подготвя кадри за IT сектора. Преподавателят по история в ППМГ Веселка Бъклева коментира, че интересът към тяхното училище винаги е бил голям:„Трябва да се запази това, което е постигнато до момента. Т.е. гимназиите, за които има интерес - да се запази приемът. Там, където има проблеми, защо трябва да съществуват училища, към които няма интерес? В същото време да се разкриват други гимназии, при условие, че има такива профили и в други училища?\", пита Бъклева. Причината не е новото училище, коментира ресорният заместник – кмет Йорданка Ананиева и подчертава, че не е съгласна с подобна мярка. Началникът на Регионалното управление на образованието Виолета Илиева обяснява орязването на паралелки с реформата в сектора. Тя е категорична, че редукцията няма да засегне само т. нар. елитни училища, но и професионалните гимназии. За първи път няма да се кандидатства след осми клас, а само след седми, затова се налагат промени. „Миналата година кандидатстваха и двата випуска. Осмокласниците тогава бяха 1560. Този намален брой деца, които са кандидатствали миналата година, в сравнение с тазгодишния брой, налага редукция в паралелките в различни училища\", казва Илиева.Тя поясни, че в момента се правят анализи и в края на месеца ще бъде взето решение.Заместник – кметът Йорданка Ананиева не е съгласна с подобна теза, защото в Бургас основният прием е бил досега след седми клас. Тя е категорична, че подобно намаляване на паралелки не трябва да се прави предварително, а след приема:„Не виждам защо трябва да се намаляват бройките предварително. Нека родителите да си изберат в зависимост от това, какво предлагат училищата. Категорични сме, че това не се налага в Бургас. Това може би се налага в Сунгурларе, в Руен, в Царево. Ние ще отстояваме тази позиция“, коментира Ананиева. От Синдиката на българските учители посочват, че за област Бургас трябва да бъдат съкратени 49 паралелки и се опитват да балансират в този процес. Станка Новакова от местната структура на СБУ признава, че подобна стъпка ще доведе и до съкращения на учители, макар и минимално. Тя твърди, че след две години ситуацията ще се нормализира.", "date": "2018.01.25", "title": "Закриват паралелки в бургаски училища"}
{"url": "http://www.novinite.bg/articles/155955/Gripat-zatvori-nad-400-uchilishta-v-stranata", "text": "Все повече школа в България излизат в грипна ваканция. Поради висока заболеваемост в 404 училища в страната днес няма да има учебни занятия.На 25 и 26 януари 121 училища в област Стара Загора ще бъдат в грипна ваканция. В област Бургас 138 училища са в грипна ваканция до 29 януари. В Софийска област няма да има учебни занятия в 98 училища. В област Видин няма да учат в 17 училища.В област Хасково няма да има занятия в 14 училища – ОУ „Христо Ботев“ - с. Крепост, ОУ „Васил Левски“ - с. Ябълково, ОУ „Д. Матевски“ - град Меричлери, ОУ „Христо Смирненски“ в село Радиево и 10 училища в Димитровград.В област Габрово е обявена грипна ваканция за 6 училища – СУ „М. Райкович“ и ПГИ „Рачо Стоянов“ в град Дряново, ОУ „Проф. П.Н.Райков“, СУ „П.Р. Славейков“ и НГПИ „Тревненска школа“ в град Трявна, както и ОУ „В.Левски“ – с. ПлачковциВ област Кюстендил до 26 януари няма да има занятия в 7 училища - ОУ“ Н. Вапцаров“, СУ „Хр. Ботев“ и ПГ в гр. Бобов дол, ОУ „Хр. Ботев“ - село Невестино, НУ „Св. Св. Кирил и Методий“ в Раждавица, ОУ „Хр. Павлович“ и СУ „Св. Климент Охридски“ в град Дупница.Няма да има занятия и в ОУ „П.К.Яворов“ и ОУ „Св.Св. Кирил и Методий“ в гр. Стралджа, област Ямбол, и в СУ „Св. св. Кирил и Методий“ в град Криводол, област Враца.", "date": "2018.01.25", "title": "Грипът затвори над 400 училища в страната"}
{"url": "http://www.novinite.bg/articles/155961/Nadzirateli-ot-zatvorite-i-slujiteli-ot-sadebnata-ohrana-gotvyat-protesti", "text": "Надзиратели от затворите и служители от съдебната охрана излизат на два протеста следващата седмица, съобщиха за БТА от Синдиката на служителите в затворите в България.Първият протест ще е в понеделник пред всички затвори в страната, а вторият на 31 януари пред всички съдебни сгради.Исканията на служителите на Министерството на правосъдието са за увеличаване на заплатите им. Решенето за протестите е взето днес след среща в правосъдното ведомство с министър Цецка Цачева.Синдикатите не са доволни от разговорите, които бяха провокирани след като на МВР бяха отпуснати допълнителни 100 милиона лева за заплати, а средства за униформените в МП не бяха предвидени.", "date": "2018.01.25", "title": "Надзиратели от затворите и служители от съдебната охрана готвят протести"}
{"url": "http://www.novinite.bg/articles/155962/Iskat-zelen-bilet-v-Sofiya-za-celiya-otoplitelen-sezon", "text": "\"Политическа група 5\", в която са Светльо Витков и Венци Мицов, ще предложи зелен билет за цялата софийска градска мрежа за следващия отоплителен сезон. Ако идеята бъде приета, гражданите ще могат да ползват срещу лев на ден градския транспорт през зимните месеци.Столичният общинският съвет гледа днес мерките срещу мръсния въздух. Заседанието ще продължи до 17 часа. То бе удължено, след като през първите 4 часа съветниците гледаха и приеха бюджета на столицата. Вариантът на мерките, внесен за гласуване, предвижда общината да забрани паркирането частично или напълно в зелените и сини зони в дните със силно замърсяване на въздуха. Ограничението няма да важи за живеещите в районите. Ще се въведе и \"зелен билет\" на цена от 1 лев на ден за целия градски транспорт, който ще може да се ползва отново в дните със замърсяване. ", "date": "2018.01.25", "title": "Искат зелен билет в София за целия отоплителен сезон"}
{"url": "http://www.novinite.bg/articles/155966/Obyaviha-gripna-epidemiya-v-Yambolska-oblast-i-Obshtina-Gabrovo", "text": "Обявена е грипна епидемия на територията на Ямболска област от 26 януари, петък. Преустановяват се учебните занятия за шест календарни дни – до 31 януари, включително.От петък грипна епидемия е обявена и на територията на Община Габрово. Учебните занятия се преустановяват до 29 януари, включително.До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.25", "title": "Обявиха грипна епидемия в Ямболска област и Община Габрово"}
{"url": "http://www.novinite.bg/articles/155932/Parlamentat-reshava-sadbata-na-kabineta-Borisov-3", "text": "Първа точка в дневния ред на Народното събрание за днес е гласуването на вота на недоверие към правителството „Борисов 3“. Темата е провалът в политиката на кабинета за противодействие на корупцията, припомня БГНЕС. Първият вот на недоверие към третия кабинет на Борисов е внесен от БСП.От ДПС също обявиха, че ще подкрепят вота, макар да не застанаха до БСП при внасянето, както бе договорено през декември. Против ще гласуват депутатите на ГЕРБ, Обединени патриоти и „Воля”.Във вторник се проведе дебатът по вота на недоверие. Той протече в отсъствието на премиера Борисов, гласуването също, тъй като той заминава за Лихтенщайн и веднага след това за Швейцария.  ", "date": "2018.01.25", "title": "Парламентът решава съдбата на кабинета \"Борисов 3\""}
{"url": "http://www.novinite.bg/articles/155968/Paten-policaj-v-Bukuresht-poiskal-seks-za-da-ne-otneme-shoforska-knijka", "text": "Служител на букурещката Пътна полиция е в основата на нов секс скандал: полицаят е съден по обвинения, че е поискал секс услуги от шофьорка, за да не й отнеме книжката след инцидент, съобщава информационният сайт Зиаре.На 27 април 2017 г. в Бюрото за леки пътно-транспортни произшествия в Букурещ се явила жена, която била предизвикала пътен инцидент. Според обвиненията полицай Габриел Пержу поискал от нея сексуални услуги, за да не й наложи санкции, предава БТА.Полицаят твърди, че жената го посетила два пъти, като по време на второто си посещение направила запис без той да знае. По думите му при първия им разговор той говорел за глоби, а тя излязла с предложения. Според него при втория разговор \"жената го провокирала да каже някои неща, за да звучи сякаш той подкрепя това\".Това е вторият сексуален скандал в букурещката Пътна полиция напоследък. В началото на месеца пътен полицай бе обвинен в сексуално посегателство над две деца. Други 22 полицаи са разследвани по подозрения, че са го прикривали.", "date": "2018.01.25", "title": "Пътен полицай в Букурещ поискал секс, за да не отнеме шофьорска книжка"}
{"url": "http://www.novinite.bg/articles/155931/Slanchevo-no-studeno-shte-e-vremeto", "text": "Днес ще бъде предимно слънчево, но на много места в низините ще се образува инверсионна облачност или мъгла. В часовете около обяд облачността ще се разкъсва и намалява, а видимостта ще се подобрява. Почти тихо и студено време. Максималните температури ще са предимно между минус 2 и 3 градуса, на места в районите с трайна мъгла ще са по-ниски, в София – около 0.Атмосферното налягане ще се понижава, но остава по-високо от средното за месеца.Над планините ще бъде слънчево. По билата ще духа умерен север-североизточен вятър. Температурите ще се повишат, максималната на височина 1200 метра ще е около 1 градус, на 2000 метра – около минус 4.Над Черноморието ще бъде предимно слънчево. Ще духа слаб до умерен север-североизточен вятър. Максималните температури на въздуха ще са от 3 до 5 градуса. Температурата на морската вода е 6-7. Вълнението на морето ще е 2-3 бала. ", "date": "2018.01.25", "title": "Слънчево, но студено ще е времето"}
{"url": "http://www.novinite.bg/articles/155943/GERB-zapochva-da-sklonyava-za-referendum-za-Istanbulskata-konvenciya", "text": "ГЕРБ май започва да склонява да бъде направен референдум за ратифицирането на Истанбулската конвенция. Но не с въпроса, който предложи вчера БСП. „Може би референдумът трябва да бъде „за” или „против” домашното насилие, защото за това става въпрос в Истанбулската конвенция. Така, че за мен е важен дебат”. Така вицепремиерът и министър на външните работи Екатерина Захариева отговори на въпрос за искането на БСП за референдума за Истанбулската конвенция, предаде Нова ТВ.Захариева оценява мнението на Светия синод, които се обявиха категорично против конвенцията и започнаха провеждането на молитви против приемането й. „Това е наистина едно от становищата, нека да чуем дебата. Хубавото е, че всички се обявяват, че не са поддръжници на домашното насилие, което е много хубаво и на мен ми се иска да стане ясно в обществото, че точно за това става въпрос в тази конвенция”, каза още Захариева.\"Нека да се успокоят страстите, да се внесат законите, за да видят хората всъщност, че няма нищо толкова страшно\", допълни вицепремиерът. ", "date": "2018.01.25", "title": "ГЕРБ започва да склонява за референдум за Истанбулската конвенция"}
{"url": "http://www.novinite.bg/articles/155947/Valchev-ES-zadaljitelno-tryabva-da-uvelichi-investiciite-v-obrazovanie", "text": "„Българското председателство на Съвета на Европейския съюз дава ясен сигнал на младото поколение европейци, че тяхното бъдеще е приоритет за нас. Мотото на Българското председателство е „Съединението прави силата“ и аз разчитам на подкрепата на всички колеги, за да работим заедно за една по-образована и иновативна Европа“. Това заяви министърът на образованието и науката Красимир Вълчев при откриването на първата Европейска среща на върха по въпросите на образованието. Той участва в срещата по покана на европейския комисар по образованието, културата, младежта и спорта Тибор Наврачич.„Първата Европейска среща на върха по въпросите на образованието е навременна и важна, защото даде тласък за определяне насоките за предстоящата обща работа в сектор „Образование“ за осъществяване на политическите приоритети, подкрепени от европейските лидери в края на миналата година. „От изключителна важност е да увеличим размера на европейските инвестиции в образованието, за да можем да градим по-приобщаващи, образовани, иновативни и сплотени общества. Бъдещето на Европа е в ръцете на общества, обединени около общите европейски ценности, на граждани, притежаващи уменията за успешно личностно и професионално развитие.Министърът изтъкна ролята на Програма „Еразъм+“ като едно от най-успешните постижения на ЕС. Бъдещето на програмата след 2020 г. е основен приоритет за Българското председателство и ще бъде обект на дебат на министрите в рамките на Съвета по въпросите на образованието, председателстван от България, на 15 февруари 2018 г. в Брюксел.", "date": "2018.01.25", "title": "Вълчев: ЕС задължително трябва да увеличи инвестициите в образование"}
{"url": "http://www.novinite.bg/articles/155934/Nadrusani-mladeji-napadnaha-i-ograbiha-takismetrov-shofor", "text": "Нападение и грабеж на таксиметров шофьор са извършени тази нощ на пътя Казанлък - Стара Загора. Шофьорът е от града на розите. Група младежи наемат таксито му от село Горно Черковище и тръгват за Стара Загора. В района на село Змейово, те заплашват таксиметровия шофьор с нож и го удрят. Водачът губи управлението на автомобила се блъска в посока на движението. Пътниците му отнемат мобилния телефон, парите с които разполагал и избягват от местопрестъплението, съобщава БГНЕС.Преминаващ шофьор подава сигнал към диспечер на таксиметровата фирма - собственик на таксито, за катастрофирала кола. От Казанлък тръгват няколко автомобила, за да помогнат на своя колега. Своевременно уведомяват и органите на реда.Пристигайки на място разбират какво се е случило. При проведените незабавни издирвателни мероприятия от органите на реда, полицията установява извършителите на около 300 метра от мястото на инцидента. Групата повикала второ такси, което да ги откара до Стара Загора. Извършителите са задържани, предстои да им бъдат повдигнати обвинения. Тест е установил употреба на наркотични вещества от страна на младежите.", "date": "2018.01.25", "title": "Надрусани младежи нападнаха и ограбиха такисметров шофьор"}
{"url": "http://www.novinite.bg/articles/155959/14-godishen-prebi-i-ograbi-saseda-si-za-500-leva", "text": "14-годишно момче преби и ограби съседа си в Момино село, съобщиха от полицията в Пловдив. Непълнолетният извършител е арестуван.24-часовата мярка за неотклонение е взета спрямо тийнейджъра, който във вторник влязъл в дома на свой 77-годишен комшия. Момчето нанесло на дядото няколко удара, след което го ограбил и избягал.По случая е образувано досъдебно производство. ", "date": "2018.01.25", "title": "14-годишен преби и ограби съседа си за 500 лева"}
{"url": "http://www.novinite.bg/articles/155956/Tajni-klienti-mitnichari-hvanaha-tonove-nelegalna-rakiya", "text": "1 010 литра нелегален етилов алкохол в туби и бидони откриха митнически служители от отдел „Митническо разузнаване и разследване\" в Митница Бургас като „тайни клиенти\". Алкохолът е иззет при митническа проверка в частен имот на територията на гр. Сливен. Адресът е посетен от митническите служители на 19.01.2018 г., след събрана и анализирана оперативна информация за нерегламентирана търговия с акцизни стоки. Пристигайки на място, митническите служители са се представили за клиенти и собственикът на имота им е предложил наливна ракия по 8 лв. за литър. При последвалата митническа проверка, митническите служители откриват складирана в различни помещения в имота в ПВЦ-туби и бидони общо 1010 литра алкохолна течност, с характеристики по цвят и мирис на ракия. Измереното на място с денситометър алкохолно съдържание на течността в различните съдове е от 48 до 57 обемни процента. За алкохола не са представени никакви документи за произход или платен акциз, според Закона за акцизите и данъчните складове /ЗАДС/. Нелегалният алкохол е иззет. Взети са проби от него за лабораторен анализ. По случая ще бъде образувано административнонаказателно производство. ", "date": "2018.01.25", "title": "Тайни клиенти-митничари хванаха тонове нелегална ракия"}
{"url": "http://www.novinite.bg/articles/155971/Srabskiyat-prezident-otkaza-da-komentira-dali-Kosovo-e-gotovo-na-kompromisno-reshenie", "text": "Президентът на Сърбия Александър Вучич проведе разговори в четвъртък, в кулоарите на Световния икономически форум в швейцарския ски курорт Давос, с президента на Косово Хашим Тачи, предава англоезичната редакция на белградската медия В92, цитирана от Фокус.Сръбският държавен глава е заявил, че той и Тачи са обсъдили продължаването на диалога ( между Белград и Прищина ) и „разрешаването на проблемите“, в ефира на сръбската държавна телевизия „Радио и телевизия Сърбия (РТС)“ Той „не разбира защо Прищина е приела само предложението за обмен на информация по разследването на убийството на Оливер Иванович“, но се „надява, че те ще намерят неговите убийци“. Вучич е добавил още, че е важно разговорите да продължат и че той „мисли за бъдещето на сръбския и албанския народ“.„Имахме разговори с албанците, които бяха представени тук по начина, по който сме се разбрали – т.е. резолюция 1244 на Съвета за сигурност на ООН за Косово“, заяви президентът, очевидно имайки предвид постигнатото споразумение през 2012 година, за употреба на наименованието „Косово“ на регионални форуми, без да се взима предвид финалния статут на сръбската южна провинция, както пише редакцията на В92, където етническите албанци през 2008 година са обявили едностранно независимост – ход, който Сърбия счита за нарушение на териториалния си интегритет и суверенитет.Когато интервюиращият е отбелязал, че Вучич ще вземе участие „в няколко срещи под надслова Косово и Сърбия“ и е попитал дали това трябва да радва сърбите или да ги притеснява, президентът е заявил, че не става дума за „Косово и Сърбия“, а за „Белград и Прищина“ – „независимо от това, че Тачи говори за Косово и Сърбия, а други хора изобщо не споменават“ тези имена. „Да, нашите отношения са предмет на обсъждане и пред нас не стои лесна година. И тъй като имам възможност да коментирам глупостите, които някои хора на сръбската политическа сцена говорят – ние трябва да вземем решение какво можем да направим, какво точно искаме и какво искаме да правим със себе си. Да имаме реален, сериозен и отговорен подход в бъдеще. Да изгубим възможно най-малко и да спечелим максималното и, както съм казвал безброй пъти, да осъзнаем, че ситуацията, в която ние и Прищина преговаряме е такава, че в края и двете страни ще са недоволни и ядосани“, заяви сръбският президент.„Ако някой си мисли, че може да вземе всичко, а другата страна – нищо, мисля, че това е грешният начин и че той никога няма да доведе до някакво решение“, продължи той. Ако някой си мисли, че процесът на нормализация на отношенията между Белград и Прищина означава единствено Сърбия да признае Косово и това да е всичко – „тогава – благодаря, довиждане“, подчерта Вучич.Това е бил отговорът на сръбския президент, на въпрос дали е възможно организирането на международна конференция „за разрешаването на въпроса за Косово и Метохия, вместо „дългосрочното страдание в Брюксел, което продължава от години“, визирайки разговорите с Косово под шапката на ЕС, започнали през 2011 година. Президентът не е отрекъл инициативата по принцип, въпреки че е споделил, че се страхува, че „евентуална конференция може да завърши без да се постигне споразумение“.Вместо това, двете страни трябва да направят отстъпки, според думите на Вучич. „Ако можете да направите това, то ние сме готови да преговаряме. Ако кажете,‘Сърбия трябва да признае Косово и това е‘, то тогава благодаря, довиждане“, е заявил сръбският държавен глава. Попитан дали Прищина е готова на компромисно решение, той е отказал да говори от името на Косово. „Те ще са там – по коридорите, виждам, че имат много свободно време – питайте ги“, е казал Вучич на репортерите в Давос в четвъртък. ", "date": "2018.01.25", "title": "Сръбският президент отказа да коментира дали Косово е готово на компромисно решение"}
{"url": "http://www.novinite.bg/articles/155953/Grisho-taguva-za-dyado-si", "text": "Григор Димитров изрази скръбта по починалия си дядо със снимка от градината в хасковското село Стойково. Той е кръстен именно на дядо си, който почина по-рано през януари. Димитров публикува в социалните мрежи снимка от градината на дядо си, към която написа: “Липсваш ми”. Това стана на именния ден на звездата.Тъжната вест е била съобщена на най-добрия ни тенисист след последния му мач в Мелбърн. Григор старши е починал преди 10 дни. Близките му обаче крили от внук му досега, за да не разстрои това играта му на “Аустрелиън Оупън”.Дядото на Гришо е имал огромна роля за кариерата му. Навремето той е продал редица свои имоти, за да може да стартира кариерата му в тениса. Първата ни ракета нееднократно е обявявал колко го обича. ", "date": "2018.01.25", "title": "Гришо тъгува за дядо си"}
{"url": "http://www.novinite.bg/articles/155944/Kitajski-biolozi-klonirali-makaci", "text": "В Китай клонираха две майумини, като новината предизвика бурни реакции. Маймуните са родени преди шест седмици и са от рода макак, предаде БНТ.Използваната технология е същата като при клонирането на овцата Доли в средата на 90-те години на миналия век. Според критиците, експериментът поражда много етични и морални въпроси. Китайските учени, обаче, са категорични, че клонирането ще помогне за лекуването на много човешки заболявания.Клонирането на маймунките с имена Хуа Хуа и Жонг Жонг не е „крайгълен камък“ към клонирането на хора, увери проф. Робин Ловъл-Бадж. В момента маймунките се хранят с биберон и се развиват нормално, уверяват учените. ", "date": "2018.01.25", "title": "Китайски биолози клонирали макаци"}
{"url": "http://www.novinite.bg/articles/155936/Zatvorat-na-Asanj-v-ekvadorskoto-posolstvo-vliyae-zle-na-zdraveto-mu", "text": "6-годишният престой на Джулиан Асанж в посолството на Еквадор в Лондон е опасно както за физическото, така и за психическото му здраве. Това сочат резултатите от последния му медицински преглед, извършен от двама медици през октомври в рамките на общо 20 часа за 3 дни. „Макар и резултатите от прегледа му да са защитени от поверителността между лекар и пациент, професионалното ни мнение е, че продължителното му задържане е физически и психически опасно за него и е в явно нарушение на човешкото му право за достъп до здравеопазване“, обявиха двамата лекували го доктори за в. „Гардиън“, предаде БГНЕС.Дуото се състои от Сондра Кросби – доктор и доцент в Училището по медицина и обществено здравеопазване към Бостънския университет и д-р Брок Крисхолм – клиничен психолог, базиран в Лондон. В изявлението си двамата подновиха и призивите си да бъде осигурен на Асанж безопасен достъп до болнично заведение. В частност те оправиха молба към Британската медицинска асоциация и други организации да лобират правителството на Обединеното кралство, за да предостави то на Асанж необходимите здравни грижи.„Проверката ни констатира, че той не е получавал достъп до слънчева светлина, излагане на подходяща вентилация и външна среда повече от пет години и половина, което е повлияло значително на физическото и менталното му здраве“, обобщиха Кросби и Крисхолм.БГНЕС припомня, че през 2016 година „Уикилийкс“ публикуваха медицинска документация за учредителя си, в която бяха посочени почти същите животозастрашаващи фактори за умственото му здраве. ", "date": "2018.01.25", "title": "„Затворът“ на Асанж в еквадорското посолство влияе зле на здравето му"}
{"url": "http://www.novinite.bg/articles/155937/Vodite-na-Sena-zapochnaha-da-zalivat-ulici", "text": "Нивото на река Сена в Париж продължава опасно да се покачва и тази сутрин достига над 5 метра и 40 см, предаде Нова телевизия. Заради проливните дъждове реката заля крайбрежните алеи, а заради високото ниво речните корабчета вече не могат да преминават под мостовете в близост до катедралата Нотр Дам в Париж.Водата изкара плъховете на повърхността. След кратко спиране през последните дни, от днес се очакват нови валежи, което допълнително ще усложни обстановката.Една от секциите на Лувъра - тази за Ислямско изкуство, беше затворена поне до неделя заради продължаващото покачване на Сена. Тя се намира в сутерена на сградата и при наводнеие обикновено е най-застрашена. ", "date": "2018.01.25", "title": "Водите на Сена започнаха да заливат улици"}
{"url": "http://www.novinite.bg/articles/155939/Hora-zaginaha-v-derejliral-vlak-v-Italiya", "text": "Загинали и ранени хора в излязъл от релсите влак в Италия. Поне двама души са загинали, а десет души са тежко ранени, след като композицията дерайлира край Милано по-рано днес, съобщава „Ройтерс“, като се позова на местни телевизионни канали. Представител на фирмата-оператор на влака е потвърдил пред агенцията за инцидента, предаде БНТ. Засега липсват каквито и да било повече подробности за катастрофата. Не е ясно какво я е предизвикало. Не се знае и в какво състояние са ранените и има ли опасност за живота на тези в тежко състояние.  ", "date": "2018.01.25", "title": "Хора загинаха в дерейлирал влак в Италия"}
{"url": "http://www.novinite.bg/articles/155970/Koparfijld-obvinen-v-seksualno-posegatelstvo-sreshtu-nepalnoletna", "text": "Американката Бритни Люис заяви, че илюзионистът Дейвид Копърфийлд се е държал непристойно с нея през 1988, съобщи The Wrap („Дъ рап”), цитиран от БГНЕС.Люис участвала в конкурс за манекенки в Япония, а член на журито бил и прочутият фокусник. След като се върнала в САЩ, 17-годишната девойка получила от Копърфийлд покана за шоуто му в друг град, а семейството й се съгласило тя да отиде.Люис разказа, че Копърфийлд я запознал с екипа си. Тя била „поласкана”, но дала ясно да се разбере, че не търси „романтични приключения”.След представлението Копърфийлд я поканил в бар, където, според нея, пуснал нещо в напитката й. „Попитах го „Какво правиш?”, а той отговори „Просто споделям”, твърди Люис. Тя отпила няколко глътки и загубила съзнание.Жената си спомня смътно станалото след това. Според нея се е возила в такси и се е свестила в хотелската си стая, където бил и Копърфийлд, облечен в черен халат.„Помня, че бях без дрехи. Той ме целуваше по лицето, после започна да се движи по-надолу и аз отново загубих съзнание”, казва Люис.На сутринта Копърфийлд й казал, че „нищо не се е случило”, защото тя е непълнолетна.Междувременно Копърфийлд публикува в Туитър изявление, в което изрази подкрепа за участничките в движението #MeToo, които са били жертва на сексуално насилие. Той посочва, че в миналото бил „измамно обвинен” в насилие, но невинността му била доказана. ", "date": "2018.01.25", "title": "Копърфийлд обвинен в сексуално посегателство срещу непълнолетна"}
{"url": "http://www.novinite.bg/articles/155969/Bez-testovete-za-seksualna-orientaciya-za-gejove-kandidatstvashti-za-ubejishte-v-ES", "text": "Европейският съд отхвърли тестовете за сексуална ориентация за гейове, които кандидатстват за убежище. Институцията разгледа случай на нигериец, който потърси убежище в Унгария през 2015 година, твърдейки, че е заплашен от преследване в родината си, тъй като е гей.Унгарският съд отказа убежище, след като психологически тест не доказа хомосексуалността на кандидата. Съдебното решение е задължително за всички страни членки. Европейският съд постанови да не се използват психологически тестове като мотив за отказ на убежище за хора, бягащи от държави, където хомосексуалността е незаконна. Спорно е, дали сексуалната ориентация може да се определи с тест, но такива се прилагат при разглеждане на основанията за търсене на убежище.Според данни на Агенцията на ЕС за основните права, стотици гейове, опасяващи се от преследване в Африка, Близкия изток и Чечня, търсят убежище в съюза. Шериатската полиция в Нигерия преследва мъжете с хомосексуална ориентация с помощта на местните общности, показва репортаж на БиБиСи.Роднина на един от съдените за хомосексуализъм разказва за посещението си в затвора. „Забелязах, че един от мъжете не може да ходи добре и ги попитах какво се е случило. Тогава той ми показа раните на крака си, където е бил удрян“, посочва роднината.  Хомосексуализмът е незаконен в голяма част от африканските страни.През 2014 година при подобен случай в Нидерландия Европейският съд постанови, че тестовете за сексуалност нарушават човешките права на търсещите убежище. В новото решение се казва, че макар „определени форми на експертни доклади и оценки биха могли да са полезни“ в подобни случаи, те са в разрез с личната неприкосновеност на хората.Според отсъждане от 2013-та пък убежище би могло да се дава в случаи, когато кандидатите са били в затвора за хомосексуалност в родните си държави.", "date": "2018.01.25", "title": "Без тестовете за сексуална ориентация за гейове, кандидатстващи за убежище в ЕС"}
{"url": "http://www.novinite.bg/articles/155942/Johanes-Han-I-Balkanite-i-ES-pechelyat-ot-reshavaneto-na-spora-za-imeto-na-Makedoniya", "text": "Срещата между премиерите на Република Македония и Гърция Зоран Заев и Алексис Ципрас е добра новина. Това заяви еврокомисарят по разширяването Йоханес Хан за ключовите разговори на двамата балкански премиери, които се състояха в Давос, предаде БГНЕС. \"Срещата между Заев и Ципрас е смела, държавническа и визионерска. Решаването на въпроса за името, който се влачи от много време, е добра новина за двете държави, за Балканите и Европа\", каза Хан. Предвидена е среща на македонския премиер Заев с Хан по време на Световния икономически форум в Давос. Повече от три часа продължиха вчера разговорите между ръководителите на двете правителства. На съвместната пресконференция Заев обяви, че Република Македония няма териториални претенции към Гърция и в знак на добра воля ще преименува летището, което се казва \"Александър Македонски\" и магистралата, която ще носи името \"Приятелство\". Двамата министър-председатели се договориха за интензификация на диалога, който ще бъде продължен от външните министри под тяхно наблюдение. Следващата седмица Гърция и Република Македония ще бъдат посетени от международния посредник Матю Нимиц. На 17 януари станаха известни и предложенията, които той е направил на македонската и гръцката страна за името: Република Горна Македония, Република Северна Македония, Република Македония /Скопие/, Република Нова Македония и Република Вардарска Македония. Решаването на спора за името, който продължава повече от 25 години, ще отвори пътя за евроатлантическата интеграция на Република Македония. Страната, която е изпълнила условията за членство в НАТО, се надява в най-близко бъдеще да се присъедини към пакта и да стане неговия 30 член. Има голяма възможност Скопие да започне преговори за присъединяване към ЕС още по времето на българското председателство на Съвета на ЕС. ", "date": "2018.01.25", "title": "Йоханес Хан: И Балканите, и ЕС, печелят от решаването на спора за името на Македония"}
{"url": "http://www.novinite.bg/articles/155945/Tramp-obeshta-US-pasporti-na-deca-imigranti-no-sled-10-godini", "text": "Американският президент Доналд Тръмп заяви в сряда, че е готов да подкрепи сделка, която ще осигури пътека за осигуряване на гражданство на т.нар \"Мечтатели\"... но след 10-12 години. Последното решение на Белия дом е ключово за около 800-те хил. имигранти, които са били доведени незаконно в страната някога като деца и сега са изправени пред депортиране през март, предаде БГНЕС.\"Ще преминем към нея\", каза Тръмп пред журналисти за разпоредбата за гражданство. \"Това ще се случи, в някакъв момент в бъдеще, след 10 -12 години.\" Въпреки че Тръмп не представи подробности около плана си, коментарите му бяха възприети като надежда, че в крайна сметка може и да се постигне споразумение.БГНЕС припомня, че американските депутати се борят месеци от месеци да договорят компромисен вариант за статута на младежите от програмата за защита от депортиране на незаконни имигранти, влезли в САЩ преди пълнолетие (DACA). Задънената улица по въпроса беше и причината за тридневното спиране на федералното правителство. Програмата бе въведена през 2012 г. от предходния държавен глава на САЩ Барак Обама, позволявайки на около 800 000 нелегални имигранти да пребивават в страната, за да могат да учат или работят, ако са дошли в САЩ преди 16-годишна възраст. През септември тази година обаче, Доналд Тръмп обяви, че преустановява съществуването й, тъй като тя \"жертва стотици хиляди американци, отнемайки им работните места\".", "date": "2018.01.25", "title": "Тръмп обеща US паспорти на деца-имигранти, но след 10 години"}
{"url": "http://www.novinite.bg/articles/155941/Kim-Chen-Un-iska-da-obedinyava-vsichki-korejci", "text": "Неочакван призив на Северна Корея за обединение на всички корейци. В изявлението Пхенян се обявява за пробив в опитите за обединение без помощта на други държави.Всички корейци трябва „да подпомагат контактите, пътуванията и сътрудничеството между Северна и Южна Корея\", се казва в официалното съобщение, предаде Нова телевизия.В него се подчертава, че корейците трябва да се борят енергично за намаляване на военното напрежение и създаване на мирен климат на Корейския полуостров. ", "date": "2018.01.25", "title": "Ким Чен Ун иска да обединява всички корейци"}
{"url": "http://www.novinite.bg/articles/155948/74-deputati-iskat-referendum-za-Istanbulskata-konvenciya", "text": "Парламентарната група на БСП внесе в деловодството на Народното събрание искане за провеждане на референдум с конкретен въпрос трябва ли българският парламент да ратифицира т. нар. Истанбулска конвенция. Това каза депутатът от БСП Жельо Бойчев, предаде БГНЕС. Той допълни, че от изявлението на ГЕРБ станало ясно, че въпросът се отлага, но ще бъде гледан до края на председателството. Така, че този референдум, според него става още по-наложителен.Според БСП референдум и предшестващата го обществена кампания и дискусия, ще даде отговор на многото въпроси, пред които сме изправени, четейки тази конвенция. „В крайна сметка властта в България произтича от народа, принадлежи на народа и трябва да се управлява в името на народа. Считаме, че така даваме възможност той да се произнесе по този важен обществен въпрос с голямо социално и обществено значение за развитие на страната”, каза Бойчев.Подписите, които са внесли, са 74. Предложеният въпрос е: Подкрепяте ли Народното събрание на Република България да ратифицира конвенцията на Съвета на Европа за превенция и борба с насилието над жените и домашното насилие? ", "date": "2018.01.25", "title": "74 депутати искат референдум за Истанбулската конвенция"}
{"url": "http://www.novinite.bg/articles/155964/OON-shte-raboti-za-po-spravedlivo-razpredelenie-na-tejestite-za-priem-na-bejanci", "text": "17 милиона са бежанците в глобален мащаб, като около 84 процента от тях са извън Европа, заяви помощник върховният комисар за закрила на бежанците в ООН Фолкер Тюрк пред журналисти.Той добави, че се работи по създаване на система за по-справедливо и по-предвидимо разпределение на тежестите и отговорностите при прием на бежанци. Изключително важно е държавите, които поемат наплива от мигранти, да бъдат подкрепени, изтъкна Тюрк.Фолер Тюрк е България, за да информира европейските вътрешни министри за работата по приемането на глобален механизъм за споделяне на отговорностите в защитата на бежанци. Светът е изправен пред безпрецедентна ситуация на бежански потоци в резултат война, конфликти и насилие, изтъкна Тюрк и посочи, че най-тежките бежански вълни в момента са напливът на рохинги в Бангладеш, на бежанци от Централната африканска република в Чад, от Камерун в Нигерия.Сирия, Йемен и Ирак продължават да са горещи точки. По-голямата част от хората, които напускат домовете си заради конфликти не идват в Европа, а остават в региона, откъдето произхождат, изтъкна Тюрк.„Около 84 процента от бежанците са в държави със средни или и най-вече ниски доходи извън Европа. Мисля, че е важно това да се има предвид. Това са глобалните измерения. Голямото мнозинство бежанци не идват в Европа. Разбира се, това, което видяхме в Европа през 2015 година беше преломен момент, когато Европа и международната общност трябваше да намерят ново решение за проблемите с бежанската вълна“ , коментира той.Урокът от 2015 година е, че трябва да има механизъм за преразпределение и солидарност  между страните членки на Европейския съюз. „Що се отнася до бежанците, крайната цел е да се създаде система, която гарантира по-справедливото и по-предвидимо разпределяне на тежестите и отговорностите при прием на бежанци. Изключително важно е държавите, които поемат бежанските вълни, да бъдат подкрепени“, допълни Тюрк.Реформата на общата европейска система за убежище, която стартира през 2016 година и миграцията са основни теми на дискусиите на министрите на вътрешните работи на страните-членки, които се срещат днес в София.Квотното разпределение на бежанци се очертава като един от въпросите, по които европейските държави трудно ще постигнат съгласие. Срещу квотите за миграция се обявиха, например, страните от Вишеградската четворка. ", "date": "2018.01.25", "title": "ООН ще работи за по-справедливо разпределение на тежестите за прием на бежанци"}
{"url": "http://www.novinite.bg/articles/155965/TurciyaV-otnosheniyata-sas-SASht-ima-zaguba-na-doverie", "text": "Министърът на външните работи на Турция Мевлют Чавушоглу обсъди с държавния секретар на САЩ Рекс Тилърсон в Париж създаването на 30-километров „тампонен район за сигурност” в Сирия и направи първата оценка по темата за кореспондента на вестник „Хюриет” Ханде Фърат.„В отношенията със САЩ и днешният диалог има определена „загуба на доверие”. Преди да бъде възвърнато доверието, не е правилно да се разговаря по подобни теми. Най-напред трябва отново да се изгради доверие с конкретни стъпки. Ние не знаем какви са техните цели и намерения, но преди всичко следва да се преодолее обстановката на недоверие в отношенията между двете страни.”, обяснява още Мевлют Чавушоглу, цитиран от „Хюриет” и Агенция \"Фокус\".", "date": "2018.01.25", "title": "Турция:В отношенията със САЩ има \"загуба на доверие\""}
{"url": "http://www.novinite.bg/articles/155938/Kabinetat-Borisov-3-ocelya-131-deputata-glasuvaha-sreshtu-vota-na-nedoverie", "text": "Очаквано, кабинетът оцеля при първия за мандата му вот на недоверие. Народното събрание отхвърли искането за сваляне на правителството на Бойко Борисов заради провала в политиката за противодействие на корупцията, предава БГНЕС. Гласуваха 234 народни представители. 103 депутати гласуваха „за”, „против” гласуваха 131 депутати. Нямаше въздържали се. „Вотът е неуспешен”, обяви председателят на НС Цвета Караянчева.Преди гласуването на вота в декларация от името на група Валери Жаблянов от БСП заяви, че ниският рейтинг на парламента се дължи и на отсъствието на премиера от дебатите по вота и от гласуването. Отсъствието на Бойко Борисов унижава парламента, оценката на държавния глава е правилна, добави Жаблянов.Също в декларация Цветан Цветанов от ГЕРБ заяви, че е било задължение на председателя на НС да се противопостави на опитите на президента да урони престижа на българския парламент. Във вчерашните изказвания ние не чухме нищо за неговата полезност през последната една година, каза Цветанов по повод думите на държавния глава и последвалата позиция на Цвета Караянчева. Премиерът Борисов изпълнява ангажиментите си по повод българското председателство на Съвета на ЕС, заяви Цветанов по повод искането премиерът да присъства в пленарна зала. В 10 часа ние ще направим трибунка, на която ще изразим и мнението си на всичко това, което в последните дни се тиражира от БСП, съобщи Цветан Цветанов.След гласуването лидерът на „Воля“ Веселин Марешки заяви, че този вот е започнал като безсмислен и е завършил като циничен. Вчера колега от ПГ на БСП си позволи да обижда единствената партия и ПГ, която по никакъв начин не е замесена в корупция, далавери, като я нарече безнадеждна, подчерта Марешки. По-лошото е, че каза, че единственият начин за да успее този вот на недоверие е, че ще разчитат на ПГ на ОП. В предни парламенти ги наричахте националисти и фашисти, на тези на които вчера и онзи ден си позволиха да говорят за ваши колеги обидно, на тях ли разчитате, попита Марешки. Това ли е нивото, на което разчитате? Нека се обърнем към истинските ценности и морала, към некорумпираността, призова Марешки.", "date": "2018.01.25", "title": "Кабинетът „Борисов 3“ оцеля, 131 депутата гласуваха срещу вота на недоверие"}
{"url": "http://www.novinite.bg/articles/155954/Borisov-i-Erdogan-obsadiha-po-telefona-sreshtata-ES-Turciya", "text": "Министър-председателят Бойко Борисов проведе телефонен разговор с президента на Турция Реджеп Тайип Ердоган. Двамата обсъдиха идеята за организиране на среща в България между лидерите на европейските институции и на Турция. Премиерът Борисов посочи, че такава среща може да способства нормализирането на диалога между ЕС и Турция, което е от взаимен интерес.Президентът Ердоган поздрави министър-председателя с официалния старт на Българското председателство на Съвета и му пожела то да е успешно както за Съюза, така и за страните от региона. ", "date": "2018.01.25", "title": "Борисов и Ердоган обсъдиха по телефона срещата ЕС-Турция"}
{"url": "http://www.novinite.bg/articles/155967/Borisov-za-Istanbulskata-konvenciya-Deto-se-vika-i-armenskiyat-pop-ya-e-priel", "text": "Западните Балкани вече са тема от изключително високо ниво, интересът на страните е много голям, посочи премиерът Бойко Борисов пред журналисти на Световния икономически форум в Давос. Той подчерта, че регионът ни има рядък шанс да формира модел, от който другите държави да се поучат, съобщи пресцентърът на МС.Министър-председателят коментира и вота на недоверие, внесен от БСП, който тази сутрин парламентът отхвърли. Борисов каза, че уважава правото на опозицията да използва вота на недоверие, но разкритикува избора това да се прави точно в двата дни, през които голяма част от българските министри председателстват Съвети в Брюксел, което е част от ангажимента ни като председател на Съвета на ЕС.Премиерът Борисов подчерта, че не само Балканите, но и големите ни други съседи чакат да направим много по време на нашето председателство.По повод дискусиите около ратифицирането на Истанбулската конвенция министър-председателят посочи, че „ако има референдум, той трябва да бъде ясно разписан – \"за\" или \"против\" да пребиваме жените и децата в България, защото всички останали текстове, за които говорят за трети пол, гей бракове и всичко останало, просто не фигурира в тази конвенция. И не случайно днес Армения, след Сърбия, Албания, Турция... всички са я приели. Дето се вика, и арменският поп я е приел“.\"Винаги съм работил в диалог с обществото, с Църквата, с мюфтиите затова помолих колегите да не бързат с вкарването й в зала, да направим още веднъж обсъждане. Убеден съм, че ние като държава с морал и хуманност, не може да не защитим жените и децата\", каза Борисов и допълни, че при съмнения за въвеждане на термини, несъвместими с българското законодателство, конвенцията може да бъде ратифицирана с резерви.\"От БСП са двулични - в Европа говорят едно, в България друго. Жалко е да лъжеш и да плашиш българските граждани, а пред Европа да се правиш на европеец\", смята Борисов, който е убеден, че конвенцията е за закрила на слабите, на децата и жените. \"Не мога да допусна, че България е от малкото държави, в които изобщо се води подобен дебат\", каза премиерът.Той посочи, че ще проведе среща с представители на Българската православна църква, за да обяснят какво точно в текстовете на конвенцията ги притеснява.", "date": "2018.01.25", "title": "Борисов за Истанбулската конвенция: Дето се вика, и арменският поп я е приел"}
{"url": "http://www.novinite.bg/articles/155960/Borisov-razgovarya-sas-sauditski-ministri-v-Davos", "text": "Премиерът Бойко Борисов разговаря с министрите на търговията и инвестициите на Саудитска Арабия и с министъра на енергетиката, промишлеността и минералните ресурси.Те оцениха високо визитата на министър-председателя в края на ноември миналата година и посочиха, че разговорите в Рияд между представителите на правителствата са отлично начало за ползотворно сътрудничество между двете страни.Срещата на премиера Борисов със саудитските министри се състоя в рамките на Годишната среща на Световния икономически форум в Давос. На нея бяха обсъдени предприетите действия след официалното посещение в Кралство Саудитска Арабия за активизиране на двустранното икономическо сътрудничество и засилване на търговския стокообмен и инвестициите.", "date": "2018.01.25", "title": "Борисов разговаря със саудитски министри в Давос"}
{"url": "http://www.novinite.bg/articles/155963/Bridjit-Bardo-izdade-poslednata-si-memoarna-kniga", "text": "Мемоарите на френската кинозвезда и защитничка на животните Брижит Бардо Larmes de combat („Сълзи в битка”) бяха пуснати на пазара от най-голямото френско издателство Plon („Плон”). „Това ще бъде последната ми книга. Не смятам да издавам други”, посочи Бардо. В спомените си актрисата излага виждането си за света и обществото, споделя мисли за това какво означава за нея любовта, популярността, красотата, старостта, смъртта.В книгата Бардо признава, че „никога не се е чувствала красива”, поради което не е била сигурна в себе си.", "date": "2018.01.25", "title": "Бриджит Бардо издаде последната си мемоарна книга"}
{"url": "http://www.novinite.bg/articles/155957/Resheno-Bez-dobiv-na-gaz-v-Dobrudja", "text": "Експертният съвет на Регионалната инспекция по околната среда и водите във Варна окончателно реши да не се добива природен газ в Генерал Тошево, предаде БГНЕС. Решението се взе на закритото заседание на екоинспекцията, на което беше разгледан докладът за оценка на въздействието върху околната среда (ОВОС) на инвестиционното предложение за проучвания и добив на природен газ от находище \"Спасово\", община Генерал Тошево.Решението да не се добива природен газ е взето с 34 гласа \"против\" и само 3 \"за\". Според РИОСВ-Варна има вероятност добивът на газ в района да замърси подземните води и водни находища. Решението може да се обжалва. Междувременно пред сградата на РИОСВ-Варна граждани и организации излязоха на протест. Те категорично се обявиха против добива на газ в Генерал Тошево.", "date": "2018.01.25", "title": "Решено: Без добив на газ в Добруджа"}
{"url": "http://www.novinite.bg/articles/155940/Tramp-iska-ot-Erdogan-da-pribere-vojskite-si-ot-Siriya", "text": "Доналд Тръмп е поискал от Реджеп Тайип Ердоган да ограничи турската военна операция в Сирия срещу кюрдските бойци, съобщи Белият дом. В телефонен разговор президентът на САЩ е предупредил турския си колега да не противопоставя турските и американските военни части в Сирия, предаде Нова телевизия.Вече 5 дни Анкара провежда по въздух и земя операция срещу подкрепяните от Съединените щати кюрдски бойци. Според турски официален представител обаче Белият дом не е цитирал точно разговора между двамата президенти. Според Анкара Доналд Тръмп не е споделил тревогата си за ескалиращото насилие. А разговорът между двамата се е ограничил до размяна на мнения.  ", "date": "2018.01.25", "title": "Тръмп иска от Ердоган да прибере войските си от Сирия"}
{"url": "http://www.novinite.bg/articles/155946/Novi-rajoni-s-luksozno-stroitelstvo-privlichat-kupuvachite-na-imoti", "text": "Компанията за луксозни имоти Unique Estates представи своя анализ на пазара на недвижими имоти в България за изминалата 2017 г. Сред очертаните тенденции и прогнози основните са ръстът в предлагането на ново строителство ще балансира пазара през 2018 г. и цените на луксозните къщи, които отбелязаха 13% ръст през 2017 г.", "date": "2018.01.25", "title": "Нови райони с луксозно строителство привличат купувачите на имоти"}
{"url": "http://www.novinite.bg/articles/155950/Dopalnitelni-vagoni-vav-vlakovete-do-Pernik-zaradi-Surva", "text": "На 27-и и 28-и януари „БДЖ - Пътнически превози” ЕООД ще осигури 4 000 допълнителни места във влаковете, които се движат между София и Перник. Увеличаването на броя на вагоните и мотрисите за влаковете между двата града се прави за удобство на всички, които желаят да посетят Международния фестивал на маскарадните игри „Сурва”, който ще се проведе в гр. Перник през периода 26 - 28 януари 2018 г.С увеличени състави ще се движат следните влакове:-Бързият влак № 5621 от София за Благоевград, който заминава от Централна гара София в 07:40 ч. и пристига в Перник в 08:33 ч.;-Бързият влак № 5622 от Благоевград за София, който тръгва от Благоевград в 16:05 ч. и пристига в Перник в 17:36 ч. Влакът заминава от Перник в 17:38 ч. и пристига в София в 18:36 ч.;-Бързият влак № 6620 от Кюстендил за София, който тръгва от Кюстендил в 07:05 ч. и пристига в Перник в 08:57 ч. Влакът заминава от Перник в 09:04 ч. и пристига в София в 09:53 ч.;-Бързият влак № 6621 от София за Кюстендил, който заминава от София в 08:00 ч. и пристига в Перник в 08:55 ч.;-Крайградският пътнически влак № 50208 от Перник за София, който тръгва от Перник в 10:00 ч. и пристига в София в 10:50 ч.;-Крайградският пътнически влак № 50275 от София за Перник, който заминава от Централна гара София в 11:00 ч. и пристига в Перник в 11:45 ч.;-Крайградският пътнически влак № 50274 от Перник за София, който тръгва от Перник в 13:00 ч. и пристига в София в 13:50 ч.;-Крайградският пътнически влак № 50207 от София за Перник, който заминава от Централна гара София в 15:20 ч. и пристига в Перник в 16:07 ч.;-Крайградският пътнически влак № 50279 от София за Радомир, който тръгва от София в 16:05 ч. и пристига в Перник в 17:15 ч.;-Крайградският пътнически влак № 50278 от Перник за София, който заминава от Перник в 17:00 ч. и пристига в София в 17:57 ч.За осигуряване на допълнителна възможност за пътуване с влак между София и Перник, на 27-и и 28-и януари извънредно ще се движат следните шест влака:-Крайградският пътнически влак № 50275 от София за Перник, който заминава от Централна гара София в 11:00 ч. и пристига в Перник в 11:45 ч.;-Крайградският пътнически влак № 50274 от Перник за София, който тръгва от Перник в 13:00 ч. и пристига в София в 13:50 ч.;-Крайградският пътнически влак № 50279 от София за Радомир, който тръгва от София в 16:05 ч. и пристига в Перник в 17:15 ч.;-Крайградският пътнически влак № 50278 от Перник за София, който заминава от Перник в 17:00 ч. и пристига в София в 17:57 ч.;-Крайградският пътнически влак № 50281 от София за Перник, който тръгва от София в 17:25 ч. и пристига в Перник в 18:12 ч.;-Крайградският пътнически влак № 50280 от Перник за София, който заминава от Перник в 19:10 ч. и пристига в София в 20:00 ч.Цената на билет за пътуване от София до Перник е 2.30 лв. Притежателите на железопътни карти ползват намаление от крайната цена, като за тези клиенти билетът е на стойност 1.35 лв. „БДЖ - Пътнически превози” ЕООД предлага и еднодневни карти за неограничено пътуване между София и Перник в рамките на един ден. Цената на картата е 4 лв.Клиентите на националния железопътен превозвач могат да получат подробна информация за разписанията на влаковете от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2018.01.25", "title": "Допълнителни вагони във влаковете до Перник заради „Сурва“"}
{"url": "http://www.novinite.bg/articles/155951/Stroim-gazovata-traba-do-Sarbiya-ot-lyatoto", "text": "Очаквам през месец юни или юли да започнем реално изграждането на интерконекторната връзка между България и Сърбия. Това заяви сръбският президент Александър Вучич, предаде БГНЕС. „След като построим интерконекторната връзка между България и Сърбия, ще трябва да изградим газопровод до унгарската граница“, каза още той. Според него газовата тръба с България ще позволи на Сърбия да получава газ от „Турски поток“, за което очаква и финансиране от ЕС.Пред „Спутник“ Вучич пояснява, че продължават преговорите с руската страна за хеликоптерите Ми-17. Той се надява те да приключат до края на тази година. „Предстоящата визита на руския външен министър Сергей Лавров е много важна за нашата страна. Той е голям приятел на Сърбия и очаквам да укрепим нашите връзки, ще говорим по всички въпроси и да разширим сътрудничеството във всички области“, заяви сръбският президент.Вучич заяви, че Сърбия е „благодарна на руския президент Владимир Путин, който държи на Западните Балкани, за разлика от неговите предшественици“, каза Вучич. „Подобрихме търговското и военно сътрудничеството, но най-много сътрудничеството в енергийния сектор. Надявам се да продължим по този начин“, добави сръбският президент. ", "date": "2018.01.25", "title": "Строим газовата тръба до Сърбия от лятото"}
{"url": "http://www.novinite.bg/articles/155935/Letishte-Sofiya-s-nad-30-rast-na-patnicite-prez-2017-g", "text": "Изминалата година беше рекордна в историята на столичното летище. Обслужените пътници през периода са почти шест милиона и половина (6 490 096), което е ръст от 30,3% на годишна база.Забележителен е фактът, че рекордно увеличение по отношение на пътниците отбелязва и всеки един месец от изминалата година. През Терминал 1 са преминали 36% от всички пътници, а през Терминал 2 – 64%. Традиционно, най-силни месеци по отношение на брой обслужени пътници са юли, август и септември с над 600 хиляди пътуващи във всеки един от тях.10-те най-предпочитани дестинации през изтеклата година са: Лондон, Милано, Варна, Рим, Амстердам, Брюксел, Мадрид, Тел Авив, Франкфурт, Мюнхен. Ръст от 11,3% се наблюдава и в броя на самолетодвиженията за 2017 г. През изминалата година са излетели и кацнали общо 57 670 самолети.Обработените товарни и пощенски пратки са сходни спрямо тези от предходната година и възлизат на 21 хиляди тона на годишна база. Зимното разписание на летище София 2017/2018 г. предлага избор от над 20 авиокомпании, които изпълняват директни полети до 63 дестинации в Европа и Близкия Изток. ", "date": "2018.01.25", "title": "Летище \"София\" с над 30% ръст на пътниците през 2017 г."}
{"url": "http://www.novinite.bg/articles/155958/EK-nastoyava-Balgariya-da-priloji-razporedbite-za-obmen-na-danni", "text": "Европейската комисия съобщи, че е изготвила мотивирано становище за Австрия, България, Люксембург и Испания за неизпълнение на задължението за прилагане на разпоредбите на ЕС, свързани с европейската заповед за разследване по наказателноправни въпроси в националното си законодателство.Въз основа на взаимното признаване, съгласно директивата, държавите в ЕС трябва да признаят и изпълнят искане за доказателства от друга държава от Общността по същия начин и при същите условия, при които биха го направили за искане от националните си служби.Благодарение на това борбата срещу престъпността и тероризма е много по-бърза и по-ефикасна на европейско равнище, отбелязва ЕК.Държавите трябваше да въведат европейските разпоредби до 22 май миналата година. През юли 2017 г. ЕК изпрати официално уведомително писмо на държави, които закъсняваха. Сега нарушителите разполагат със срок от два месеца да извършат промените, а в противен случай комисията може да отнесе въпроса до Съда на ЕС.", "date": "2018.01.25", "title": "ЕК настоява България да приложи разпоредбите за обмен на данни"}
{"url": "http://www.novinite.bg/articles/155949/Pirogov-otnovo-zapochva-da-raboti-s-Fonda-za-lechenie-na-deca", "text": "Университетската многопрофилна болница за активно лечение и спешна медицина „Н. И. Пирогов” успешно приключи процедура по ЗОП за доставка на медицински изделия за нуждите на болницата при лечение на деца през Център „Фонд за лечение на деца”. Това означава, че занапред в лечебното заведение пациентите до 18-годишна възраст, при които се използват медицински изделия, чиято стойност покрива Център „Фонд за ление на деца”, отново ще получават адекватното, съвременно лечение.В болницата това е в следните детски специалности: детска хирургия, детско изгаряне и възстановителна хирургия, детска травматология, детска неврохирургия, детска урология. От „Пирогов“ припомнят, че едно от задължителните условия при лечение на пациенти през Център „Фонд за лечение на деца” е болницата, в която се осъществява то, да има процедура по ЗОП за доставка на медицински изделия. ", "date": "2018.01.25", "title": "„Пирогов“ отново започва да работи с Фонда за лечение на деца"}
{"url": "http://www.novinite.bg/articles/155933/Promeni-v-otstapkite-pri-plashtane-na-danaci", "text": "НАП започна изпращането на близо 174 хиляди електронни писма до клиентите си, за да ги уведоми за променения ред за ползването на отстъпката при подаване на годишната данъчна декларация за облагане на доходите на физическите лица (по чл. 50 от ЗДДФЛ). Имейли ще получат тези клиенти на приходната агенция, които са декларирали електронен адрес пред НАП и са подали декларации за облагане на доходи през миналата година.Според новите правила, ако хората подадат декларациите си по електронен път до 31 януари 2018 г., ще могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения към момента на подаване на декларацията. Освен това трябва не само да подадат по електронен път данъчната си декларация до 31 януари, но и да платят дължимото до същата дата.Най-бързо и лесно по интернет декларация се подава с персонален идентификационен код. Припомнят от НАП. ", "date": "2018.01.25", "title": "Промени в отстъпките при плащане на данъци"}
