{"url": "https://www.novinite.bg/articles/172416/Podgotvyat-Biznes-narachnik-za-malki-i-sredni-predpriyatiya", "text": "Бизнес наръчник за малки и средни предприятия ще бъде публикуван на интернет страницата на Министерството на икономиката до дни. От него ще могат да се възползват всички предприятия, независимо дали започват своята дейност, искат да разширят своя бизнес или да прекратят работа. Това обяви заместник-министърът на икономиката Лилия Иванова по време на „SMART GROWTH“, първата конференция за малък и среден бизнес, организирана от списание „Икономист“.Икономическият зам.-министър посочи, че основната цел на наръчника е да поясни на бизнеса по-голямата част от режимите и процедурите, които МСП трябва да спазват в своята дейност. Той съдържа кратки описания и насоки за над 120 регулации, разпределени според фазата на жизнения цикъл на предприятията. Те имат за цел да обяснят и насочат МСП при стартирането на бизнес, административното управление, финансовите и счетоводни операции, търговските дейности, защитата на личните данни, участието в процедури по ЗОП, научната и развойна дейност, промяна в структурата на бизнеса или прекратяване на дейността.Зам.-министър Иванова заяви, че основните приоритети на икономическото министерство са насочени към стимулирането на иновациите, насърчаване на достъпа до финансиране за МСП, насърчаване на инвестициите във високотехнологични производства и услуги, осигуряването на достъп до пазари на трети страни и подобряване на административната среда. „Вярвам, че ключът към постигане на икономически растеж и конкурентоспособност е насърчаването на процесите на създаване и навлизане на иновации, в т.ч. нови технологии, продукти и услуги, в предприятията“, допълни Иванова.„Чрез механизмите JEREMIE, хоризонталната инициатива на ЕК – „Инициатива за малки и средни предприятия” и структурираните по Оперативна програма „Иновации и конкурентоспособност“ фондове и финансови инструменти се подпомагат стартиращи предприятия, внедряването на научно изследователска и развойна дейност и се гарантира дългово финансиране на български МСП. Целта е повишаване капацитета и ресурсите за иновации, както и сътрудничеството между бизнеса и научноизследователските организации“, подчерта тя.Заместник-министър Иванова поясни, че в рамките на предстоящият програмен период, Министерство на икономиката подготвя новите стратегически цели, които да залегнат в Националната стратегия за насърчаване на малките и средните предприятия за периода 2021-2027 година. „Предвиждаме по-ясно фокусиране върху достъпа до финансиране на МСП, разработването на полезни и достъпни финансови инструменти, развитие на предприемачеството, достъпът до пазари и насърчаване на екологичната насоченост на МСП. За разработването на бъдещата Стратегия, ще стъпим върху вече утвърдени и доказани инструменти и практики“, посочи Иванова.  ", "date": "2019.03.14", "title": "Подготвят Бизнес наръчник за малки и средни предприятия"}
{"url": "https://www.novinite.bg/articles/172409/Borisov-Nashiyat-dogovor-s-Makedoniya-otpushi-dialoga-Skopie-Atina", "text": "„Европейският съюз е най-доброто място за живеене. Европейският съюз е мястото, което е безалтернативно – и свободата на словото, и демокрацията, и върховенството на закона. Затова ние винаги сме се стремили да има Брекзит със сделка или договор. Да има правила“, заяви министър-председателят Бойко Борисов в изказването си на Седмия глобален бакински форум в рамките на работното му посещение в Азербайджан.Форумът бе открит от президента на Азербайджан Илхам Алиев с официална церемония, посветена на новата външна политика.В обръщението си към участниците във форума българският министър-председател акцентира, че само в последните 10 дни два пъти е говорил с британския премиер Тереза Мей по нейно искане. „С колегите от ЕС положихме огромни усилия – с Жан Клод Юнкер, Таяни, Доналд Туск. Всички се съгласихме отново да дебатираме“, подчерта премиерът Борисов. Той обаче добави, че към днешна дата надали има някой, който да е оптимист по темата и ако се стигне до Брекзит без сделка, това касае милиони хора като последствията ще са много тежки за всички.В изказването си министър-председателят Борисов се спря на резултатите от Българското председателство на Съвета на ЕС. Той подчерта, че докато страната ни е била начело на ЕС, се даде голяма перспектива на Западните Балкани. „И в политическо отношение, и по отношение на НАТО, и в инфраструктурно отношение – за изключително важните европейски коридори номер 4, 8 и 10, по които активно се работи в момента“, обясни премиерът Борисов. Той изтъкна още важността на състоялия се форум 16 плюс 1 в София, както и на провелата се във Варна среща между ЕС и Турция.Българският премиер подчерта ключовата роля на нашата страна за решаването на проблема, трупан с десетилетия, между Гърция и сегашната Северна Македония заради името й. „Положихме огромни усилия, направихме компромиси, но първо - България и Скопие като подписахме Договор за добросъседство. Ратифицираха го парламентите и това даде възможност вече да се водят разговорите между Гърция и Северна Македония“, припомни премиерът Борисов.„Аз съм убеден и всички трябва да работим за среща НАТО-Русия. По- възрастните от нас помнят чудовищната надпревара във въоръжаването, в ядрените оръжия преди години“, каза още в изказването си в Баку министър-председателят. Той бе категоричен, че надпреварата във въоръжението винаги е пряко свързана със социалните системи. „Колкото повече пари отделят бюджетите за въоръжение, толкова по-малко има за социални дейности. И в края на краищата носят смърт“, добави премиерът Борисов. Той акцентира, че неслучайно в момента България няма нито един конфликт със съседи в Европа и в света. „Можем да кажем, че днес с всеки един от нашите съседи имаме прекрасни взаимоотношения и те са именно на това позовани – добросъседство, взаимна изгода, уважение, религиозни, културни и всякакви ценности“, добави премиерът Борисов.Той изтъкна също прекрасните отношения с Азербайджан и с президента Илхам Алиев. Днес двамата ще разговарят за възможността за участие на Азербайджан в европейския газов хъб „Балкан“. „Казва се Балкан – всички го има за свой, така няма да се говори за турски, български, сръбски, черногорски, албански поток. Балкан е символ на Балканите и мисля, че ще се приеме много добре“, завърши премиерът Борисов. ", "date": "2019.03.14", "title": "Борисов: Нашият договор с Македония отпуши диалога Скопие-Атина"}
{"url": "https://www.novinite.bg/articles/172421/Borisov-blagodari-na-BiH-za-namerenieto-da-podpishe-Sporazumenieto-za-namalyavane-na-rouming", "text": "Министър-председателят Бойко Борисов проведе двустранна среща с Шефик Джаферович, член на Председателството на Босна и Херцеговина, в рамките на Седмия глобален бакински форум. В началото на разговора българският премиер запозна Джаферович със задълбочаването на енергийното сътрудничество между България и Азербайджан, което бе обсъдено по време на форума. А след това министър-председателят изрази отново последователната подкрепа на България за европейската и евроатлантическата интеграция на Босна и Херцеговина.„Приветстваме решението на Босна и Херцеговина да подпише Споразумението за намаляване на роуминг таксите между държавите от Западните Балкани, което ще даде основа за започване на преговори между Западните Балкани и ЕС за намаляване на роуминга“, посочи премиерът Борисов.Той подчерта, че това е в съзвучие с приетия на Срещата на върха през май 2018 г. Софийски дневен ред и в подкрепа на свързаността в региона – дигитална, инфраструктурна, енергийна и между хората.„Много се радвам да се видим на форума, но най-вече да ви благодарим - защото вие сте човекът, заради който по време на председателството на Съвета на ЕС вашата държава направи много по темата за интеграцията на Западните Балкани“, обърна се към българския премиер Шефик Джаферович. Той подчерта пред Борисов, че с всеки свой жест и постъпка българският премиер е показвал, че работи за сътрудничество, уважение, мир и стабилност на Балканите, показвайки как различните народи и култури живеят в единство. ", "date": "2019.03.14", "title": "Борисов благодари на БиХ за намерението да подпише Споразумението за намаляване на роуминг"}
{"url": "https://www.novinite.bg/articles/172402/Vtora-partiya-napuska-Narodnoto-sabranie", "text": "Парламентарната група на „ВОЛЯ – Българските родолюбци“ напуска Народното събрание. Изненадващата новина съобщи на брифинг в парламента лидерът на партията Веселин Марешки, предаде БГНЕС. Решението е взето днес, след съвещание на ръководството на партията и парламентарната група.„За да няма фалшиви новини и спекулации, исках лично да го съобщя. Причините към момента не мога да ги съобщя, защото продължават разговорите. Те не са лесни, повярвайте!“, каза Марешки. Той призова решението на партията му да бъде приемано като част от последователната ѝ политика за „свалянето на маските на фалшивите политици“. Подробности се очаква от ВОЛЯ да съобщят през следващите дни.ВОЛЯ става втората парламентарна група, която няма да участва в пленарните заседания, след като от няколко седмици от зала отсъстват депутатите от „БСП за България“. Очаква се парламентът да има сериозни проблеми с кворума, защото депутатите от ГЕРБ и „Обединени патриоти“ формират крехко мнозинство от 122 народни представители, а ДПС традиционно не се регистрира в началото на пленарните заседания.  ", "date": "2019.03.14", "title": "Втора партия напуска Народното събрание"}
{"url": "https://www.novinite.bg/articles/172404/Radev-Krajno-vreme-e-darjavata-i-biznesat-da-si-pogovoryat-za-sastoyanieto-na-ikonomikata", "text": "Държавата и бизнесът е крайно време честно и откровено да си поговорят за състоянието на българската икономика, за нейната конкурентоспособност. Защото, дистанцията между нас и страните от Централна и Източна Европа се увеличава. Това заяви президентът Румен Радев при откриването на бизнес форум, пцитиран от БГНЕС.Държавният глава смята, че икономиката ни е поставена пред сериозни предизвикателства, трябва да се преструктурира и е дошло време за стратегически решения.Никоя икономика не може да бъде успешна, ако законодателната изпълнителната и съдебната власт не създаде подходящи условия за инвеститорите, смята Радев. В тази връзка той обърна внимание и за типа инвеститори, които привличаме.Само инвестиции в индустрията може да гарантират устойчив темп на развитие на икономиката“, убеден е президентът.Бизнесът и държавата трябва да обсъдят 3 важни неща- какво е състоянието на икономиката, какви цели гоним, как да постигнем тези цели и какви инвеститори привличаме, отбеляза президентът.Държавният глава смята също, че стои въпросът има ли дисбаланс в съотношението добри икономически показатели, ръст в икономиката и същевременно може да се усети от гражданите като жизнен стандарт, здравеопазване.", "date": "2019.03.14", "title": "Радев: Крайно време е държавата и бизнесът да си поговорят за състоянието на икономиката"}
{"url": "https://www.novinite.bg/articles/172412/Fandakova-Nyama-da-otpuskame-nikakvi-zaemi-za-remonta-na-Graf-Ignatiev", "text": "Столичната община няма да дава заем на изпълнителя на ремонта на \"Граф Игнатиев\", съобщи пред БНТ кметът на София Йорданка Фандъкова. Изказването й идва след като вчера в публичното пространство беше тиражирана информация, че общината ще отпусне заем на \"Джи Пи Груп\".„Във връзка с доклад, който беше внесен от зам.-кмета по финанси в Столичната община излезе новина, че ще даваме заем на изпълнителя. Това, разбира се, не е вярно. Факт е, че когато изпълняваме големи европейски проекти, се налага във времето на верификация на разходите да се правят такива вътрешни заеми, които да позволят общината да си плати задълженията към изпълнителите. За радост междинните плащания от страна на ОП \"Региони в развитие бяха възстановени\" - така че верифицирани са разходи, платено е актуваното до този момент и не се налага този доклад да продължава, така че зам.-кметът го изтегля“, обясни Фандъкова. ", "date": "2019.03.14", "title": "Фандъкова: Няма да отпускаме никакви заеми за ремонта на „Граф Игнатиев“"}
{"url": "https://www.novinite.bg/articles/172418/Po-malko-migranti-vlezli-v-ES-prez-2018-a-otchita-Evrostat", "text": "580 845 бежанци са влезли за първи път в ЕС през 2018 г. и са потърсили международна защита в страна членка на ЕС, съобщи Евростат, предаде БНР. Това е с 11 на сто по-малко от 2017-та година, когато техният брой е бил малко под 655 хиляди и под половината от рекордния брой през 2015-та година, когато броят им надхвърли 1 милион и 256 хиляди. И миналата година най-много са били мигрантите от Ирак, Сирия и Афганистан.През миналата новите кандидати за убежище са били най-много в Германия - 161 885 души, следвана от Франция и Италия.В България документи за получаване на убежище са подадени от 2 465 души, като близо половината от тях са афганистанци. Втората по големина група са иракчани, следвани от сирийци.  ", "date": "2019.03.14", "title": "По-малко мигранти влезли в ЕС през 2018-а, отчита Евростат"}
{"url": "https://www.novinite.bg/articles/172395/Balgariya-dava-nad-3-mln-evro-za-bejancite-v-Turciya-za-perioda-2019-2023-ta-g", "text": "Готовността на България за предоставяне на допълнителни средства по механизма за подпомагане на бежанците в Турция за периода 2019-2023-та година се очаква да представи в Брюксел министърът на външните работи Екатерина Захариева по време на провеждащата се в белгийската столица конференция на външните министри от Европейския съюз за ситуацията в Сирия.Очакванията са страната ни да отпусне над 3 000 000 евро по механизма за подпомагане на бежанците в Турция за периода 2019-2023-та година, а за 2019 страната ни е предвидила за целта 150 000 евро, научи \"Хоризонт\".В рамките на форума министрите на външните работи на страните от Европейския съюз ще проведат политическа дискусия за многобройните аспекти за кризата в Сирия.Конференцията е продължение на двудневния диалог под надслов \"За бъдещето на Сирия\", в който участваха представители на гражданското общество в Сирия и региона, министри и политици от съседни на Сирия страни донори, регионални организации, агенции на ООН.", "date": "2019.03.14", "title": "България дава над 3 млн. евро за бежанците в Турция за периода 2019-2023-та г."}
{"url": "https://www.novinite.bg/articles/172391/Slavcho-Velkov-ot-BSP-napusna-parlamenta", "text": "\r\nПарламентът прекрати пълномощията на народния представител от ПГ на \"БСП за България\" Славчо Велков.\r\n\"За\" гласуваха 132-ма депутати, \"против\" - шестима, а един се въздържа.\r\nВелков е подал искане за напускане на парламента заради влошено здравословно състояние, стана ясно от думите на председателя на Народното събрание Цвета Караянчева.\r\n \r\n", "date": "2019.03.14", "title": "Славчо Велков от БСП напусна парламента"}
{"url": "https://www.novinite.bg/articles/172408/Shefat-na-ENP-iska-desnite-u-nas-zaedno-na-evroizborite", "text": "Председателят на Европейската народна партия (ЕНП) Жозеф Дол призова председателите на десните партии у нас да се явят заедно на евроизборите през май. „Само ако се обединим, ще можем да избегнем разпределянето на гласовете, което ще е от полза за популистите и антиевропейските сили”, пише той, предаде бТВ.Писмото е адресирано до председателя на ГЕРБ Бойко Борисов и лидерите на ДСБ Атанас Атанасов, на Движение \"България за гражданите\" Димитър Делчев и председателя на СДС Румен Христов.Партиите бяха заедно във властта като коалиция в началото на предходния парламент, но заради скандалите около съдебната реформа ДСБ излезе от властта, докато останалите продължиха да подкрепят правителството като Реформаторски блок.По-малките десни партии от месеци обсъждат варианти за съвместно явяване, в т.ч. заедно с центристката „Да, България”, ни до момента нито СДС, нито ДБГ, нито ДСБ са изразявали желание да се коалират с ГЕРБ, която даже активно критикуват. ГЕРБ също в досегашните избори не са приемали варианти за коалиционно явяване.", "date": "2019.03.14", "title": "Шефът на ЕНП иска десните у нас заедно на евроизборите"}
{"url": "https://www.novinite.bg/articles/172393/Fandakova-Zaplatite-na-sofijskite-vatmani-shte-stignat-do-1800-lv-bruto", "text": "Кметът на София Йорданка Фандъкова съобщи в сутрешния блок на БНТ , че след новото увеличение на заплатите на шофьорите и ватманите от градския транспорт средното им брутно месечно възнаграждание ще надхвърли 1800 лв.Днес общинският съвет ще гласува повишение с 10% на заплатите на шофьорите от 1 април, което е второ от началото на годината. Водачите имат право и на до 100 лв бонуси за добра работа. За извънреден труд ще могат да получават допълнително и до 200 лв месечно. Парите за увеличението ще са за сметка на бюджета на Столична община.Причината за увеличението беше формулирана така от кмета: \"Имаме проблем с недостига на шофьори и ватмани в градския транспорт. Той води до доста сериозни часове извънреден труд, което е недопустимо, защото означава повече рискове и за пътниците.\"Днес общинските съветници ще гласъвут въпросното увеличение на възнагражденията от 1 април.", "date": "2019.03.14", "title": "Фандъкова: Заплатите на софийските ватмани ще стигнат до 1800 лв. бруто"}
{"url": "https://www.novinite.bg/articles/172423/Po-malko-rajdaniya-vapreki-rasta-na-in-vitro-procedurite", "text": "С 2 441 са намалели ражданията в страната през 2018 г. в сравнение с предходната. В същото време броят на ин витро процедурите, финансирани от държавата се е увеличил. Диспропорциите в дейността на болниците в тези две направления обаче се запазват непроменени. Това показват анализите на „Индекс на болниците“, направени на база данните на НЗОК и Център за асистирана репродукция (ЦАР) за дейността на лечебните заведения през съответните периоди.Общо 55 796 са били ражданията през 2018 г. в България. Те са били извършени в 106 болници. През предходната година ражданията са били 58 237 и са били извършени в 108 болници. Запазва се тенденцията не всички лечебни заведения, които имат договор с НЗОК за тази дейност, да осъществяват минималния брой раждания за година. Според медицинския стандарт той трябва да е между 80 и 100 за болница. През миналата година обаче 13 лечебни заведения не са отговорили на това изискване. Най-голяма част от ражданията отново са извършени в три болници в столицата - „Майчин дом“ - 3400, “Първа Св. София“ – 2442, и „Шейново“ – 2205. Въпреки намаляването на ражданията, се увеличава процентът на тези, които са извършени чрез секцио - от 45.00% през 2017 г. на 46.90% през миналата година. Запазва се разликата в приложението на метода - в различните болници той варира от 0 до 94%. Броят на децата родени с форцепс или вакуум е 398 срещу 428 през предходната, като е най-висок в „Майчин дом“, където има и по-тежки случаи. Смъртността на децата при ражданията остава ниска - 0.53%, а процентът на недоносените бебета също е почти непроменен - 13.14%, като най-висок е в „Майчин дом“, „Аджъбадем Сити Клиник Токуда“ и МБАЛ-Хасково. Броят на клиниките, където са обгрижвани най-тежките случаи на недоносеност – бебета с тегло под 1499 гр., е бил 34.Успеваемостта при ин витро процедурите, които се финансират от държавата остава почти непроменена. Броят им обаче се увеличава. Общо 3233 стимулации са били извършени у нас през 2017 г. или с 523 повече спрямо 2016 г. Броят на родените бебета също е по-висок – 1023, срещу 820 през предходната. Средната успеваемост на всички клиники през 2017 г. е била 25.51% срещу 25.05% през предходната година. Запазва се и тенденцията борят на процедурите, както и на родените бебета да варира много в отделните лечебни заведения – от 0 до над 700. На практика основната дейност, която се финансира от ЦАР е концентрирана в пет клиники, а над една трета от нея - в две от тях.", "date": "2019.03.14", "title": "По-малко раждания въпреки ръста на ин витро процедурите"}
{"url": "https://www.novinite.bg/articles/172397/Pernik-ostava-bez-pediatri", "text": "Детските лекари масово напускат, проблемът е особено сериозен в пернишката болница \"Рахила Ангелова\", показа репортаж на Нова тв.Напуска шефката на отделението д-р Сия Евтимова. Тя е подала молба за напускане в началото на месеца, защото се чувства уморена, унизена и обидена.„Уморих се от натовареността на отделението, от борбата със системата, с ръководства, всички ръководни органи на областта да облекчим натовареността на отделението . Тази нощ бях сама дежурна. Няма къде да ги изпратиш, няма кой да ти помогне. Ако имаш пациенти, преглеждаш ги, после се връщаш в амбулатория\", обясни в ефира на \"Здравей. България\" д-р Евтимова. Тя допълни, че в момента в педиатрията на МБАЛ \"Рахила Ангелова\" работят трима титуляри – педиатри и един специализант. Изискванията от НЗОК са за четирима лекари със специалност и минимум 6 други.Според нея проблемът е, че детското здравеопазване не е приоритет. \"Най-големият проблем е липсата на кадри. Персоналният проблем за Перник е неорганизираната или въобще липсата на спешната и неотложна детска помощ. Няма неотложно детско отделение. Всички идват тук. Когато останахме трима, започнахме да молим този и онзи да идват да помагат. На нас не ни тежи отделението. Тежи ни амбулаторията, която не ни е приоритет. Тримата лекари тук сме общите пчелички на здравеопазването в област Перник. Започва да изостава основната ни работа в стационара\", коментира още лекарката.За разрешаването на проблема от ръководството на болницата са решили да предложат безплатна квартира на педиатър, който иска да работи тук.  \"Няма кой да дойде. Няма кадри, няма сестри. Има пет сестри, най-младата е на 50 години\", обясни Евтимова и отбеляза, че в Трета градска болница педиатрията може да бъде затворена. Там медицински сестри са подали колективно молби за напускане.За последните десет години болницата в Перник са напуснали 7 педиатри.", "date": "2019.03.14", "title": "Перник остава без педиатри"}
{"url": "https://www.novinite.bg/articles/172390/Dajdoven-i-oblachen-den", "text": "Атмосферното налягане е по-ниско от средното за месеца и през деня още малко ще се понижи.Днес облачността ще бъде значителна и в следобедните часове на места в западната половина от страната ще превали дъжд. В Източна България ще духа до умерен юг-югоизточен вятър. Максималните температури ще са между 7° и 12°, в София около 7°. В планините ще е предимно облачно. В масивите от Западна и Централна България ще има валежи от сняг, под 1200 метра - от дъжд. Ще духа умерен, по билата до силен вятър от западната четвърт. Максималната температура на 1200 метра ще бъде около 1°, на 2000 метра - около минус 4°.По Черноморието ще бъде предимно облачно, но ще е без валежи. Ще духа умерен юг-югоизточен вятър. Максималните температури ще са 7°-10°. Температурата на морската вода е 7-9°. Вълнението на морето ще бъде 2-3 бала.Атмосферното налягане е по-ниско от средното за месеца и през деня още малко ще се понижи.На 14.03.2019 слънцето ще изгрее в 06:42 часа и ще залезе в 18:30 часа. Продължителност на деня 11:48 часа.На 14.03.2019 луната ще изгрее в 11:09 часа и ще залезе в 01:24 часа. Осветеност на диска в 0h UT %. Фаза на луната: първа четвърт.", "date": "2019.03.14", "title": "Дъждовен и облачен ден"}
{"url": "https://www.novinite.bg/articles/172398/Dneven-horoskop-za-14-mart", "text": "Трябва да използвате огромната енергия, с която сте заредени само и единствено за собствения си бизнес и интереси, независимо колко искания има отвън. Можете да помогнете на всичко, но първо помогнете на себе си.Опитайте нещо ново и смело днес, въпреки че може да се чувствате по-ограничени от обикновено. Можете да работите във ваша полза, ако искате да шокирате някого или по друг начин да покажете независимостта си.Може да се наложи да окажете малко по-силен натиск върху някого, колкото и да не му харесва. Но това е част от плана ви. Вашата позитивна енергия гарантира, че няма да има проблеми и недоразумения по-късно.Представителите на останалите зодии могат да намерят дневния си хороскоп  ", "date": "2019.03.14", "title": "Дневен хороскоп за 14 март"}
{"url": "https://www.novinite.bg/articles/172403/Hvanaha-maj-i-jena-ot-Yambol-za-10-alo-izmami", "text": "Полицаи от Ямбол разкриха 10 телефонни измами. Задържани са мъж на 55 години и жена на 66. Престъпленията са извършени на територията на Ямбол в периода декември 2018 г.  - януари 2019 г. Общата стойност на нанесената щета е около 43 000 лева. В хода на разследванията е изяснено, че и в десетте случая потърпевшите, възрастни хора, са били въвлечени в заблуждение по схемата за оказване съдействие на полицията за задържане на телефонни измамници.В резултат на проведените множество прецизни оперативно-издирвателни действия криминалистите установили и задържали 55-годишен мъж и 66-годишна жена, съпричастни към престъпните деяния. На 7 март, в рамките на досъдебното производство двамата са привлечени в качеството на обвиняеми за извършено престъпление по чл. 209 от НК. Процесуално-следствените действия продължават под надзора на Районна прокуратура - Ямбол. ", "date": "2019.03.14", "title": "Хванаха мъж и жена от Ямбол за 10 ало измами"}
{"url": "https://www.novinite.bg/articles/172396/5-godini-ot-yuvelirnata-akciya-v-Lyaskovec-pri-koyato-zagina-Emil-Sharkov", "text": "Ръководството на МВР ще отиде в Лясковец днес за отбелязване на 5 години от смъртта на баретата Емил Шарков. Той загина при злополучната операция, проведена за обезоръжаване на гражданина Петко Петков и неговата майка.Тогава при разразилата се престрелка на риск беше изложен не само жимотът на полицейските служители, но и на всички жители на квартала и децата от близкото училище. Случаят е за учебник заради некадърно и безотговорно изпълнената акция, но никой не понесе отговорност.  МВР шефът Младен Маринов ще отдаде почит към загиналия при изпълнение на служебния си дълг командос Шарков, съобщи пресцентърът на МВР.  Заупокойната молитва ще бъде отслужена в 12.00 часа в Лясковец на изградената паметна плоча пред училището в града. То е точно до дома, който баретите шурмуваха преди 5 години.  По-късно в сградата на Областната администрация във Велико Търново вътрешният министър ще проведе работна среща с представители на местната власт на всички общини в областта. Кратки изявления са предвидени към 15.00 ч.", "date": "2019.03.14", "title": "5 години от \"ювелирната\" акция в Лясковец, при която загина Емил Шарков"}
{"url": "https://www.novinite.bg/articles/172400/Evrodeputatite-iskat-spirane-na-pregovorite-za-evrochlenstvo-na-Turciya", "text": "Европейският парламент продължава да бъде сериозно обезпокоен от лошите показатели на Турция по отношение спазването на правата на човека, правовата държава, свободата на печата и борбата срещу корупцията, както и всесилната президентска система.В резолюция приета в сряда с 370 гласа „за“, срещу 109 гласа „против“ и 143 гласа „въздържал се“, евродепутатите приветстваха решението на Турция от миналата година за официално отменяне на извънредното положение, въведено след неуспешния опит за преврат през 2016 г. Те обаче изразяват съжаление, че много от правомощията, предоставени на президента и изпълнителната власт след неуспешния опит за преврат, остават в сила и продължават да ограничават свободите и основните права на човека. Евродепутатите изразяват сериозна загриженост относно свиващото се пространство за изява на гражданското общество в страната, като голям брой активисти, журналисти и защитници на човешките права понастоящем са в затвора.Отчитайки ситуацията с правата на човека и новата турска конституция, Европейският парламент препоръчва официално суспендиране на преговорите за присъединяване на Турция към ЕС.Въпреки сериозната ситуация, евродепутатите изразяват волята си за подкрепа на турските граждани и поддържане на политическия и демократичен диалог отворен. Трябва да бъдат предоставени фондове на ЕС - не чрез Анкара, а посредством гражданското общество - на защитници на правата на човека, студенти и журналисти, с цел насърчаване и защита на демократичните ценности и принципи.Евродепутатите вярват, че за да се запази икономическата обвързаност на Турция с ЕС, възможността за модернизиране на митническия съюз между ЕС и Турция от 1995 г., чрез включването например на земеделие и обществени поръчки, трябва да бъде запазена отворена, но само ако има конкретни подобрения в областта на демокрацията, правата на човека, основните свободи и върховенството на закона.Членовете на ЕП насърчават Турция да изпълни всички 72 критерия за либерализиране на визовия режим с ЕС, което ще бъде в полза на турските граждани, особено студенти, представители на академичните среди и бизнеса, както и лица със семейни връзки в страните от ЕС.Ролята на Турция в миграционната кризаВ заключение, във връзка с войната в Сирия резолюцията припомня важната роля на Турция в отговор на миграционната криза и усилията на правителството за предоставяне на временна закрила за бежанците. ЕП счита, че страната и населението й са демонстрирали голямо гостоприемство, предлагайки подслон на над 3,5 млн. сирийски бежанци, като същевременно ги приканва да спазват принципа на забраната за връщане. Държавите членки, от своя страна, трябва да спазят обещанията си за широкомащабно презаселване.Докладчикът Кати Пири (С&Д, Холандия) отбеляза: „Ако ЕС приема сериозно собствените си ценности, не следва да има друго възможно заключение освен това да прекрати официално преговорите за интеграция на Турция към ЕС. Постоянните ни призиви за зачитане на основите права не бяха чути в Анкара. Освен тежките нарушения на правата на човека, заличаването на върховенството на закона и факта, че Турция държи световния рекорд по брой на журналисти в затвора, наскоро изменената конституция консолидира авторитаризма на Ердоган.Разбирам, че суспендирането на присъединителните преговори не е стъпка, която ще помогне на турските демократи. Затова лидерите на ЕС трябва да използват всички средства за упражняване на по-голям натиск върху турското правителство. Ето защо Парламентът призовава за предоставянето на специални фондове за подкрепа на гражданското общество, журналистите и защитниците на правата на човека в Турция.“Асим Адемов (ЕНП, България) заяви: „Няма да подкрепя предложението за прекратяването на преговорите с Турция. За нас е ясно, че пълноправното членство на Турция в ЕС на този етап е нереалистично. Турция има проблеми със зачитането на върховенството на закона, с човешките права, свободата и независимостта на медиите, които са сред основните ценности на ЕС. Но дали прекратяването на преговорния процес ще направи границата между Турция и ЕС по-сигурна? Дали с прекратяването на преговорния процес ние няма да тласнем Турция към ислямизация и радикализация?”.Светослав Малинов (ЕНП, България) коментира: „За съжаление, през последните години наблюдаваме отстъпление на Турция по отношение изпълнението на критериите за членство в Европейския съюз. При все това Съюзът трябва да остане ангажиран с политическия и демократичен диалог със страната в духа на добросъседски партньорски отношения и при спазването на Споразумението за бежанците\".Неджми Али (АЛДЕ, България) отбеляза: „Република Турция и ЕС активно си сътрудничат в сферите на икономиката, сигурността и управлението на бежанските потоци. Окончателният текст на доклада за Турция за 2018 г. не спомага за продължаването на конструктивния диалог между ЕС и нашия стратегически партньор. Същевременно, Групата за действие за реформи поднови своята дейност и предприе мерки, в отговор на притесненията на Европарламента. В този контекст, за нас прекратяването на преговорния процес е неприемливо“.ЕС е най-големият търговски партньор на Турция, като две трети от преките чуждестранни инвестиции (ПЧИ) в Турция произлизат от държави членки на ЕС. Преговорите за членство на Турция в ЕС започнаха през 2005 г.  ", "date": "2019.03.14", "title": "Евродепутатите искат спиране на преговорите за еврочленство на Турция"}
{"url": "https://www.novinite.bg/articles/172406/Proizvoditelyat-Parvite-vi-F-16-mogat-da-pristignat-prez-2023-g", "text": "“Локхийд Мартин” се надяват, че преговорите между правителствата на България и САЩ за доставката на изтребителите F-16 ще приключат това лято, а първите самолети ще пристигнат у нас през 2023 г., предаде БГНЕС.Надяваме се, че ще бъде това лято, но наистина зависи изцяло от разговорите между двете правителства. Това заяви Джeймс Робинсън, който е директор „Международно бизнес развитие на F-16“ в “Локхийд Мартин”. През януари парламентът възложи на Министерски съвет да подготви международен договор и да проведе преговори с правителството на Съединените щати за придобиване на нов тип боен самолет F-16V Block 70. Същият ден от “Локхийд Мартин” казаха, че приветстват решението на българския парламент за започване на преговори за закупуването на изтребители F-16 Блок 70.„Изтребителите F-16 отговарят напълно на отбранителните нужди на България и на НАТО и военновъздушните сили на страната ще придобият най-модерния изтребител 4-то поколение на въоръжение в алианса. Българската икономика и индустрия също ще спечелят от новоустановените дългосрочни отношения с глобалния технологичен лидер “Локхийд Мартин”. Ще продължим да подкрепяме правителството на САЩ и нашите нови български партньори по време на преговорите по договора”, каза тогава Джeймс Робинсън, директор Международно бизнес развитие на F-16 в “Локхийд Мартин”.Днес на въпроса ако се сключи договор кога могат да дойдат първите F-16 в България, Робинсън обясни, че това зависи от преговорите между двете правителства в момента.„В момента очакваме, че първите F-16 ще пристигнат в България през 2023г.“, обясни той. Обучението на опитните пилоти ще продължи около 1 година и за по-младите пилоти около 2 години. „Мислим, че в момента, ако се подпише договорът, обучението ще започне около 2021 година“, посочи той.Днес “Локхийд Мартин” проведе „тест-драйв“ в оригинален симулатор на изтребителя Ф-16 Блок 70 – вариантът, който компанията предлага на Българските военновъздушни сили.„Много се гордея с този F-16 . Много по-различен е от този, с който аз летях преди години”, каза Дан Савил, на когото му казват „Кадилак” и е летял 2600 часа на F-16. Той летял на Блок 40 и също Блок 50. Дан Савил показа система за сигурност, която работи в този самолет – това е автоматична система за предотвратяване на сблъсъци в земята.", "date": "2019.03.14", "title": "Производителят: Първите ви F-16 могат да пристигнат през 2023 г."}
{"url": "https://www.novinite.bg/articles/172415/ES-razshiryava-Vizovata-si-informacionna-sistema", "text": "Подобренията във Визовата информационна система (ВИС), договорени днес от членовете на Европейския парламент, ще гарантират по-добър отговор от страна на ЕС на предизвикатеклствата във връзка със сигурността и миграцията.Визовата информационна система (ВИС) е база данни на ЕС, където властите в държавите членки могат да правят проверки на граждани на държави извън ЕС, които се нуждаят от виза за пътуване до Шенгенското пространство. Реформата ще позволи информационната системата да бъде надградена, за да отговори по-добре на променящите се предизвикателства по отношение на сигурността и миграцията и да подобри управлението на външните граници на ЕС.Евродепутатите предлагат реформата на базата данни да включва:ЦитатДокладчикът Карлуш Куелю (ЕНП, Португалия) каза: „Днес одобрихме ВИС, която запълва информационните пропуски в нашата стратегия за сигурност. Златните визи ще бъдат проверявани както никога досега в Европа. Проверките за сигурност ще бъдат хармонизирани на целия континент, като ще се засили сътрудничеството между консулските органи, граничните служители и полицейските служители. Ще имаме по-добри инструменти за връщане на нелегални мигранти. Ще предотвратим трафика на деца и ще имаме по-добри възможности за идентифициране на престъпници и терористи. Тази ВИС е ни подготвя по-добре за предизвикателствата на бъдещето.\"Следващи стъпкиПарламентът прие позицията си относно реформата на Визовата информационна система с 522 гласа „за“, срещу 122 гласа „против“ и 31 „въздържал се“. Преговарящите от Парламента и Съвета трябва да договорят окончателния текст на законодателството.Допълнителна информацияВизовата информационна система подпомага от 2011 г. визовите, граничните и миграционните власти при проверките на граждани на държави извън ЕС, които се нуждаят от виза, за да пътуват до Шенгенското пространство. Държавите членки обработват около 18 милиона молби за краткосрочни шенгенски визи годишно. През август 2018 г. в системата има регистрирани над 60 милиона заявления за визи и 40 милиона отпечатъци.", "date": "2019.03.14", "title": "ЕС разширява Визовата си информационна система"}
{"url": "https://www.novinite.bg/articles/172399/Borisov-zapochva-vizitata-v-Baku-s-globalen-forum-za-golemite-v-sveta", "text": "Министър-председателят Бойко Борисов участва в церемонията по откриване на Седмия глобален бакински форум в Азербайджан, организиран от неправителствената организация - Международен център „Низами Генджави“. Фокусът на дискусиите е поставен върху ролята на големите сили в промяната на глобалната политика - Китай, САЩ, Русия и ЕС, както и предизвикателствата пред устойчивото развитие.По-късно българският премиер Борисов ще изнесе реч пред участниците във форума с акцент върху опита и усилията на България за мира, стабилността и развитието на Балканите.В рамките на работното си посещение в Баку министър-председателят Бойко Борисов ще проведе и среща с президента на Азербайджан Илхам Алиев. Основната тема на разговорите ще бъде сътрудничеството в енергетиката и възможностите за участие на Азербайджан в европейския газов хъб „Балкан“.Във водената от министър-председателя делегация е министърът на енергетиката Теменужка Петкова.", "date": "2019.03.14", "title": "Борисов започва визитата в Баку с глобален форум за големите в света"}
{"url": "https://www.novinite.bg/articles/172410/GDBOP-razbi-fabrika-za-falshivi-stoki-i-15-te-j-stajta", "text": "Служители на отдел \"Киберпрестъпност\"  в Главната дирекция „Борба с организираната престъпност“ и колегите им от териториалния сектор „БОП“ неутрализираха дейността на фабрика, произвеждаща фалшиви стоки, носещи белезите на защитени търговски марки. Продажбите на огромно количество дрехи, парфюми, очила, маратонки и модни аксесоари са се извършвали основно онлайн, чрез създадени и администрирани специално за целта 15 интернет страници. Сайтовете са били разработени за българоговорящи клиенти и са захранвали цялата страна с евтини и некачествени стоки, претендиращи да са оригинални продукти. Клиентите получавали своите поръчки основно чрез куриерски фирми.В хода на акцията са проведени процесуално-следствени действия в къща в с. Покровник, в която се шиели облеклата, където чрез специализирани преси били брандирани с марки като „Hugo Boss“, „G-Star“, „Dolce & Gabbana“, „Lacoste“, „Nike“, „Adidas“ и други.На друг адрес - офис в Благоевград, антимафиотите открили част от произведената фалшива стока в с. Покровник, както и компютърните системи, чрез които са се администрирали 15-те интернет страници. На същия адрес е задържан и администраторът им.В офис на куриерска фирма в момента на изпращане на поредните поръчки към клиентите си бил задържан и един от основните организатори на престъпната дейност. Той е рецидивист, с предишни криминални и съдебни регистрации за подобни престъпления.По случая е образувано досъдебно производство за извършено престъпление по чл. 172б от НК. Работата по случая продължава под ръководството на Районна прокуратура- Благоевград. ", "date": "2019.03.14", "title": "ГДБОП разби фабрика за фалшиви стоки и 15-те й стайта"}
{"url": "https://www.novinite.bg/articles/172417/Trima-balgari-zaginaha-v-katastrofa-v-Shotlandiya", "text": "Трима български граждани са загинали при тежка катастрофа в Шотландия, съобщиха за БНР от Министерството на външните работи. Самоличността им е установена. Българското посолство в Лондон е в контакт с местните власти по случая и съдейства на близките на починалите. Според информация на Скайнюз загиналите са двама мъже и жена. Пътният инцидент е станал във вторник на път А90 между Амърдийн и Дънди след сблъсък между два автомобила и автобус.Арестуван е 34-годишният шофьор на единия от автомобилите и срещу него е повдигнато обвинение, съобщават от полицията.Очаква се днес той да даде показания по случая пред разследващите органи в Абърдийн.Двама от ранените при инцидента са настанени в Кралската болница в Абърдийн без опасност за живота.", "date": "2019.03.14", "title": "Трима българи загинаха в катастрофа в Шотландия"}
{"url": "https://www.novinite.bg/articles/172411/Resheno-Shoforite-v-gradskiya-transport-na-Sofiya-s-po-visoki-zaplati-ot-1-april", "text": "С пълно мнозинство общинските съветници в София приеха доклада на кмета Йорданка Фандъкова за повишаване с 10% на заплатите на шофьорите в градския транспорт от 1 април, предаде БНР. В същото време, пред сградата на Столичната община, ватмани и шофьори заявиха, че не са доволни от приетото решение. Те настояват основната заплата за водач на превозно средство да бъде 1250 лв. От 1 април съгласно решението на Общинския съвет, основната заплата ще бъде с размер 1150 лева. Увеличението на заплатите няма да бъде за сметка на цената на билета за пътуване в градския транспорт, която остава непроменена, уточни преди заседанието заместник-кметът Дончо Барбалов:„Основата заплата 940 ще стане 1150 лв. Надяваме се да имаме новопостъпили в резултат на вече двукратното увеличение - на два пъти увеличение на заплатите - веднъж с 10% от 1 февруари и реално сега допълнителното увеличение. Ако погледнем това допълнително увеличение, в автотранспорта означава около 17% увеличение на заплатите на водачите. Заплатите са важни, но не са единственият стимул. Много важно е да имаме и по-добри условия за работа“  ", "date": "2019.03.14", "title": "Решено: Шофьорите в градския транспорт на София с по-високи заплати от 1 април"}
{"url": "https://www.novinite.bg/articles/172401/Mejdunarodna-konferenciya-s-nashe-uchastie-reshava-badeshteto-na-bejancite-ot-Siriya", "text": "Вицепремиерът и министър на външните работи Екатерина Захариева заминава за Брюксел, където ще участва в Третата конференция „Подкрепа за бъдещето на Сирия и региона“, съобщиха от МВнР, предаде БГНЕС.На конференцията, организирана от Европейския съюз и ООН, ще бъдат обсъдени най-важните хуманитарни въпроси, засягащи сирийците и общностите, приемащи сирийски бежанци. Специално внимание ще бъде отделено на перспективите пред сирийските жени.Екатерина Захариева ще участва в министерската среща в рамките на конференцията заедно с представители на повече от 85 държави и регионални организации. Съпредседатели на конференцията са върховният представител на ЕС по въпросите на външните работи и политиката на сигурност Федерика Могерини, еврокомисарят по съседската политика и преговорите за разширяване Йоханес Хан, еврокомисарят за хуманитарната помощ и управлението на кризи Христос Стилианидис. От страна на ООН конференцията е под егидата на генералния секретар, който в Брюксел ще бъде представен от заместник-генералния секретар на ООН по хуманитарните въпроси Марк Лоукок, от специалния пратеник на ООН за Сирия Геир Педерсен, от върховния комисар на ООН за бежанците Филипо Гранди. Освен представители на държавите-членки на ЕС във форума участват и премиерът на Ливан Саад Харири, министрите на външните работи на Турция и Йордания Мевлют Чавушоглу и Айман Сафади.Конференцията ще дискутира ключови аспекти от кризата в Сирия: политическото, хуманитарното и регионално развитие. Целта е да се поддържа международния ангажимент за оказване на помощ на сирийския народ и страните, приемащи сирийски бежанци. Заедно с Европейския съюз България подкрепя мерките за политическо решение на конфликта в Сирия в рамките на воденият от ООН Женевски мирен процес и за подобряване на хуманитарната ситуация. Важна част от конференцията е да се даде ясен и силен политически сигнал, че възстановяването на Сирия може да започне само след истински политически процес.Днес животът на 11,7 млн. сирийци зависи от хуманитарна помощ. 80 на сто от сирийците живеят под чертата на бедност. От началото на войната в Сирия ЕС и държавите-членки са оказали хуманитарна и икономическа помощ, помощ за развитие и стабилизация на обща стойност 16,9 млрд. евро. Последната конференция за Сирия под егидата на ЕС и ООН се състоя през април 2018 г. ", "date": "2019.03.14", "title": "Международна конференция с наше участие решава бъдещето на бежанците от Сирия"}
{"url": "https://www.novinite.bg/articles/172420/Blizo-7-mlrd-lv-shte-se-investirat-v-patnata-infrastruktura-na-Severna-Balgariya", "text": "Близо 7 млрд. лв. ще се инвестират в пътната инфраструктура на Северна България през следващите години. Това съобщи председателят на Управителния съвет на Агенция „Пътна инфраструктура“ Георги Терзийски на форума „Приоритетна свързаност на Северна България“ в Русе, организиран от кмета на Община Русе Пламен Стоилов, в координация с Института за пътна безопасност. С цялостното доизграждане на автомагистрала „Хемус“, на проектите Русе - Велико Търново, Видин - Ботевград, обходният път на Габрово и тунелът под Шипка ще имаме пътни комуникации, с които ще се ускори развитието на Северна България и ще се осигури бърза и безопасна пътна връзка между София, Варна, Русе и Видин, заяви председателят на УС на АПИ. Пред участниците във форума Терзийски подчерта, че се работи по подготовката и стартирането на строителството на 134-километровия участък от Боаза до връзката с пътя Русе - Велико Търново, за които правителството в края на м. г. осигури 1,3 млрд. лв.Графикът, който сме разработили предвижда до края на април да стартира изграждането на още два участъка от общо 6, на които е разделено цялото трасе. Това са отсечките - от Боаза до пътен възел „Дерманци“ и от пътен възел „Каленик“ до връзката с път II-35 Плевен - Ловеч. Техническото проектиране на участъци 4, 5 и 6, които са между пътя Плевен - Ловеч и Русе - Велико Търново, ще бъде изпълнено през 2019 г., а изграждането им ще започне през 2020 г. Целта е строителството на „Хемус“ в участъка от Боаза до пресичането с пътя Русе - Велико Търново да приключи до 2023 г. През есента, с близо половин година по-рано от предвиденото по договор, ще завърши изграждането на 10-километровия участък от Ябланица до Боаза, съобщи още Терзийски.Председателят на УС на АПИ съобщи, че плановете на агенцията са успоредно с АМ „Хемус“ да се изпълнява и най-важният проект за област Русе - автомагистралата „Русе – Велико Търново“. С изграждането й ще облекчим трафика от Дунав мост и ще повишим пътната безопасност, тъй като първокласният път Русе - Бяла е една от най-натоварените и опасни отсечки в България с висока концентрация на тежки пътни инциденти. След построяването на магистралата броят на пътните инциденти по направлението ще намалеят, тъй като движението ще бъде разделено в две отделни пътни платна, заяви Терзийски.Председателят на УС на АПИ посочи, че проектът за магистралата „Русе - Велико Търново“, която ще бъде с дължина 133 км, все още е в плен на съдебните процедури. На 30 ноември м. г. ВАС отхвърли внесените жалби по решението за ОВОС, но на 30 януари постъпи касационна жалба, като в законоустановения срок АПИ депозира отговор пред 5-членния състав на ВАС. Очакваме решението на съда и в зависимост от решението имаме готовност тази година да стартираме търгове за 75 км от трасето на магистралата на индикативна стойност 670 млн. лв. без ДДС. Това са участъците Русе – Бяла и обходът на Бяла, съобщи Терзийски. Той заяви, че разработеният график предвижда, ако в следващите месеци стартират обществените поръчки за избор на изпълнители и няма обжалване на процедурите, които да блокират работата, в края на тази или началото на следващата година да има избрани изпълнители и реалното строителство на първите два участъка от Русе - Велико Търново да започне в края на 2020 г. или началото на 2021 г. Така първите 75 км от автомагистралата „Русе - Велико Търново“ ще са готови през 2023-2024 г., съобщи Терзийски.Пред участниците във форума „Приоритетна свързаност на Северна България“ председателят на УС на АПИ представи и останалите приоритетни пътни проекти Видин - Ботевград, обходния път на Габрово и тунела под Шипка. Терзийски пожела на организаторите срещата да стане традиционна и през следващите години в Русе да се представя напредъкът при изпълнението не само на пътните проекти, но и привлечените нови инвестиции в региона. ", "date": "2019.03.14", "title": "Близо 7 млрд. лв. ще се инвестират в пътната инфраструктура на Северна България"}
{"url": "https://www.novinite.bg/articles/172407/Otkriha-ptichi-grip-v-loveshko-selo", "text": "Българската агенция по безопасност на храните (БАБХ) констатира ново огнище на заболяването Инфлуенца по птиците (H5) в регистриран животновъден обект в село Лисец, община Ловеч, област Ловеч. Пробите са потвърдени на 13 март (сряда) от Националната референтна лаборатория към Националния диагностичен научноизследователски ветеринарномедицински институт (НДНИВМИ).Засегнатите птици в обекта са патици мюлари. С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Със Заповед на изпълнителния директор на БАБХ са определени мерките за ликвидиране на огнището с високопатогенна инфлуенца по птиците и срещу разпространението на инфекция сред птиците в района.Предприето е хуманно умъртвяване и унищожаване на всички птици, отглеждани в обекта, което ще бъде последвано от почистване и дезинфекция. Определени са 3-километрова предпазна зона и 10- километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас.Извършва се епизоотично проучване за причините, довели до заболяването. Предстои свикване на комисия, която със съдействието на кметовете на населените места ще провежда обхождане на обектите за целите на извършване на клинични прегледи, взимане на проби при съмнение за заболяване  и получаване на сигнали от собственици за заболеваемост сред птиците.БАБХ напомня, че фуражите следва да се съхраняват в закрити помещения, както и суровините за фуражи. По този начин се избягва възможността диви пернати да заразят. ", "date": "2019.03.14", "title": "Откриха птичи грип в ловешко село"}
{"url": "https://www.novinite.bg/articles/172414/Sofiya-i-Balgariya-se-vklyuchvat-v-luksoznite-turisticheski-destinacii-s-InterContinental-Sofia", "text": "InterContinental Sofia отваря нова страница за луксозния туризъм в България. Най-новият InterContinental в Европа се присъединява към Fine Hotels & Resorts само година след откриването си. С фокус върху подбрани луксозни туристически компании, обслужващи клиенти от цял свят, водещият хотел в България таргетира гости с богат опит, любопитни да открият нови дестинации и опознаят различни култури. Иконата на съвременния лукс в столицата въплъщава уникалния чар на дестинацията, допълнен от елегантен дизайн, съвременни удобства, вдъхновяващо изкуство и безкомпромисно обслужване.InterContinental Sofia наскоро откри своя Президентски апартамент - единствено по рода си произведение на изкуството за българския пазар. Президентският апартамент заема площ от 268 кв. м. на седмия етаж на хотела и предоставя спиращи дъха гледки както към храм-паметника Св. Александър Невски, така и към Витоша. Може да бъде резервиран отделно или заедно с прилежащите два апартамента, правейки го идеално място за престой на най-високо ниво. Впечатляващият Президентски апартамент е създаден с много страст, за да осигури незабравимо изживяване дори и за най-капризните гости - елегантен офис, винотека, уиски-бар с най-добрата селекция от напитки и просторна баня с гледка към Витоша, са само част от многобройните му предимства.Всекидневната и трапезарията с изтънчен интериор са перфектното място за ексклузивно събитие или незабравима вечеря в тесен кръг.InterContinental Sofia е част от веригата InterContinental Hotels Group (IHG®) - водеща компания в хотелиерската индустрия с повече от 400 000 служители, работещи в над 100 различни страни. В момента (IHG®) разполага с 5603 действащи хотела по цял свят и с повече от 1859 в процес на изграждане.Заповядайте на неповторимо изживяване на върха! Станете част от живота на InterContinental!  ", "date": "2019.03.14", "title": "София и България се включват в луксозните туристически дестинации с InterContinental Sofia"}
{"url": "https://www.novinite.bg/articles/172405/Uchenici-se-sreshtat-s-parviya-ni-kosmonavt-po-povod-40-godini-ot-poleta-mu", "text": "Утре от 11:00 ч. на летище „София“ ще се проведе специалното издание на „Училище за авиация“ с участието на първия български космонавт Георги Иванов. Събитието е по повод 40-годишнината от полета му в Космоса, който става основополагащ за бъдещите космически изследвания и се явява решаващ за развитието на космическата техника.Поканени са ученици от родния град на космонавта Ловеч, с което инициативата излиза извън пределите на столицата.Срещата с първия ни космонавт ще се проведе на Терминал 1 в Клуба на авиацията.  ", "date": "2019.03.14", "title": "Ученици се срещат с първия ни космонавт по повод 40 години от полета му"}
{"url": "https://www.novinite.bg/articles/172392/Britanskiyat-parlament-othvarli-i-Brekzit-bez-sdelka", "text": "Британският парламент отхвърли излизането на Великобритания от ЕС без споразумение. Това стана само ден, след като депутатите отхвърлиха споразумението, постигнато от правителството на Тереза Мей с ЕС.312 депутати подкрепиха предложението да не се стига да напускане на общността без сделка, 308 гласуваха \"против\". Решението не е задължително за правителството, но със сигурност означава, че утре в Уестминстър ще има и трети вот и той ще е за отлагане на Брекзит, който трябва да се случи на 29 март.Правителството не Тереза Мей бе внесло предложение да се отхвърли напускане на 29 март без сделка, но депутатите не го подкрепиха и решиха, че при никакви обстоятелства не може да има Брекзит без сделка, предаде Би Би Си.  Отхвърлено бе и предложение напускането на Великобритания да се отложи до 22 май.", "date": "2019.03.14", "title": "Британският парламент отхвърли и Брекзит без сделка"}
{"url": "https://www.novinite.bg/articles/172424/Rodnite-IT-ta-ne-iskat-da-rabotyat-v-chujbina", "text": "Едва 10% от българските IT специалисти вярват, че могат да получат по-добри възможности за развитие в чужбина. Това показва анкета на международната компания за IT услуги Endava проведена сред 150 реализирани софтуерни инженери от различни организации у нас. Според най-много участници в допитването – 90%, ключът към по-успешната кариера е допълнителното обучение. Близо 40% споделят, че биха търсили по-добри перспективи и със смяна на работното място.“Като компания ние насърчаваме връщането на квалифицирани български специалисти от чужбина. Към този момент имаме служители, които се прибират в България, след като са работили или учили в страни като Германия, САЩ и Австралия.”, обяснява Мариела Христова, Управител на офиса на Endava в София. Участниците в анкетата отчитат и неравномерното представителство на двата на двата пола в сектора. Като основни причини за това те посочват по-силния интерес на мъжете към материята и това, че са привлечени от професията още в ранна възраст. Друго обяснение е, че жените намират по-лесно реализация в други области. Едва 10% смятат, че липсват подходящи програми за насърчаване на развитието на дамите в IT сферата.“И при нас е практика да има повече кандидати мъже, като средно те са 70% от цялостния състав на компанията. В същото време обаче 60% от средния мениджърски състав в компанията са жени. Като цяло, в сектора се наблюдава увеличен интерес към професиите програмист и софтуерен тестващ от представителите на нежния пол. Уверени сме, че скоро ще наблщдаваме изравняване в процентите както в България, така и в останалата част от европейските ни локации.”, категорични са от компанията.Според проучването най-интересни за IT специалистите са професионалните обучения и програми за повишаване на квалификацията, като от тях се интересуват 85% от анкетираните. На второ място се нареждат трейнингите за развитие на лидерските умения, а на трето – езиковите обучения. Служителите с ръководни функции могат да се възползват от програми за развитие на лидерските умения.При избора на работа IT експертите държат много на приятния офис с добра, комуникативна локация. Това е ключов фактор за близо две трети от участниците в допитването. Половината от анкетираните признават, че търсят и допълнителни стимули като ваучери за храна, допълнително здравно осигуряване, програми за отстъпки и спорт. За все повече хора от бранша е важно и гъвкавото работно време, възможността за работа от вкъщи и допълнителните почивни дни.  ", "date": "2019.03.14", "title": "Родните IT-та не искат да работят в чужбина"}
{"url": "https://www.novinite.bg/articles/172413/V-Bryuksel-veche-se-chuvat-repliki-za-otlagane-na-Brekzit", "text": "Председателят на Евросъвета Доналд Туск заяви днес, че европейските столици може да одобрят продължително отлагане на Брекзит, предаде БНР, позовавайки се на АФП.По време на консултации преди срещата на върха на ЕС следващата седмица Туск заяви, че ще призове 27-те лидери да бъдат отворени за продължително удължаване, ако Великобритания намира за нужно да премисли стратегията си за Брекзит и да създаде консенсус около нея.Като шеф на Евросъвета Туск ще бъде домакин на среща в Брюксел, която може да се наложи да реши, дали да отложи развода с Великобритания за след 29 март.Днес британските депутати ще гласуват, дали да бъде поискано от ЕС подобно отлагане. Правителството на Тереза Мей обяви, че ще поиска отсрочка до 30 юни.  ", "date": "2019.03.14", "title": "В Брюксел вече се чуват реплики за отлагане на Брекзит"}
{"url": "https://www.novinite.bg/articles/172422/Nad-93-hil-avtomobila-provereni-po-patishtata-za-elektronni-vinetki", "text": "През април завършва реконструкцията на платното на пътя Русе - Силистра, при входа на Русе. Председателят на УС на АПИ Георги Терзийски провери днес работата на обекта. С изграждането на второ платно, в участък от около 300 м, се подобрява пропускателната способност на пътя към Дунав мост. Отсечката започва от кръговото кръстовище с бул. „България“ и продължава към изхода на града в посока Силистра. Със завършването на проекта съществуващият двулентов път в чертите на гр. Русе се разширява до четирилентов и е продължение на пътя между Русе и Мартен. Проектът се изпълнява със средства от бюджета на АПИ и инвестицията е за над 1 млн. лв.Председателят на АПИ инспектира и работата на служителите на Националното тол управление на Дунав мост. На граничния пункт има 4 терминала за самотаксуване и гише за купуване на е-винетка в брой. Тол контролът на превозните средства, пътуващи по републиканските пътища на територията на областите Русе, Разград, Силистра и Търговище, се осъществява от 45 инспектори и 11 правоприлагащи автомобила.До 12 март на територията на цялата страна екипите на тол контрола са проверили над 93 хил. автомобила. На нарушителите са наложени над 2700 компенсаторни такси, съставени са и над 360 акта за установяване на административно нарушение.Продадени са близо 2,2 млн. винетки на стойност около 143 млн. лв. Е-винетки в момента се продават от над 8200 точки и всеки може да купи както предпочита и му е най-удобно. On-line чрез интернет страниците bgtoll.bg, vinetki.bg и А1.bg, мобилното приложение, чрез терминалите за самотаксуване или в брой на гише от областните пътни управления, бензиностанции, офисите на Български пощи и др.", "date": "2019.03.14", "title": "Над 93 хил. автомобила проверени по пътищата за електронни винетки"}
{"url": "https://www.novinite.bg/articles/172419/Borisov-i-prezidentat-na-Azerbajdjan-Ilham-Aliev-obsadiha-energijnoto-satrudnichestvo", "text": "Министър-председателят Бойко Борисов и президентът на Азербайджан Илхам Алиев обсъдиха възможностите за задълбочаване на енергийното сътрудничество между двете страни. Разговорът се състоя в рамките на Седмия глобален бакински форум.По време на срещата премиерът Борисов подчерта, че очаква тази година азерската петролната компания СОКАР да започне инвестиции в газоразпределителната система на България в населените места - с две цели – чистота на въздуха и конкурентоспособност. „През 2019 и 2020 г. можем да завършим това, което години наред договаряхме“, заяви българският министър-председател и добави, че България разглежда Азербайджан като важен източник за диверсификация на доставките на природен газ, с цел повишаване на енергийната сигурност на страната ни и в региона на Югоизточна и Централна Европа.Премиерът Борисов отчете стратегическото енергийно партньорство между двете страни и посочи Азербайджан като един от основните източници на газ за регионалния газов разпределителен център „Балкан“. „Миналата година стартира предпроектно проучване на проекта за изграждане на газоразпределителен център „Балкан“, съфинансирано от Европейския съюз. Очакваме през тази година в София да бъдат представени окончателните резултатите от това проучване, които са изключително позитивни“, добави още българският премиер Борисов пред президента Алиев. В рамките на срещата беше обсъдена възможността за осигуряване на допълнителни количества природен газ от Азербайджан за газовия хъб „Балкан“.В разговора министър-председателят Бойко Борисов запозна Илхам Алиев с дейността на проектната компания ICGB, а именно - приключването на тръжните процедури за доставката на тръбите и за строителството на газовата връзка България – Гърция IGB. „Планираме строителството на IGB да започне до средата на тази година и да приключи през 2020г. в синергия с пуска на газопровода TAP, с цел осигуряване от 2020г. на контрактувания 1 млрд. куб м./год. по дългосрочния договор с Консорциума Шах Дениз“, уточни българският премиер пред държавния глава на Азербайджан. Бойко Борисов заяви, че страната ни очаква до средата на годината да се изяснят всички технически въпроси между газопровода TAP и IGB, за което ще България ще разчита и на подкрепата на азербайджанската страна. „На практика след 2020г. азербайджанският природен газ от Шах Дениз 2 ще задоволява около 25%-30% от потреблението на природен газ в България, което е сериозен дял и ще повиши значително енергийната сигурност на страната ни“, категоричен беше министър-председателят Борисов.По време на срещата президентът на Азербайджан Илхам Алиев благодари на премиера Борисов за участието му в Седмия глобален бакински форум. Той подчерта, че миналогодишната визита на българския министър-председател в Баку е дала добър импулс на двустранните отношения. „Имаме добър потенциал в политическото сътрудничество, често се срещаме, винаги се подкрепяме едни други“, каза Алиев в началото на срещата.Президентът Алиев посочи още, че скоро се е провело заседание на Консултативния съвет за Южния газов, който е важен орган за развитието на диверсификацията. На заседанието от българска страна е участвала и министърът на енергетиката Теменужка Петкова. „Приближаваме се до заключителния стадий на този проект“, заяви още Алиев.Държавният глава на Азербайджан подчерта и, че България винаги е подкрепяла връзките на Азербайджан с Европейския съюз и благодари за личния принос на министър-председателя Борисов за добрите отношения между страните ни.", "date": "2019.03.14", "title": "Борисов и президентът на Азербайджан Илхам Алиев обсъдиха енергийното сътрудничество"}
{"url": "https://www.novinite.bg/articles/172394/Ot-1-april-chast-ot-benzinostanciite-moje-da-ne-rabotyat-obyavi-ekspert", "text": "Възможен е недостиг на гориво след 1 април, когато част от бензиностанциите няма да отворят. Това заяви по БНТ експертът от Българската петролна и газова асоциация Светослав Бенчев. Причината е промяната за касовите апарати. \"Има сериозен риск обектите ни да не отворят на 1 април. Или поне част от тях. И това е защото сроковете, които са ни дадени за изпълнение са изключително кратки\", заяви Бенчев.От асоциацията не приемат и новите изисквания за касовите бележки, които според тях създават предпоставки за координирани практики между търговците и противоречат на правилата за конкуренцията.Бенчев посочи, че ако се търси показване на печалбата на производителите, тя може да се види в годишните отчети на търговците, които са публични. Според него тя е между 1 и 1,5 на сто.\"Когато има нормативни промени, които ни карат да инвестираме, със сигурност това ще се отрази на цената на горивата. Освен това и курсът на суровия петрол тръгна нагоре. Така че, има известни фактори в тази посока. Дали те ще се реализират, ще видим в следващите няколко дни\", отговори Бенчев на въпрос ще поскъпнат ли горивата.", "date": "2019.03.14", "title": "От 1 април част от бензиностанциите може да не работят, обяви експерт"}
