{"url": "https://www.novinite.bg/articles/164395/MS-iska-osvobojdavaneto-na-Mladen-Marinov-kato-glaven-sekretar-na-MVR", "text": " Министерският съвет прие решение, с което предлага на президента на Република България да издаде указ за прекратяване на правомощията на главния секретар на Министерството на вътрешните работи главен комисар Младен Маринов, и за освобождаването му от длъжност.Предложението е във връзка с издигнатата кандидатура на Младенов за нов вътрешен министър. Той вероятно ще заеме мястото на подалия оставка Валентин Радев, но преди това депутатите трябва да гласуват освобождаването на напусналия доброволно поста след трагичния инцидент с автобус край Своге. ", "date": "2018.09.12", "title": "МС иска освобождаването на Младен Маринов като главен секретар на МВР"}
{"url": "https://www.novinite.bg/articles/164367/Fandakova-uchastva-vpodpisvaneto-na-Manifest-Zaedno-sreshtu-ezika-na-omrazata", "text": "\"София от хилядолетия е символ на толерантността и затова е съвсем естествено подписването на днешния Манифест в Музея за история на София. Той е израз на обединение срещу речта на омразата и нетолерантността. Езикът е силно оръжие. С него подкрепяме и защитаваме. С почитта към исторически събития, които са пример за обединение и битка в името на доброто, запазваме традициите на толерантността. Защото доброто се познава на дело, не само на думи.\"Това каза в приветствието си кметът на София Йорданка Фандъкова, която участва в подписването на Манифеста заедно със зам.-министъра на външните работи Георг Георгиев и председателя на организацията на евреите \"Шалом\" д-р Александър Оскар.В инициативата се включиха дипломатически мисии в България, представителите на Националния съвет за религиозните общности в България.В думите си кметът Фандъкова каза също: \"През 311 г. в тогавашна Сердика император Галерий издава Едиктът на толерантността. Сердикийският едикт слага край на гоненията срещу християните и дава правото на свободно изповядване на всички религии.В своята вековна история София е град, в който съжителстват представители на различни вероизповедания. В историческия център на София днес съжителстват на метри един от друг храмовете на големи религии: православeн храм, протестантска църква, джамия, синагога и котолически храм.Почти завърши изграждането и на арменската апостолическа църква, която подкрепяме през последните години. Мирното съжителство и взаимно зачитане са знак за духа на София, който трябва да пазим.\"\"Вярвам, че всеки, който се занимава с обществена работа, има отговорност към запазването на нравствените устои на нацията\" – каза също Фандъкова.\"Столичната община чрез свои програми подкрепя редица инициативи. През последните години заедно с неправителствени организации и дипломатически представителства реализираме инициативата \"Да изчистим омразата\", в която се включиха младежи от различни етнически общности, за почистването на знаци и надписи на омразата на публични места в града. Други инициативи, които провеждаме, са \"Спорт за толерантност\", маратонът \"Толерън\", подкрепяме проекти за превенция срещу агресията и насилието.\" ", "date": "2018.09.12", "title": "Фандъкова участва в подписването на Манифест \"Заедно срещу езика на омразата\""}
{"url": "https://www.novinite.bg/articles/164394/Po-malko-osigurovki-shte-plashtat-patuvashtite-uchiteli", "text": "Педагогическите специалисти, които работят извън населеното място по местоживеене, няма да дължат осигурителни вноски за възстановените им разходи за транспорт или наем. Това предвиждат промени в Наредбата за елементите на възнаграждението и за доходите, които бяха одобрени от правителството.Облекчението е предвидено в Закона за предучилищно и училищно образование, но до момента в наредбата липсваше текст, който регламентира, че възстановените разходи за транспорт и наем се освобождават от начисляване и внасяне на осигурителни вноски. Това създаваше предпоставки за различно тълкуване.Основната цел на нормативната промяна е да се създадат условия за повишаване на привлекателността на учителската професия и на социалния статус на учителите, включително и чрез гарантиране на социални стимули за подкрепа на педагогическите специалисти. ", "date": "2018.09.12", "title": "По-малко осигуровки ще плащат пътуващите учители"}
{"url": "https://www.novinite.bg/articles/164366/Bezplatno-parkirane-v-Sofiya-na-22-23-i-24-septemvri", "text": "„Синя\" и „Зелена\" зони няма да работят в празничните дни в края на следващата и началото на по-следващата седмица. Зоните за платено почасово паркиране няма да работят за честването на 110-та годишнина от обявяването на Независимостта на България. „Синя\" и „зелена\" зони се затварят за 22, 23 и 24 септември (събота, неделя и понеделник). ", "date": "2018.09.12", "title": "Безплатно паркиране в София на 22, 23 и 24 септември"}
{"url": "https://www.novinite.bg/articles/164368/Bezplatno-obuchenie-za-kandidatstvane-po-Stolichna-programa-Kultura-2019-g", "text": "На 19, 20 и 21 септември 2018 г. ще се проведе безплатно обучение на желаещите да кандидатстват по Столична програма „Култура” за 2019 г.Обучението включва три модула:1. Формуляри и документи за кандидатстване по Столична програма „Култура”;2. Правила, съдържателен обхват и направления на Столична програма „Култура”;3. Електронно подаване на документи.Записване на e-mail: , като се посочат предпочитаната дата, име и телефон за обратна връзка – от 03.09.2018 г.Обучението ще се проведе по следния график:• 19 септември, сряда, от 10.00 ч. до 13.00 ч. в Американския център на Столична библиотека, пл. „Славейков” № 4А• 20 септември, четвъртък, от 14.00 ч. до 17.00 ч. в Американския център на Столична библиотека, пл. „Славейков” № 4А• 21 септември, петък, от 10.00 ч. до 13.00 ч. в Американския център на Столична библиотека, пл. „Славейков” № 4А.", "date": "2018.09.12", "title": "Безплатно обучение за кандидатстване по Столична програма „Култура” – 2019 г."}
{"url": "https://www.novinite.bg/articles/164372/Pojarnikari-i-BChK-demonstrirat-kak-se-spasyavat-hora-pri-bedstviya-i-avarii", "text": "На 13 септември 2018 г. /четвъртък/ от 10:30 ч. на полигона на ГДПБЗН – Монтана, екипи за действия при бедствия и кризи на Българския Червен кръст и на Единната спасителна система на България ще демонстрират реакция при едновременно възникнали инциденти на различни локации и спасяване на множество пострадали.Национално учение  за над 150 души от доброволните екипи на БЧК за действие при бедствия и кризи се провежда  от 10 до 14 септември 2018 г. в Монтана. Обучението и тренировъчните занятия са част от европейския проект MERCI за подобряване на реакцията при инциденти на множество локации, финансиран от Европейската комисия и изпълняван в партньорство с Френски, Испански, Италиански, Португалски Червен кръст и МФЧК/ЧП.Доброволните екипи за реакция при бедствия, аварии и кризи (ДЕРБАК) на БЧК преминават ежегодно тренировъчни учения с цел повишаване на капацитета и готовността за незабавна и адекватна реакция по оказване на помощ на пострадали в бедствена/кризисна ситуация. Усъвършенства се взаимодействието както между различните екипи на БЧК, така и с другите отговорни институции.Всяка година Националното учебно-тренировъчно учение се провежда на територията на различна областна организация на БЧК, с любезното домакинство на местната власт и партньори.", "date": "2018.09.12", "title": "Пожарникари и БЧК демонстрират как се спасяват хора при бедствия и аварии"}
{"url": "https://www.novinite.bg/articles/164370/Pakstachka-v-Ryanair-tozi-patnyama-zasegnati-poleti-ot-i-do-Sofiya", "text": "Няма информация за отменени полети от и до Летище София на авиокомпания \"Райънеър\" заради обявената от германските пилоти стачка. Това показва полетната информация на сайта на столичната аерогара, предаде Нова ТВ.Недоволството на пилотите и кабинния екипаж на превозвача ще продължи 24 часа. Това е поредната стачка на персонала на \"Райънеър\". И този път те настояват за по-добри заплащане и условия на труд.„Изненадани сме и разочаровани, че отново заставаме пред германските медии заради тази ненужна и безпричинна стачка. За съжаление, отменихме 150 от 400 планирани полета от и до Германия. На всички засегнати пътници бяха изпратени имейли и SMS-и, за да ги уведомим, че могат безплатно да сменят полета си за друг ден”, каза на пресконференция маркетинг директорът в авиокомпанията Кени Джейкъбс. ", "date": "2018.09.12", "title": "Пак стачка в Ryanair, този път няма засегнати полети от и до София"}
{"url": "https://www.novinite.bg/articles/164387/Borisov-nachelo-na-delegaciyata-ni-za-Obshtoto-sabranie-na-OON", "text": "Министър-председателят Бойко Борисов ще ръководи българската делегация в 73-ата сесия на Общото събрание на Организацията на обединените нации (ООН).Тази година основна тема на Общия дебат ще бъде „ООН за всички хора: глобално лидерство и споделени отговорности за мирни, равнопоставени и устойчиви общества“.Участието на българската делегация през целия период на сесията ще даде възможност да бъдат представени позициите и вижданията на страната ни по широк спектър от въпроси.", "date": "2018.09.12", "title": "Борисов начело на делегацията ни за Общото събрание на ООН"}
{"url": "https://www.novinite.bg/articles/164392/Specialen-danachen-statut-zainterkonektora-s-Garciya", "text": "Подписването на Междуправителствено споразумение между Република България и Република Гърция за данъчното третиране на газовата връзка Гърция-България е важен елемент от реализацията на проекта. За целите на ефективното провеждане на преговорите между страните, Министерският съвет одобри на днешното си заседание основните условия на бъдещото споразумение като позиция на българската страна, съобразно която да се подготви, координира и финализира бъдещото Междуправителствено споразумение. То ще гарантира стабилен данъчно-правен статут на проекта и предвидимост в данъчното облагане.Проектът за изграждане на газовата връзка Гърция-България е ключов както за страната ни, така и за региона на Югоизточна Европа. Интерконекторът е включен сред седемте приоритетни проекта на Европейската комисия, част е и от инициативата за междусистемна газова свързаност в Централна и Югоизточна Европа. Междусистемната газова връзка е определена за обект с национално значение и национален обект съгласно решения на Министерския съвет на Република България, както и съгласно законодателството на Република Гърция. ", "date": "2018.09.12", "title": "Специален данъчен статут за интерконектора с Гърция"}
{"url": "https://www.novinite.bg/articles/164389/Kandidatat-za-shef-na-EK-iska-vednaga-Balgariya-v-Shengen", "text": "Мястото на България, Румъния и Хърватия е в Шенген и това решение не трябва да се отлага. Това заяви след речта на Жан-Клод Юнкер председателят на фракцията на Европейската народна партия в Европарламента Манфред Вебер, който се очаква да наследи Юнкер след края на мандата му, а и преди дни обяви официално кандидатурата си за следващ председател на Еврокомисията.Стига думи, трябват и дела, каза Манфред Вебер и призова за бързо решение по присъединяването на страната ни към Шенгенското пространство. Той поиска националните правителства на държавите членки да спрат да сочат с пръст и да създават негативни настроения, предаде БНР.Вебер коментира речта на Юнкер, като подчерта, че днес Европа е много по-силна в сравнение с изминалите години.Удо Булман от името на социалистите и демократите обърна внимание, че в момента най-сериозните предизвикателства пред Съюза са миграцията и задълбочавщите се различия между отделните държави. Булман се обяви за повече законодателни инициативи и създаване на генерален план за борба с безработицата в южните страни на Стария континент.Много интересна реч, но очаквах повече за досега свършената ви работа, коментира Ришард Легутко от името на групата на Европейските консерватори и реформисти. Като положителни моменти от мандата той отбеляза плана \"Юнкер\", а като отрицателни липсата на действия за борба срещу демографската и миграционна криза в Европа.Както винаги колоритен бе шефът на либералите Ги Верхофстад, който обвини Юнкер, че е забравил какво се е случвало в Европа между двете световни войни.Най-страшни са нашите врагове отвътре - националистите и расистите, каза Ска Келер от името на Зелените и поиска повече действия по проблемите с промяната на климата.От Северната левица коментираха, че Европа е изпаднала в летаргия и че основните проблеми са задълбочаването на неравенството и липсата на сигурност за бъдещето, а Найджъл Фараж, който няма нужда от представяне определи речта на Юнкер като рекламна за Европа, но лишена от основните предизвикателства пред Стария континент.", "date": "2018.09.12", "title": "Кандидатът за шеф на ЕК иска веднага България в Шенген"}
{"url": "https://www.novinite.bg/articles/164375/Regulatorat-iska-obyasneniya-za-spiraniya-na-toka-i-izgoreli-uredi-v-Rusensko", "text": "Във връзка с информации в регионални и национални медии за зачестили случаи на влошено качество на доставяната електрическа енергия на потребители в гр. Мартен и с. Сандрово, община Русе, в изпълнение на своите контролни правомощия КЕВР предприе мерки за изясняване на случая. Според жителите на населените места „ЕНЕРГО-ПРО Варна“, на чиято обслужвана територия са населените места, в продължителен период от време е предоставяло некачествена услуга на своите абонати. Електрозахранването е било преустановявано многократно, в резултат на което са изгорели електроуреди на домакинства и са нанесени щети на местния бизнес.В писмо на председателя на КЕВР до ръководството на „ЕНЕРГО-ПРО Варна“, на основание на чл. 54 от Наредба №3/21.03.2013 г. за лицензиране на дейностите в енергетиката, регулаторът изисква дружеството да предостави анализ на причините за нарушеното електроснабдяване и в краткосрочен план да предприеме конкретни мерки за тяхното отстраняване.  Копия на писмото са изпратени и до кметовете на гр. Мартен и с. Сандрово - Димо Тонев и Божидар Стоилов.За целите на започналата проверка електроразпределителното дружество трябва да монтира сертифицирани уреди за измерване качеството на доставяната електрическа енергия в точките на присъединяване на засегнатите от прекъсванията клиенти в гр. Мартен и с. Сандрово, за период не по-кратък от седем денонощия. На регулатора следва да бъде предоставена информация и за схемите на електрозахранването на имотите – подстанции, електропроводи средно напрежение, трафопостове и прилежащите им изводи от мрежа ниско напрежение. Справката трябва да включва и данни за всички ръчни и автоматични изключвания на съоръженията за едногодишен период, изготвена и проследима по данни от диспечерските дневници и дневниците за работа по съоръженията.КЕВР изисква „ЕНЕРГО-ПРО Варна“ да предостави и копия на всички жалби и сигнали срещу чести изключвания на напрежението и/или изгорели електрически уреди за двугодишен период, предшестващ проверката, както и отговорите на тези жалби. В доклада на дружеството до КЕВР трябва да бъде направена оценка на моментното състояние на съоръженията за електрозахранване на имотите и доказателства за изпълнени мероприятия за едногодишен период, предшестващ проверката, както и за дейностите по тяхното поддържане - копия на документи от обходи, огледи, становища, предписания, протоколи за извършени ремонти, просеки и др., доказващи спазването на приложимата нормативна уредба при тяхната експлоатация.След получаването на цялостната документация от „ЕНЕРГО-ПРО Варна“, КЕВР ще извърши анализ и при необходимост ще назначи проверка на място с цел да бъде установено изпълнението на лицензионните задължения на дружеството за осигуряване на качество на предоставяните услуги. При всички постъпващи сигнали на граждани и медии за влошено качество на електрозахранването, в изпълнение на своята контролна дейност КЕВР ще прилага законовите си правомощия в защита на правата на изрядните клиенти на енергийните дружества. Според енергийния регулатор нарушеното електроснабдяване накърнява техните интереси и може до доведе до материални щети за тях, както и до социални и здравни рискове. В тази връзка Комисията ще изисква енергийните дружества да изпълняват стриктно задълженията си съгласно Общите им условия за предоставяне на надеждна, непрекъсваема и качествена енергийна услуга на техните абонати.", "date": "2018.09.12", "title": "Регулаторът иска обяснения за спирания на тока и изгорели уреди в Русенско"}
{"url": "https://www.novinite.bg/articles/164380/Evropejski-dni-na-kulturnoto-nasledstvo-zapochvat-v-Sofiya", "text": "Европейските дни на наследството са ежегодна инициатива на Съвета на Европа и Европейския съюз и имат за цел е да обърнат общественото внимание върху културното наследство, насърчавайки хората да откриват културни забележителности с висока стойност близо до тях. По традиция събитието се провежда през месец септември в над 50 държави.Тази година тяхното честване е още по-специално, защото е в контекста на обявената от Европейския парламент и Съвет на ЕС Европейска година на културното наследство.Европейските дни на културното наследство ще бъдат отбелязани на 15 – 16 септември под мотото „Изкуството да споделяме“  в цялата страна. В София те се организират от , и . Програмата включва 39 сгради.„Със своята идея събитието ангажира интереса и любопитството на широката публика към културни обекти със забележителна архитектура, които в забързаното ни всекидневие приемаме за част от градския пейзаж. Вярвам, че развивайки културното сътрудничество и осъществявайки интересни проекти, ние допринасяме за това хората да отворят съзнанието си към ценности, които са отвъд материалното и насърчават по-доброто разбиране на европейските ценности, които ни обединяват ”, сподели Пиер Гийме, културен аташе, Френски институт в България.Ключовите обекти, които ще могат да бъдат посетени тази година в столицата са: Президентството на Република България, Министерството на отбраната, Централният военен клуб, Военната академия “Георги С. Раковски”, Баня Баши джамия, Софийската синагога, Католическият катедрален храм “Св. Йосиф”, Концертен комплекс “България”, Народен театър “Иван Вазов”, Националната галерия – Дворецът, Софийската опера и балет, Националната библиотека “Св. св. Кирил и Методий”, Софийският университет “Св. Климент Охридски”, неговите музеи и библиотека, Френският институт в България, Резиденцията на Република Франция и др.В събота екипът на Българското национално радио е подготвил специална програма за своите най-млади слушатели, а в неделя посетителите на Софийската духовна семинария ще могат да се включат в организирани турове с гид.Пълна информация за програмата на събитието, можете да следите на сайта на  и на сайта за новини в областта на културата  на Столична община Вход свободен.", "date": "2018.09.12", "title": "Европейски дни на културното наследство започват в София"}
{"url": "https://www.novinite.bg/articles/164390/Republika-Indoneziya-otkriva-konsulstvo-v-Bansko", "text": "Правителството прие решение за откриване на консулство на Република Индонезия в Република България, ръководено от почетно (нещатно) консулско длъжностно лице със седалище в Банско и с консулски окръг, обхващащ територията на област Благоевград, и за назначаване на почетно (нещатно) консулско длъжностно лице на Република Индонезия в Република България.Почетният консул г-н Борислав Митков Петров е дипломиран инженер със специалност „Изчислителна техника“. В периода септември-декември 1990 г. е заемал длъжността „Ръководител кацане“ в „Навигационно обезпечаване на полетите“ в Министерство на отбраната. От 1992 г. е собственик на фирма с предмет на дейност инвестиции, туризъм, внос, експорт и реекспорт, консултантски услуги. От 2013 г. е генерален мениджър на дружество с предмет на дейност инвестиции, внос, експорт и реекспорт, предоставяне на консултантски услуги за Индонезия. Г-н Петров е член на управителния съвет на Европейската Индо-азиатска асоциация за бизнес, култура и приятелство.", "date": "2018.09.12", "title": "Република Индонезия открива консулство в Банско"}
{"url": "https://www.novinite.bg/articles/164369/VMRO-DPMNE-iska-makedoncite-da-glasuvat-po-ubejdenie-na-referenduma", "text": "Всеки македонец, според своите убеждения, сам да реши как да гласува на референдума за името на страната в края на месеца. Такова послание излъчи най-голямата опозиционна партия в западната ни съседка ВМРО-ДПМНЕ на извънредна пресконференция тази нощ, предаде БНР.Не партиите, а нацията трябва да решава националните въпроси, обяви лидерът на националистите Християн Мицковски и допълни, че всеки отделен македонец, със собствения си морал и съвест, ще вземе решение, което смята за най-добро.\"Нашата родина е на кръстопът и това са исторически решения. Трябва да се каже, че с направеното досега правителството разруши всички преговорни позиции, градени досега\", заяви Мицковски в централата на партията. \"Просто трябва да слушате сърцето и ума си и в крайна сметка Македония ще спечели \", каза той.Същевременно Мицковски определи договора с Гърция за името Северна Македония като \"бездна\".На 30 септември македонците ще бъдат попитани дали подкрепят членството на страната в Европейския съюз и НАТО посредством сключването на договора с Гърция.Същевременно американският министър на отбраната Джеймс Матис обяви, че следващата седмица ще посети Скопие. Матис е загрижен, че Русия може да се опита да повлияе на резултата от референдума, след отправената към Македония покана за членство в НАТО. ", "date": "2018.09.12", "title": "ВМРО-ДПМНЕ иска македонците да гласуват по убеждение на референдума"}
{"url": "https://www.novinite.bg/articles/164382/Civilni-chengeta-pazyat-uchilishtata-za-parviya-ucheben-den", "text": "Цивилни полицаи ще се включат в охраната на училищата в първия учебен ден 17-ти септември. Специални мерки ще бъдат взети и за осигуряване на пътната безопасност.От \"Охранителна полиция\" съобщиха, че е взето решение полицейски патрули да бъдат в районите на училищата не само в първият учебен ден.Пред БНР комисар Борислав Муров от СДВР разясни:\"Ще има присъствие  на полицейски служители, както оперативно, така и охранително с периодични обходи, като акцентираме върху пиковите часове да има постоянно полицейско присъствие\".От \"Пътна полиция\" допълват, че вече са прегледани пешеходните пътеки около училищата и детските градини, както и пътните знаци около тях. Миналата година през септември и октомври са съставени близо пет хиляди фиша и две хиляди акта на водачи, извършили нарушение в районите на училищата в цялата страна.", "date": "2018.09.12", "title": "Цивилни ченгета пазят училищата за първия учебен ден"}
{"url": "https://www.novinite.bg/articles/164373/Bryuksel-Sajtovete-da-triyat-teroristichna-propaganda-do-1-chas-sled-publikuvaneto-j", "text": "На 12 септември 2018 г. по повод на своята реч за състоянието на Съюза председателят Жан- Клод Юнкер заяви: „Европейците с основание очакват Съюзът да осигури тяхната безопасност. Ето защо Комисията предлага днес нови правила за премахването на терористично съдържание от интернет в рамките на един час — критичният период, през който се нанасят най-големите щети.“В своята реч за състоянието на Съюза през 2018 г. председателят Жан-Клод Юнкер обяви новите правила за премахването на терористично съдържание от интернет в рамките на един час. Новите правила се представят една седмица преди неофициалната среща в Залцбург, на която се очаква лидерите на ЕС да обсъдят сигурността. Всички интернет платформи, които желаят да предлагат услугите си в Европейския съюз, ще трябва да се съобразяват с ясни правила за предотвратяване на злоупотреби с техните услуги с цел разпространение на терористично съдържание. Освен това ще бъдат въведени надеждни предпазни механизми за закрила на свободата на словото в интернет, с които ще се гарантира, че се премахва единствено терористично съдържание.Комисарят по въпросите на миграцията, вътрешните работи и гражданството Димитрис Аврамопулос заяви: „ Терористичната пропаганда няма място в нашите общества нито в мрежата, нито извън нея. Вече постигнахме важен напредък в премахването на терористично съдържание онлайн чрез доброволното сътрудничество в рамките на интернет форума на ЕС. Трябва обаче да сме още по-бързи и ефективни, за да запазим преднината си навсякъде в ЕС. Много от неотдавнашните нападения в ЕС показаха как терористите злоупотребяват с интернет, за да разпространяват своите послания. Днес ние казваме „Стига!“ на тези злоупотреби с интернет.“Комисарят, отговарящ за Съюза на сигурност, Джулиан Кинг, подчерта: „На никого не би се разминало безнаказано раздаването на брошури, които подбуждат към тероризъм, по улиците на нашите градове. Това не трябва да бъде възможно и по интернет. Макар че отбелязахме напредък в премахването на терористично съдържание онлайн чрез доброволни усилия, този напредък не е достатъчен. Трябва да възпрепятстваме самото му качване, а когато все пак такова съдържание се появи, да гарантираме, че то се премахва възможно най-бързо — преди да е нанесло тежки щети.“Комисарят по въпросите на цифровата икономика и цифровото общество Мария Габриел заяви: „Настоящият регламент отговаря на тревогите на гражданите. Предлагаме специални правила за терористичното съдържание, което е особено вредно за нашата сигурност и за доверието в цифровите технологии. Това, което е незаконно офлайн, е незаконно и онлайн. ЕС продължава да работи за изграждането на по-безопасна, ориентирана към хората интернет среда, основана на нашите ценности.“Терористично съдържание продължава да се намира и да се разпространява онлайн, което представлява значителен риск за европейското общество. Само през януари 2018 г. в мрежата са били разпространени близо 700 нови пропагандни материала на „Ислямска държава“. Комисията вече работи на доброволни начала с редица ключови заинтересовани страни, включително онлайн платформи, държави членки и Европол, в рамките на интернет форума на ЕС с цел ограничаване на наличието на терористично съдържание онлайн. През март 2018 г.ЕК препоръча редица действия, които да бъдат предприети от дружествата и държавите членки за допълнително ускоряване на тази работа. Макар че тези усилия дадоха положителни резултати, цялостният напредък все още не е достатъчен.Новите правила, предложени от Комисията, ще помогнат да се гарантира бързото премахване на терористично съдържание онлайн. Основните елементи на новите правила са:-едночасовото правило: терористичното съдържание е най-вредно в първите часове след появяването си онлайн поради бързината, с която се разпространява. Ето защо Комисията предлага правно обвързващ едночасов срок за премахване на съдържанието, след като националните компетентни органи издадат заповед за премахване;-ясно определение за терористичното съдържание като материал, който подбужда към или пропагандира извършването на терористични престъпления, популяризира дейностите на терористична група или предоставя инструкции относно техниките за извършване на терористични престъпления;-въвеждане на задължение за всички платформи да гарантират, че не се извършват злоупотреби с тях с цел разпространение на терористично съдържание онлайн. В зависимост от риска от разпространение на терористично съдържание чрез техните платформи от доставчиците на услуги ще се изисква да предприемат проактивни мерки — като използването на нови инструменти — за по-добра защита на своите платформи и техните ползватели от терористични злоупотреби;-засилено сътрудничество: с предложението се установява рамка за засилено сътрудничество между доставчиците на хостинг услуги, държавите членки и Европол. От доставчиците на услуги и държавите членки ще се изисква да определят звена за контакт, които да са на разположение денонощно, за да улесняват проследяването на заповедите за премахване и сигналите за незаконно съдържание в интернет.-надеждни предпазни механизми: доставчиците на съдържание ще могат да разчитат на ефективни механизми за подаване на жалби, които всички доставчици на услуги ще трябва да въведат. Когато дадено съдържание е било премахнато неоснователно, доставчикът на услугата ще трябва да го възстанови възможно най-бързо. Освен това националните органи ще предоставят ефективни средства за правна защита, като платформите и доставчиците на съдържание ще имат правото да оспорват заповедите за премахване. За платформите, които използват автоматизирани инструменти за откриване на терористично съдържание, следва да има надзор и проверка от човек, за да се предотвратяват премахванията по погрешка;-повишаване на прозрачността и отчетността: прозрачността и надзорът ще бъдат гарантирани с годишни доклади за прозрачността, които доставчиците на услуги и държавите членки ще трябва да представят, за да покажат как се справят с терористичното съдържание, както и с редовно докладване за проактивните мерки;-строги и възпиращи финансови санкции: държавите членки ще трябва да въведат ефективни, пропорционални и възпиращи санкции за неспазването на заповеди за премахване на терористично съдържание онлайн. В случай на системни пропуски в премахването на такова съдържание вследствие на заповед за премахване, на доставчика на услуги може да бъде наложена финансова санкция в размер до 4 % от неговия общ оборот за последната финансова година.", "date": "2018.09.12", "title": "Брюксел: Сайтовете да трият терористична пропаганда до 1 час след публикуването й"}
{"url": "https://www.novinite.bg/articles/164379/Otnovo-bezplatni-pregledi-za-pushachi-i-pasivni-pushachi-v-Sofiya", "text": "Сдружение „Национална асоциация за профилактика на белодробни болести“ съвместно със Столичната община възобновяват безплатните прегледи за пушачи и пасивни пушачи в София.Прегледите ще продължат два пъти месечно до края на годината, съобщи председателят на асоциацията д-р София Ангелова.През септември ще бъдат проведени прегледи в два дни (14. и 28.) от 8.00 до 13 часа в двора на Втора МБАЛ в София, която предоставя апарат за целите на кампанията.За улеснение на желаещите, записването може да се направи на телефон 070010126 от 10.00 до 16.00 часа, както и онлайн чрез сайта на Института за здравно образование , още от началната страница.\"Интересът към кампанията е много голям. През май и юни 185 души се възползваха от възможността да проверят белодробното си здраве. При 56 от тях се установи Хронична обструктивна белодробна болест (ХОББ), която е била недиагностицирана до момента. Петима пациенти с обостряне на състоянието им директно са изпратени за болнично лечение, останалите 51 бяха насочени към пулмологични кабинети за провеждане на постоянно инхалаторно лечение на хроничното им заболяване. При трима се установиха данни за белодробен карцином и те бяха насочени към лечение“, обясни д-р Ангелова.Кампанията се провежда с подкрепата на Столична община и Института за здравно образование. За прегледи се записват пушачи или пасивни пушачи, които са с рисков профил за развитие на белодробни болести.Хроничната обструктивна белодробна болест (болестта на пушачите) е вече на трето място в света като причина за смърт. От 10-те най-смъртоносни болести 4 са белодробни: ХОББ, остри инфекции на долните дихателни пътища, карцином на белия дроб и туберкулоза! Белодробните болести са на първо място в Р. България по заболеваемост.", "date": "2018.09.12", "title": "Отново безплатни прегледи за пушачи и пасивни пушачи в София"}
{"url": "https://www.novinite.bg/articles/164371/Balgariya-i-Harvatiya-s-naj-skapi-cigari-na-Balkanite", "text": "Световната здравна организация (СЗО) проведе проучване за цените на цигарите в световен мащаб. Данните са публикувани от център за изследване, който сравнява разходите за живот във всички страни, предаде БГНЕС.Според тези източници македонците пушат най-евтините цигари в региона, като плащат за кутия цигари - 1,95 евро, а най-скъпите са в Хърватия - 3,50 евро. В Сърбия и Босна и Херцеговина цената на цигарите е от 2,40 до 2,60 евро. В Албания те струват 2,37 евро, а в България – 2,81 евро.Най-скъпи в Европа са цигарите в Норвегия, Ирландия, Великобритания и Исландия, като цените варират от 10,32 до 11,54 евро, съобщава Б92. Най-скъпите цигари в света пушат австралийците, където една кутия струва повече от 17 евро.", "date": "2018.09.12", "title": "България и Хърватия с най-скъпи цигари на Балканите"}
{"url": "https://www.novinite.bg/articles/164393/Bryuksel-predlaga-kraj-na-mesteneto-na-strelkite-ot-dogodina", "text": "Европейската комисия предлага през 2019 г. в ЕС да се премахне сезонната смяна на часовото време, като на държавите членки се даде възможност да решат веднъж завинаги кое часово време желаят да прилагат като постоянно — лятното или зимното.Председателят на Европейската комисия Жан-Клод Юнкер заяви в своята реч за състоянието на Съюза: „От трибуната всички твърдим, че искаме да действаме мащабно по важните въпроси и скромно по маловажните. Ако обаче законодателството на ЕС диктува на гражданите да преместват часовниците си два пъти годишно, никой няма да ни ръкопляска. Днес Комисията предлага това да се промени. Смяната на часовото време трябва да се премахне. Държавите членки следва да решат сами кое часово време ще прилагат като постоянно — лятното или зимното. Това е въпрос на субсидиарност. Очаквам Парламентът и Съветът да се присъединят към това мнение и да намерят решения, които работят за нашия вътрешен пазар. Времето ни изтича“.Законодателното предложение има за цел да гарантира, че евентуалните промени ще се координират между съседните държави, така че да се запази правилното функциониране на вътрешния пазар и да се избегне евентуална фрагментация, която може да възникне, ако някои държави членки прекратят смяната на часовото време, а други продължат да я прилагат.С днешното си законодателно предложение Комисията: ", "date": "2018.09.12", "title": "Брюксел предлага край на местенето на стрелките от догодина"}
{"url": "https://www.novinite.bg/articles/164374/Bednostta-i-obezlyudyavaneto-na-selata-uvelichava-prestapnostta-u-nas-sochi-doklad", "text": "С близо 3 на сто са се увеличили престъпленията в страната за последната година спрямо 2016-а, като общият брой на регистрираните престъпления е близо 107 хиляди. Това сочи годишният доклад за дейността на прокуратурата, който беше подкрепен от мнозинството в Народното събрание, предаде БНР.Документът отчита, че високите нива на престъпност са свързани с бедността, обезлюдяването на малките населени места и високата вътрешна миграция към големите градове.В програмата на парламента е и проектът на решение за приемане на процедурни правила за избор на съдия в Конституционния съд от квотата на Народното събрание.Президентското вето върху Административнопроцесуалния кодекс и окончателното въвеждане на тол системата от догодина обсъждат още депутатите. Ветото на държавния глава и промените в Закона за пътищата, с които се въвежда тол системата и задължението за автобусите да се оборудват с видеорегистратори и колани, са първа и втора точка за четвъртък.Народното събрание ще гласува утре министерските оставки на Валентин Радев, Ивайло Московски и Николай Нанков и новите номинации за министри на МВР - Младен Маринов, на транспорта - Александър Манолев и на регионалното развитие - Петя Аврамова.И трите кандидатури са от квотата на ГЕРБ.Същевременно Парламентарната социална комисия ще обсъди проект за промени в Закона за семейните помощи за деца. С тях от догодина се въвежда нов вид месечна помощ за деца с един или двама починали родители, които нямат право на наследствена пенсия. Размерът на помощта, от която ще могат да се възползват 5600 деца, ще се определя ежегодно в Закона за държавния бюджет. ", "date": "2018.09.12", "title": "Бедността и обезлюдяването на селата увеличава престъпността у нас, сочи доклад"}
{"url": "https://www.novinite.bg/articles/164376/Otnovo-mobilen-punkt-za-opasni-bitovi-otpadaci-v-Sofiya", "text": "За втори път през тази година ще има Мобилен събирателен пункт за райони „Лозенец“ и „Триадица“. Той ще бъде разположен на 14 септември (петък) от 8:30 до 14:30 часа на бул. „Арсеналски“ № 97, на паркинга до светофара на кръстовището с ул. „Богатица“.Гражданите ще имат още една възможност безвъзмездно да предадат следните опасни битови отпадъци:0700 11 750 е универсалният тел. номер за запитвания и заявки.Системата за събиране на опасни отпадъци от домакинствата, плод на съвместните усилия на Столична община и \"БалБок Инженеринг\" АД, се прилага успешно на територията на общината за седма поредна година.Допълнителна информация можете да намерите на интернет страниците на \"БалБок\" () и Столична община (), както и на страницата на БалБок във Facebook ().   и .", "date": "2018.09.12", "title": "Отново мобилен пункт за опасни битови отпадъци в София"}
{"url": "https://www.novinite.bg/articles/164381/Rusiya-i-Yaponiya-sklyuchvat-miren-dogovor-sled-70-godini-sporove", "text": "Руският президент Владимир Путин предложи на пленарната сесия \"Далечния Изток: Разширяване на границите на възможностите\" в рамките на Икономическия форум, сключване на мирен договор между Русия и Япония преди края на годината, без предварителни условия.\"Седемдесет години водим преговори. Премиерът на Япония Шиндзо Абе каза: Дайте да сменим подхода. И ето каква идея ми хрумна: нека да сключим мирен договор - не сега, но до края на годината - без никакви предварителни условия\", каза Путин. Четвъртият Източен икономически форум се провежда на 11-13 септември.", "date": "2018.09.12", "title": "Русия и Япония сключват мирен договор след 70 години спорове"}
{"url": "https://www.novinite.bg/articles/164385/Edin-ot-fakultetite-na-Sofijskiya-s-novo-ime", "text": "Правителството прие Постановление, с което Факултетът по начална и предучилищна педагогика в структурата на Софийския университет „Св. Климент Охридски“ се преобразува във Факултет по науки за образованието и изкуствата реши правителството.Предложението е на основание положително оценен от Националната агенция за оценяване и акредитация проект за преобразуване на факултета, а мотивът е, че настоящото название на факултета не отразява професионалната квалификация на кадрите, получили образование по различните специалности. Акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование.Факултетът за подготовка на детски и начални учители, преименуван през 1988 г. във Факултет по начална и предучилищна педагогика, е създаден през 1983 г. в структурата на Софийския университет. В него първоначално се провежда обучение само по три специалности - „Предучилищна педагогика“, „Начална педагогика“ и „Дефектология“. През годините диапазонът на провежданото обучение се разширява, разкриват се нови специалности в отговор на динамично променящите се изисквания пред образователната система и наложените от пазара на труда условия.Структурата на факултета включва шест катедри, в които се обучават студенти по четири професионални направления - „Педагогика“, „Педагогика на обучението по...“, „Изобразително изкуство“ и „Музикално и танцово изкуство“ - в 12 бакалавърски специалности, 42 магистърски и 17 докторски програми.Предвижда се в преобразуваното звено да продължи обучението по вече откритите специалности от акредитираните професионални направления, включително и по новите професионални направления „Изобразително изкуство“ и „Музикално и танцово изкуство“, получили програмна акредитация през декември 2017 г., които заемат важно място в структурата на факултета.Преобразуването на основното звено е обусловено и от необходимостта спецификата на провежданото обучение и разнообразието на професионални квалификации, с които се дипломират възпитаниците на факултета, да бъде адекватно отразена в названието на звеното. ", "date": "2018.09.12", "title": "Един от факултетите на Софийския с ново име"}
{"url": "https://www.novinite.bg/articles/164391/Troyan-pazi-tradiciite-si-s-pomoshtta-na-sredstva-po-Programa-za-razvitie-na-selskite-rajoni", "text": "Всякo посещение в Троян и прекрасните села около града, който тази година празнува 150 годинина от съдаването си, носи неповторима емоция. И точно това усещане кара хиляди българи да се връщат в този изключително красив регион. За поддръжката и осъвременяването на града и околността му, чрез реализацията на европейски проекти, разказва г-жа Донка Михайлова, кмет на община Троян:„Чрез финансиране, получено по Програма за развитие на селските райони в годините успяхме да обновим улици, да рехабилитираме обществени зелени площи – паркове и градини, детски площадки и съоръженията към тях, изградихме център за предоставяне на културни услуги – многофункционална сграда в град Троян“, споделя г-жа Михайлова. През тази година е подписан договор за безвъзмездна помощ по 2014-2020 г., подмярка 7.2. „Инвестиции в създаването, подобряването или разширяването на всички видове малка по мащаби инфраструктура“, чрез която ще бъде обновен музеят на занаятите в града. Проектът „Оборудване и обзавеждане на експозиционните зали на обект, свързан с културния живот на община Троян – Музей на народните художествени занаяти и приложните изкуства в гр. Троян“, включва осъвременяване на оборудването и обзавеждането на две от сградите на музея – централната сграда и Художествената галерия „Серякова къща“. Освен това община Троян е подала и проект „Обновяване на площи за широко обществено ползване в гр. Троян и с. Старо село, община Троян“, който включва обновяването на алеи в парк „Къпинчо“ и парково пространство в село Старо село, община Троян.  „Очакваме резултати и по подадените проекти за „Реконструкция на ул. „Стефан Караджа“ и ул. „Захари Зограф“. Общата дължина на предвидената по проекта реконструкция е 795 м. Очакваме финансиране и за проект за повишаване на енергийната ефективност на сградата на кметството в с. Голяма Желязна“, казва още г-жа Михайлова. Във връзка с приема по подмярка 6.4, където има отделна процедура за занаятите, кметицата е категорична, че хората от региона, които се занимават със занаяти, ще бъдат не само насърчени, но ще получат от общината и експертна помощ. В разговора ни, тя споделя за своята мечта, която вярва че ще успее да реализира – в Троян да бъде изграден Занаятчийски център за демонстрации, промотиране и продажба на занаятчийски произведения.", "date": "2018.09.12", "title": "Троян пази традициите си с помощта на средства по Програма за развитие на селските райони"}
{"url": "https://www.novinite.bg/articles/164383/Zaev-Rezultatat-ot-referenduma-reshava-badeshteto-na-Makedoniya", "text": "На 30 септември на референдума, ние решаваме. Този исторически момент е много по-голям от всички нас, от партиите, разправиите и личните интереси. Става въпрос за бъдещето на нашите деца. Това каза македонският премиер Зоран Заев в обръщение към нацията по повод предстоящия референдум в края на месеца, предаде БГНЕС.Той призова всички македонци да излязат и да гласуват за \"европейска Македония\". \"Дойде време да бъдем храбри и да погледнем към бъдещето. Днес сме изправени пред най-голямото историческо предизвикателство за нашата страна... Да се възползваме от този исторически шанс. Това е вторият референдум, който ще консолидира нашата независимост и ще кажем \"да\" за стабилно и сигурно бъдеще, за бъдещето в Европа“, заяви Заев.„На 30 септември, на референдума, ние решаваме. Нашият път не е лесен, но ние знаем какво получаваме... Ние ще бъдем граждани, които избират по-добър живот, с по-високи доходи, за по-добри работни места. Всичко това в красивата ни Македония, сигурна, спокойна, приятелска и стабилна. Европейска“, каза македонският премиер. Той припомни, че с Договора от Преспа македонците са запазили своя език, националност култура и история. „С успешния референдум ние, като държава, ще гарантираме завинаги и нашето бъдеще“, подчерта министър-председателят Зоран Заев в обръщението си към гражданите.", "date": "2018.09.12", "title": "Заев: Резултатът от референдума решава бъдещето на Македония"}
{"url": "https://www.novinite.bg/articles/164365/Slanchevo-na-zapad-na-iztok-i-po-planinite-oblaci-i-kratki-dajdove", "text": "Днес над по-голямата част от страната ще бъде предимно слънчево, но още преди обяд над източната половина, а след обяд и над планинските райони ще има по-значителни увеличения на облачността и на места там ще има краткотрайни валежи. Ще духа слаб, в източната половина от страната - до умерен вятър от север-североизток. Максималните температури ще са между 24 и 29 градуса, по Черноморието малко по-ниски.Атмосферното налягане ще се понижи, но ще остане по-високо от средното за месеца.Преди обяд над планините ще бъде предимно слънчево, но в следобедните часове облачността ще се увеличи и на много места в масивите от Централна и Източна България ще превали. Ще духа умерен и силен вятър от север-североизток. Максималната температура на височина 1200 метра ще е около 16 градуса, на 2000 метра - около 9.Над Черноморието облачността ще е по-честно значителна и главно след обяд на много места ще превали. По-интензивни ще са валежите по южното крайбрежие. Ще духа до умерен вятър от север-североизток. Максималните температури ще са 22-24 градуса. Вълнението на морето ще е 1-2 бала. Температурата на морската вода е 25-26 градуса.  ", "date": "2018.09.12", "title": "Слънчево на запад, на изток и по планините облаци и кратки дъждове"}
{"url": "https://www.novinite.bg/articles/164377/OIC-Sofiya-i-Fond-na-fondovete-s-informacionna-sreshta-za-biznesa", "text": "На 19.09.2018 г. (сряда) от 14:00 ч., в гр. София, бул. „Княгиня Мария-Луиза“ № 58 (зала „Роял“), екипът на Областен информационен център София-град и София-област (ОИЦ – София), съвместно с „Фонд мениджър на финансови инструменти в България“ ЕАД, ще проведе информационна среща, насочена към предприемачи от гр. София и Софийска област. Темата на събитието е: „Актуални възможности за финансиране на стартиращия бизнес“, а фокусът е върху различни видове финансови инструменти под формата на дялови инвестиции в нови бизнеси, както и безвъзмездно финансиране за стартъпи по Оперативна програма „Иновации и конкурентоспособност“. Поканени за участие са представители на бизнеса на територията на гр. София и на София-област и физически лица с намерение за стартиране на бизнес.В рамките на срещата експерт от „Фонд мениджър на финансови инструменти в България“ ЕАД ще представи информация за новите финансови инструменти по Оперативна програма „Иновации и конкурентоспособност“, от които могат да се възползват предприемачи в най-ранен етап на развитие на своя бизнес, както и компании, които вече са постигнали известен напредък в своето развитие.По време на информационната среща ще бъде представена и процедура „Насърчаване на предприемачеството“, като управителят на ОИЦ – София ще разясни условията, на които трябва да отговарят предприемачите, за да кандидатстват по нея за безвъзмездно финансиране.Участието в събитието е напълно безплатно, но поради ограничения брой места, е необходима предварителна регистрация на . Регистрацията ще бъде активна до запълване на местата в залата.ОИЦ – София (Договор № BG05SFOP001-4.001-0020-C01, изпълняван от Столична община) е част от мрежата от 28 информационни центъра, функциониращи с финансовата подкрепа на Оперативна програма „Добро управление“, съфинансирана от Европейския съюз чрез Европейския социален фонд.", "date": "2018.09.12", "title": "ОИЦ – София и \"Фонд на фондовете\" с информационна среща за бизнеса"}
{"url": "https://www.novinite.bg/articles/164388/25-mln-lv-za-stipendii-na-otlichnici-v-obshtinskite-uchilishta", "text": "Правителството одобри допълнителни трансфери в размер на 2 482 195 лв. по бюджетите на общини за изплащане на стипендии за образователни резултати от общинските училища за настоящата година. Средствата за стипендии са разпределени на база постигнатите образователни резултати на държавните зрелостни изпити по български език и литература и по математика. Условията и редът за разпределението им са определени със заповед на министъра на образованието и науката.Целта е да се даде възможност на най-добре представилите се на държавните зрелостни изпити по български език и литература и по математика 78 общински училища с осигурените средства да провеждат училищните си политики за повишаване качеството на образованието.Постановлението няма да доведе до пряко или косвено въздействие върху държавния бюджет, тъй като необходимите средства са предвидени по бюджета на Министерството на образованието и науката за 2018 г. ", "date": "2018.09.12", "title": "2,5 млн. лв. за стипендии на отличници в общинските училища"}
{"url": "https://www.novinite.bg/articles/164378/Ekoravnovesie-dava-kucheta-za-osinovyavane-v-iniciativata-PARKingDAY", "text": "За първи път част от кучетата на ОП „Екоравновесие“ ще вземат участие в международната инициатива PARK(ing) Day, която ще се състои в петък, 14 септември. Животните ще бъдат включени в информационна инсталация, която ще бъде разположена в \"синята зона\" на пл. „Св. Алескандър Невски“ между 11 и 16 часа, и ще бъде насочена към ползите от осиновяването на безстопанствени кучета от общинските приюти. Екипът на общинското предприятие е подсигурил възможност за осиновяване на място, така че всеки, който си хареса кученце по време на събитието, може само срещу лична карта, напълно безплатно, да си го вземе вкъщи.Всички животни, които се отглеждат в общинските приюти в Столична община, са обезпаразитени, ваксинирани, кастрирани и чипирани, което ги прави подходящи за отглеждане в домашна среда и сред деца.Международната инициатива PARK(ing) DAY обединява граждани, бизнеси и институции по целия сват за трансформация на паркоместа във временни зелени пространства. Столичната община е партньор на инициативата в България.", "date": "2018.09.12", "title": "\"Екоравновесие\" дава кучета за осиновяване в инициативата PARK(ing)DAY"}
{"url": "https://www.novinite.bg/articles/164386/MON-shte-izplati-vnoskite-za-obuchenie-na-Marselo-Iliev-za-novata-uchebna-godina-v-Kejmbridj", "text": " Правителството реши чрез бюджета на Министерството на образованието и науката да бъдат изплатени 18 690 британски лири в левова равностойност за обучението на Марсело Илиев в Cambridge School of Visual & Performing Arts, Великобритания. Сумата представлява три вноски от по 6 230 британски лири за трите семестъра от обучението му през академичната 2018/2019 година.За оказването на финансовата помощ от Министерството на образованието и науката за период от две академични години (2017/2018 г. и 2018/2019 г.), Марсело Илиев пое ангажимента и участва в инициативи на Министерството за насърчаване обхващането и задържането на деца и ученици в задължителна предучилищна и училищна възраст в образователната система.", "date": "2018.09.12", "title": "МОН ще изплати вноските за обучение на Марсело Илиев за новата учебна година в Кеймбридж"}
{"url": "https://www.novinite.bg/articles/164384/Nad-2200-sklyucheni-dogovora-i-nad-488-mln-lv-izplateni-sredstva-po-PRSR-prez-2017-g", "text": "Правителството одобри Годишния отчет на Държавен фонд „Земеделие“ и Разплащателната агенция за 2017 г. През миналата година са подписани 2291 договора по Програмата за развитие на селските райони (ПРСР) 2014-2020 г. Изплатени са 488 639 628 лв.В кампания 2017 по схеми и мерки, администрирани по линия на директни плащания, са приети над 113 600 заявления. През 2017 г. преведените субсидии за директни плащания по линия на Европейския фонд за гарантиране на земеделието (ЕФГЗ) възлизат на 1 629 729 001 лв. Изплатените суми по пазарните мерки по линия на селскостопанските пазарни механизми през 2017 г. са в размер на 87 486 177 лв., от които 64 700 353 лв. са от ЕФГЗ и 22 785 824 лв. - национални средства.По Оперативната програма за развитие на сектор „Рибарство“ 2007-2013 са извършени плащания за 1 505 003 лв. Изплатените средства по Програмата за морско дело и рибарство 2014-2020 са общо 508 322 лв. По инвестиционните схеми за подпомагане към 31 декември 2017 г. са преведени 5 424 902 лв.През миналата година са изплатени и 123 720 228 лв. по 22 схеми за краткосрочно подпомагане, от които са се възползвали 29 166 земеделски стопани.", "date": "2018.09.12", "title": "Над 2200 сключени договора и над 488 млн. лв. изплатени средства по ПРСР през 2017 г."}
