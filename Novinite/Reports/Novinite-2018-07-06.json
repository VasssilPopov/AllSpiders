{"url": "https://www.novinite.bg/articles/161741/Zadarjaha-opasen-tovar-s-gaz-freon-v-rajona-na-Dunav-most", "text": "\r\nИнспектори от митницата в Русе са задържали опасен товар - 12 бутилки с газ фреон, в района на ГКПП \"Дунав мост\", пренасян нелегално към страна от Европейския съюз, съобщиха от митницата.\r\nОпасният товар е открит в нощта срещу 4 юли (сряда) при проверка на излизащ от страната микробус с платформа, на която бил натоварен друг празен пътнически микробус. Шофьорът заявил, че пътува към страна от Западна Европа. Митничарите го насочили към рентгена за сканиране и проверка.\r\n\r\nАпаратурата показала наличието на 12 бутилки с газ фреон, като седем от тях били скрити зад шофьорската седалка в буса-платформа. Останалите пет били наредени в легнало положение пред седалките на тегления върху платформата микробус.\r\nПоловината от бутилките били с газ фреон \"R404а\" и със съдържание от по 10,9 кг, а другите шест били с обозначение за фреон - тип \"134а\", с по 13,6 кг.\r\nОт русенската митница информират, че този тип бутилки с фреон са забранени за пускане на пазара в Европейския съюз от 4 юли 2007 г. Предстои изясняване на случая.\r\n", "date": "2018.07.06", "title": "Задържаха опасен товар с газ фреон в района на \"Дунав мост\""}
{"url": "https://www.novinite.bg/articles/161733/Infekcioznoto-otdelenie-na-Okrajna-bolnica-tane-v-mizeriya", "text": "В мизерни условия тъне инфекциозното отделение на Окръжна болница „Света Анна” в София. Пациентите недоволстват, а лекарите нямат избор и работят в тези условия.Дупки по стените, влага по тавана и прогнила дограма – така изглежда една от най-хубавите стаи на инфекциозното отделение в Окръжна болница. Има дори бонус – собствена баня.В тези условия Величка е трябвало да остави сина си, за да се излекува от скарлатина. „Прозорците бяха облепени с тиксо, защото са със старата дограма на втория етаж, в банята имаше мухъл, огромни паяжини. Миналата седмица валяха много дъждове. През прозорците влизаше вода, през стените се просмукваше вода, даже стената се рушеше”, разказа тя.Величка остава със сина си в отделението седем дни и е категорична, че е изживяла голям кошмар. „Още първия ден детето ми викаше да се обадим на министър-председателя, за да му кажем как може в такава стая да го настаняват. Той изпитваше ужас да влезе в тоалетната, но след дезинфенция и убеждение от моя страна, че всичко е почистено и да не пипа никъде настрани, и тази работа беше свършена. Отделението беше пълно с деца, имаше бебета. Аз погледнах състоянието и на другите стаи, не беше по-добро”, посочи Величка.От болницата заявиха, че вече са направени ремонти на по-важните отделения, за инфекциозното обаче парите все не стигали.„Приоритетни за нашата болница са спешността, кардиологията и ортопедията. Не искам да кажа, че инфекциозните заболявания са по-назад, но в крайна сметка средствата стигат, за да бъдат изразходвани в определен ред”, каза говорителят на болницата Антон Луков. Вече има изготвен проект за ремонт, но той чака да се намерят пари. „Болницата е като всяка държавна болница, ние се издържаме с пари, които получаваме от Касата. Така че, ако всичко е наред, би трябвало тази година да има ремонт”, отбеляза Антон Луков. От Министерството на здравеопазването заявиха, че при тях не са постъпвали сигнали от недоволни пациенти. На този етап не са предвидени пари за ремонт на отделението, съобщи bTV.", "date": "2018.07.06", "title": "Инфекциозното отделение на Окръжна болница тъне в мизерия"}
{"url": "https://www.novinite.bg/articles/161735/Ombudsmanat-shte-podkrepi-i-trite-zakona-koito-iskat-horata-s-uvrejdaniya", "text": "Омбудсманът Мая Манолова ще подкрепи и трите закона, които искат хората с увреждания. Това стана ясно след среща на обществения защитник с родители, които не подкрепят законопроекта за личната помощ. Мая Манолова обясни, че ще стане гарант за приемането и на останалите два закона - за хората с увреждания и социалните услуги.Манолова се ангажира освен това да посредничи за сближаване на позициите между протестиращите майки и национално представителните организации на хора с увреждания.Манолова бе категорична, че настоява за приемането в пакет на Закона за хората с увреждания, Закона за социалните услуги, Закона за личната помощ. \"Заставам зад абсолютно всички хора с увреждания\", заяви Манолова.Омбудсманът е категорична, че ще направи всичко възможно да си стиснат ръцете с протестиращите майки. Тя бе категорична, че не може да приеме хората с увреждания да бъдат представяни като \"майки срещу майки\". \"Тази възможност да се създава такова противопоставяне трябва да бъдат пресечени\", коментира Манолова. \"Седем национални протеста са много - 15 години очакване на реформа са много. Време е за действие\", настоя Манолова.Манолова заяви, че Законът за личната помощ е кауза на седем национални протеста на майките. \"Аз няма да предам тази кауза\", увери Манолова и допълни, че ще стои докрай.\"Когато има диалог, когато има разговор се стига до компромис - за мен компромисът е трите закона заедно - всички да са спокойни, че няма накърняване на нечий интерес\", заяви Манолова.", "date": "2018.07.06", "title": "Омбудсманът ще подкрепи и трите закона, които искат хората с увреждания"}
{"url": "https://www.novinite.bg/articles/161717/Aniventure-Comic-Con-2018-idva-s-mnogo-gejming-na-15-16-septemvri", "text": "Aniventure Comic Conтази година ще се проведе в уикенда на 15 и 16 септември в Inter Expo Center София, като се очаква да бъде посетено от над 25 000 души.  Освен косплейъри, актьори и художници от България и света, събитието ще предложи много турнири и забавления за феновете на електронните игри и електронните спортове. Всеки посетител ще може да се включи в някой от десетките турнири по най-популярните игри у нас или просто да поиграе свободно в различните зони. Гостите ще имат възможност и да гледат битките на най-добрите отбори и играчи по CS: GO, League of Legends или FIFA18. За първи път в събитието у нас се включва и телеком – А1 ще направи дебют в гейминг индустрията, като участва със собствена зона. На площ от 300 квадратни метра, феновете на игрите ще имат възможност да се състезават за награди от А1, играейки на две от най-популярните заглавия у нас – Fortnite (PC и конзоли) и Clash Royale (mobile). От телекома са поканили за специален гост и водещ на зоната Slavi (The Clashers). В различните зони на специалната гейминг зала ще има и още турнири с награди, а част от потвърдените са 1v1 турнири  по CS: GO, League of Legends, FIFA18 и Hearthstone. Основен технологичен партньор на тази зона ще  бъдат OMEN by HP и Desktop.bg, които ще осигурят възможно най-мощните гейминг конфигурации и периферия. Повече информация за отделните зони ще бъде публикувана допълнително на  Промо билетите за двата дни на фестивала са на цена 30 лева и могат да бъдат закупени в OMV, билетен център НДК и в мрежата на Eventim.bg до 15.07.2018, а деца до 7 години ще влизат безплатно с придружител, притежаващ билет. В продажба са пуснати и специални билети с 50% намаление за деца на възраст между 8 и 12 години включително.", "date": "2018.07.06", "title": "Aniventure Comic Con 2018 идва с много гейминг на 15-16 септември"}
{"url": "https://www.novinite.bg/articles/161739/Nov-parking-poema-avtobusite-s-turisti-v-centara-na-Plovdiv", "text": "В пловдивския район „Централен“  има нов паркинг, който ще обслужва основно автобусите и колите с туристи, спиращи досега до Източната порта. Паркингът е до кръстовището на бул. „Шести септември“ и ул. „Мортагон“ и беше официално открит от кмета на района Георги Стаменов.Пред БНР той обясни, че идеята е денем, когато в града има много туристи, автобусите, които са оставили туристите в центъра, да се изтеглят до този паркинг и на него да изчакат преминаването на туристическия тур. А след това да минават, да качват туристите и да тръгват.Поради тази причина паркингът е изграден с усилена настилка, за да може да поема товара на тези автобуси, уточни Стаменов.По думите му, новото съоръжение може да побере до 14 автобуса или 60 автомобила. В момента се обсъжда възможността живущи в района граждани да ползват паркинга за времето от 18 - 18,30 вечер до около 8,30 сутрин, плащайки преференциални такси, обясни районният кмет. По думите му, това значи по - ниска цена от останалите охраняеми паркинги.Новият паркинг ще има човек, който ще вдига бариерата и ще събира таксите. Спрямо натовареността с автобуси през деня охраната ще допуска паркирането и на автомобили. Затова в едната част на паркинга има маркировка за автобуси, а в другата част маркировката е за автомобили, каза Георги Стаменов. 186 хиляди лева е стойността на новоизградения паркинг, стана ясно от думите на районния кмет. Той обясни, че съоръжението е елемент от новата политика за паркиране и гариране на район \"Централен\". Целта е всички участници в движението да имат места за паркиране и да могат да ги ползват. Хората, които искат да ползват място на паркинга, ще плащат 50 лева на месец. Тази тарифа е приета с решение на Общинския съвет специално за общинските паркинг.Засега не се предвижда изграждането на подобен паркинг в друга част на район \"Централен\", тъй като се смята, че този ще поеме основната част от автобусите с туристи.", "date": "2018.07.06", "title": "Нов паркинг поема автобусите с туристи в центъра на Пловдив"}
{"url": "https://www.novinite.bg/articles/161740/Selskostopanski-samolet-padna-mejdu-Pazardjik-i-Plovdiv", "text": "Селскостопански самолет падна в оризище на границата на Пловдивска и Пазарджишка област.По първоначални данни пилотът е жив. Машината е паднала на около 500 метра от магистрала „Тракия” , в близост до 105-ия километър.Засега не се знае каква е причината за инцидента. Най-вероятно се касае за техническа авария.", "date": "2018.07.06", "title": "Селскостопански самолет падна между Пазарджик и Пловдив"}
{"url": "https://www.novinite.bg/articles/161719/Samo-20-ot-sgradite-u-nas-imat-zashtita-ot-malnii", "text": "Eдва 20% от сградите у нас имат ефективна мълниезащита, предупреждават експерти. Блоковете разчитат на стари гръмоотводи, а често изобщо нямат. Още по-незащитени са къщите в малките населени места.Само преди дни покривът къща край курорта \"Албена\"е изпепелен от мълния. Сградата няма гръмоотвод и това се оказва фатално. Всичко избухва в пламъци, а щетите са за хиляди левове. Без мълниезащита са и почти всички постройки наоколо.Според експерти с ефективни гръмоотводи в момента са едва 20% от сградите в страната. Не по-малък е проблемът при старите блокове, където заради ремонт на покривите мълниезащитните инсталации са премахнати, но после не са възстановени.", "date": "2018.07.06", "title": "Само 20% от сградите у нас имат защита от мълнии"}
{"url": "https://www.novinite.bg/articles/161742/Izteglyat-ot-pazara-lekarstvata-sadarjashti-valsartan", "text": "Изпълнителната агенция по лекарствата блокира медикаменти, съдържащи валсартан заради наличие на примес. Това се посочва в съобщение, публикувано на интернет страницата на агенцията. Европейската агенция по лекарствата /EMA/ и националните компетентни органи работят съвместно с производителя на активната субстанция, за да се преодолее настоящата ситуация. Производственото място е в Китай. Примесът се класифицира като вероятен канцероген. Валсартан е ангиотензин-II-рецептор антагонист, използван за лечение на артериална хипертония, скорошен миокарден инфаркт и сърдечна недостатъчност. Той се предлага на фармацевтичния пазар самостоятелно или в комбинация с други активни вещества.", "date": "2018.07.06", "title": "Изтеглят от пазара лекарствата съдържащи валсартан"}
{"url": "https://www.novinite.bg/articles/161744/4-godishno-dete-postrada-seriozno-sled-tejak-incident-v-detska-gradina", "text": "4-годишно момиченце оцеля като по чудо, след като миналия четвъртък дървен шкаф паднал върху него. Случаят е от Горна Оряховица, а детското заведение е „Бодра смяна“.В злополучния ден шкаф се стоварил върху главата на момиченцето, а от персонала не реагирали адекватно, твърди бащата Иван Ламбов пред . И действително „Спешна помощ“ не е повикана повече от час.След пристигане на майката дори медицинската сестра в детската градина не е съпроводила детето до болницата, каза бащата, който от няколко дни изживява ужаса да гледа дъщеря си с обезобразено лице.„Тя дори не е отишла до колата, в която съпругата ми е сложила детето. Освен това от ръководството на детската градина са длъжни при такъв инцидент да уведомят Регионалното управление на образованието. Там обаче сигнал не е подаден“, споделя Иван Ламбов.В крайна сметка детето се оказало със счупен нос. Откарали го в Плевен, където по думите на Ламбов попаднали на много добър екип. На детето били правени силиконови импланти за стабилизиране на хрущяла, които после трябвало да бъдат махнати. Операцията извършил доцент Александър Вълков в Клиниката по лицево-челюстна хирургия. А пострадалото семейство било насочено към Плевен от д-р Борислав Генчев от МБАЛ „Св. Иван Рилски“, където детето първоначално било откарано.По случая работят от Община Горна Оряховица, полицията и прокуратурата. В момента се извършва проверка, а в понеделник родители ще протестират пред детската градина. Те ще настояват директорката Жанета Иванова да подаде оставка.До седмица ще станат ясни всички обстоятелства, включително защо компетентните институции не са уведомени в законовия срок за инцидента.„Взети са писмени обяснения от директорката. След депозирането им в деловодството на Община Горна Оряховица е започнала процедура по дисциплинарно наказание“, съобщи кметът на Горна Оряховица Добромир Добрев.„Никой от детската градина не попита как е детето ми. Казали, че не са викнали „Спешна помощ“, защото не видели, че детето е с ударена глава, а това беше очевидно. Тя не си е ударила ръката или крака, а главата. Имало е медицинска сестра, тя трябва да знае какви последствия крие подобен удар“, споделя още Иван Ламбов. Според него от детската градина са се опитали да прикрият случая.В момента детенцето е вкъщи, но се налага да посещава още лекари. От удара е засегнато и едното око на момиченцето, което е получило кръвоизлив. Иван Ламбов си пожелава детето да се оправи напълно и недоумява как е възможно да изпрати дъщеря си здрава в детското заведение, а да я види след това в тежко състояние.", "date": "2018.07.06", "title": "4-годишно дете пострада сериозно след тежък инцидент в детска градина"}
{"url": "https://www.novinite.bg/articles/161737/Probvat-Speshna-pomosht-po-rumanski-model-v-Bansko", "text": "\"Системата за спешна помощ в Румъния е изключително ефективна. Тя позволява от една страна по-рационално използване на държавните ресурси, а от друга – по-бързо достигане до нуждаещите се пациенти. Заедно с експертите по проект \"Трансфер на иновации в здравеопазванетo\", водени от проф. д-р Румен Пандев, ще направим опит да въведем тази система пилотно в Банско. Включени сме в проект на Министерството на здравеопазването за обновяване на Центровете за спешна помощ, по който се надявам да ни бъде изграден съвременно оборудван пункт в Банско. В допълнение ще инициирам работна среща с министър Кирил Ананиев, на която да обсъдим нашата идея и да получим неговото съдействие за въвеждане на пилотния проект за спешна помощ.\" Това каза кметът на Банско Георги Икономов след като наши медици се върнаха от Румъния, където бяха на обмяна на опит.Четирима български експерти в сферата на здравеопазването проведоха поредица от работни семинари с техни колеги от Петрошани, Румъния. По време на престоя си в румънския град, експертите посетиха общинската болница и се запознаха с модела на здравеопазване в северната ни съседка.Въведен е в Румъния от държавният секретар по здравеопазването д-р Раед Арафат, който е обявен за национален герой в страната си, след като лично създава една от най-модерните и ефективни системи за бърза помощ в Европа. В основата на т.нар. система SMURD е наличието на три нива на екипи, в които са включени и пожарникари, като така се уплътнява свободния капацитет на пожарната, която не е непрекъснато в битка с природни стихии. По идея на Арафат диспечери и на трите звена (полиция, пожарна и спешна помощ) били обединени в общи центрове към единния номер 112 за приемане на сигнали и синхоринизиране на действията. Допълнително се създали тренировъчни центрове за пожарникарите и медицинските лица.В рамките на дейностите по същия проект, в населените места в общината вече се извършват всекидневни посещения от медицински сестри, към които ще се присъединят и млади лекари. Целта на дейността е подобряване на достъпа до медицинска грижа на жителите им, предаде ''24 часа''.", "date": "2018.07.06", "title": "Пробват Спешна помощ по румънски модел в Банско"}
{"url": "https://www.novinite.bg/articles/161746/Razresheno-e-parkiraneto-po-bul-Dragan-Cankov-prez-pochivnite-dni-v-krajna-dyasna-lenta", "text": "Във връзка с ограничения режим на навлизане и паркиране в парк „Княз-Борисова градина“, напомняме, че е разрешен престой и паркиране на пътни превозни средства в крайна дясна лента на бул. „Драган Цанков“ между ул. „Никола Мирчев“ и бул. „Пейо К. Яворов“, посока център, между 08:00 и 20:00 часа. Разрешението важи в почивни дни, официални празници и обявените от Министерски съвет за неприсъствени. Разрешението е в сила за периода 6 април – 6 октомври 2018г . и не важи за зоните на престрояване и спирките на масов градски трансп", "date": "2018.07.06", "title": "Разрешено е паркирането по бул. „Драган Цанков“ през почивните дни в крайна дясна лента"}
{"url": "https://www.novinite.bg/articles/161732/Razbiha-narkolaboratoriya-v-Slivensko", "text": "Двама мъже са задържани в момента на производство на синтетични наркотични вещества при съвместна операция на ОДМВР-Сливен и ТЗБОП Сливен-Ямбол, съобщиха от полицията в Сливен.Спецакцията е осъществена на 4 юли в сливенското село Камен. В частен имот в момента на производство са задържани двама криминално проявени, единият от Сливен, а другият от селото.Полицейските служители са намерили и иззели около 25 грама метамфетамин, прекурсори, вещества и предмети, необходими за производството на наркотик. Претърсено и жилище в сливенския квартал \"Даме Груев\". Там е задържан криминално проявен мъж на 29 години. От жилището са иззети метамфетамин с тегло около 2 грама и прекурсори. Уведомена е Окръжна прокуратура-Сливен. Образувано е досъдебно производство.Първоначално тримата са задържани за 24 часа. С прокурорско разпореждане в ареста за 72 часа остават двамата производители на наркотици. Предстои да бъде внесено искане за тяхното постоянно задържане.", "date": "2018.07.06", "title": "Разбиха нарколаборатория в Сливенско"}
{"url": "https://www.novinite.bg/articles/161752/Marokanci-s-falshivi-italianski-pasporti-hvanati-na-Kapitan-Andreevo", "text": "Вчера на пункта пристигнал за влизане в страната лек автомобил, управляван от турски гражданин. С него пътували трима мъже от Мароко. Те представили за проверка италиански лични карти за чужденци и италиански разрешителни за пребиваване.Граничните полицаи установили, че документите на мароканците са фалшиви и подправените лични карти са обявени за издирване в Шенгенската информационна система.Тримата са задържани в ГПУ-Свиленград. По случая са образувани бързи производства. В хода на разследването станало ясно, че мароканците са платили по 450 евро за фалшивите документи в Истанбул. Работата по случая продължава.", "date": "2018.07.06", "title": "Мароканци с фалшиви италиански паспорти хванати на \"Капитан Андреево\""}
{"url": "https://www.novinite.bg/articles/161729/Tridneven-festival-na-veganite-startira-v-Yujniya-park-v-Sofiya", "text": "„Етичен свят – по-доброто бъдеще“ – това е мотото на тридневен фестивал, организиран от Българското вегетарианско общество, стартирал днес. Това е третото издание на фестивала, като за първи път той се провежда в София. Програмата е целодневна. „Основата е да наблегнем на потребителския избор и колко отражения дава всеки един избор върху околната среда, върху нашето лично здраве, колко е отговорно всъщност това, което правим всеки един ден като избор“, коментира Александра Вали пред БНР.Марина Васильовска посочи като най-често срещаната лоша практика използването на пластмасата. Опаковките за еднократна употреба буквално заливат света, добави тя.„Малките промени на навиците всекидневно могат да дадат сериозно отражение. Не е нужно дори да правиш големи и драстични промени, важното е да започнеш отнякъде и да го направиш това нещо нов навик“, коментира Васильовска.Първата тема днес ще бъде за връзката на храната с най-разпространените болести. През трите вечери ще бъдат прожектирани и филми, като един от тях е на същата тема. ", "date": "2018.07.06", "title": "Тридневен фестивал на веганите стартира в Южния парк в София"}
{"url": "https://www.novinite.bg/articles/161748/Spipaha-ton-i-polovina-nelegalen-alkohol-pri-proverka-v-rajona-na-Chernomorieto", "text": "1467 литра нелегален етилов алкохол откриха служители от митническа мобилна група в гараж в град Аксаково, област Варна. Проверката е в рамките на засиления контрол на Агенция „Митници\" срещу нерегламентираното производство и търговия с акцизни стоки в района на Черноморието. Засилените проверки, които започнаха в началото на юли, ще продължат през целия туристически сезон.Митническата проверка в частния имот в града е извършена на 04.07.2018 г. В гараж на територията на имота митническите служители откриват ПВЦ съдове с различни вместимости - от 10 до 55 литра, съдържащи прозрачна и жълта на цвят течност, с мирис на етилов алкохол. Установено е чрез измерване със сертифициран денситометър, че пластмасовите съдове са пълни с общо 1467 литра етилов алкохол, от които 1125 литра прозрачна течност с алкохолно съдържание 32% vol. 287 литра жълта течност - 48,5% vol., както и 55 литра спирт с алкохолно съдържание 97% vol. За алкохола не са представени документи за произход, обезпечен или платен акциз по Закона за акцизите и данъчните складове /ЗАДС/.Нелегалният алкохол е иззет. Взети са проби за лабораторен анализ. След излизане на резултатите от лабораторните експертизи по случая ще бъде образувано административнонаказателно производство.", "date": "2018.07.06", "title": "Спипаха тон и половина нелегален алкохол при проверка в района на Черноморието"}
{"url": "https://www.novinite.bg/articles/161722/Treta-poredna-nosht-na-bezredici-vav-frenskiya-grad-Nant-i-okolnostite", "text": "Нощта срещу петък (6 юли) отново премина в безредици във френския град Нант, 48 часа след смъртта на млад мъж, убит при стрелба от полицай, пише AFP, цитирана от БГНЕС. Властите арестуваха трима души, включително 14-годишен малолетен, който носел туба с бензин и други запалителни средства. Не се съобщава за ранени.По време на тази трета поредна нощ на насилие около петдесет автомобила бяха изгорени в различни части на града, става ясно по сведения на пожарникари на място. Направен е опит да се подпали Професионалната гимназия \"Леонардо да Винчи\", млекарница и бензиностанция, североизточно от Нант. Коктейл \"Молотов\" пък е бил хвърлен срещу полицейски ван в двора на полицейското управление в предградията на Нант.", "date": "2018.07.06", "title": "Трета поредна нощ на безредици във френския град Нант и околностите"}
{"url": "https://www.novinite.bg/articles/161725/Zasilen-trafik-na-granicite-ni-s-Turciya-i-Sarbiya", "text": "В петък и през уикенда се очаква изключително тежък трафик по граничните пунктове „Калотина” и „Капитан Андреево”. Причината - пътуванията на гастарбайтери от Западна Европа.Големи опашки се образуваха на граничните пунктове от Хърватия и Унгария към Сърбия.А през почивните дни към западната ни съседка и обратно се движат традиционно и много българи.В натоварените часове на „Калотина“ работят всички гишета на входа към България. Каква беше обстановката там в петък сутрин вижте във видеото.", "date": "2018.07.06", "title": "Засилен трафик на границите ни с Турция и Сърбия"}
{"url": "https://www.novinite.bg/articles/161727/Zadarjaha-uchastnik-v-telefonna-izmama", "text": "В хода на полицейска операция, реализирана на 4 юли съвместно от служители на ГДНП, ОДМВР- София и РУ- Самоков, е задържан участник в телефонна измама спрямо възрастна жена от Самоков. 24- годишният криминално проявен софиянец е задържан при незабавни заградителни действия, непосредствено след потеглянето му от адреса на потърпевшата. В управлявания от него автомобил е открита и иззета паричната сума от 9500 лева, предмет на престъпното деяние. Изяснено е, че 71- годишната жена е била въведена в заблуждение по телефона, че давайки спестяванията, си оказва съдействие на полицията. По случая в РУ- Самоков е образувано досъдебно производство. След доклад на събраните материали в прокуратурата, на 5 юли 24- годишният е привлечен в качеството на обвиняем и за извършеното от него престъпление му е наложена мярка за неотклонение „парична гаранция“. Продължава работата по установяване съпричастността на мъжа и към други идентични измами", "date": "2018.07.06", "title": "Задържаха участник в телефонна измама"}
{"url": "https://www.novinite.bg/articles/161728/Merkel-postigna-dogovorka-za-migrantskata-politika-s-koalicionnite-partnori", "text": "\r\nУправляващата коалиция в Германия постигна споразумение за миграционната политика. До пробива се стигна след среща с лидерите на трите партии, които са част от правителството на Ангела Меркел.Срещата между Ангела Меркел, Хорст Зеехофер и Андреа Налес беше кратка, но сложи край на опасенията, че коалицията може да са разпадне заради спора за миграцията. Късно снощи в историческата сграда на Райхстага тримата постигнаха споразумение за борбата с нелегалната миграция и затягането на политиката на даване на убежище.\r\n \r\n\r\n \r\n", "date": "2018.07.06", "title": "Меркел постигна договорка за мигрантската политика с коалиционните партньори"}
{"url": "https://www.novinite.bg/articles/161738/Albanskite-deputati-odobriha-sabaryaneto-na-Nacionalniya-teatar-vapreki-protesti", "text": "Албански актьори и активисти протестираха с искане правителството да спре проект за разрушаването на Националния театър в Тирана, но управляващите социалисти все пак прокараха плана през парламента, предаде БТА.Протестите се състояха пред сградата на парламента, докато депутатите дебатираха по закон, позволяващ на частна компания да построи нов театър на мястото на 78-годишната сграда и няколко небостъргача в близост.Демонстрантите носеха плакати с надписи „Аз съм театърът“, а младеж изпълни откъси от пиесата „Хамлет\", предупреждавайки премиера Еди Рама, че ще бъде „подривникът (който) изхвръква от своя собствен взрив“ (цитат от „Хамлет“), ако позволи театърът да бъде разрушен.„Този проектозакон дава обществена земя на частна компания и трябва да бъде отменен. Президентът не бива да одобрява заграбването на обществена собственост“, предупреди един от актьорите.Министърът на културата Мирела Кумбаро определи сградата в италиански стил като заплаха за здравето и безопасността, а финансовият министър Арбен Ахметай каза, че държавата няма да похарчи нищо, а ще спечели осем пъти по-голямо пространство в новата сграда с множество зали.Правителството оправда това публично-частно партньорство с липса на средства.Актьорите протестират вече пет месеца срещу проекта. Опозицията застана зад исканията им, а лидерът на демократите в опозиция Лулзим Баша заяви, че инициативата за събарянето на стария театър показва \"алчността на Рама да получи своя дял, като заграбва обществена земя\".Опозиционните депутати хвърлиха по Рама картите си за гласуване и напуснаха залата, след като социалистите приеха закона два часа преди полунощ.Протестиращите се заканиха да „защитят сградата физически“.", "date": "2018.07.06", "title": "Албанските депутати одобриха събарянето на Националния театър, въпреки протести"}
{"url": "https://www.novinite.bg/articles/161745/Golemiyat-barieren-rif-e-zastrashen-ot-masovo-izbelvane-na-koralite-na-vseki-dve-godini", "text": "Големият бариерен риф е застрашен от масово избелване на коралите на всеки две години, ако не бъдат намалени драстично емисиите на парникови газове. До 2034 г. екстремните океански температури, предизвикали масовото избелване на рифа през 2016 г. и 2017 г., може да започнат да се появяват на всеки две години. \"Подобни кратки периоди между избелването са много опасни, защото групите корали се оформят поне за 10 години\", обясниха от австралийската неправителствена организация „Съвет по климата”. Големият бариерен риф край източния австралийски бряг е най-голямата коралова система в света. Той е по-голям от Италия. През 2016 г. и 2017 г. умряха около 30 процента от коралите, като в някои зони смъртността беше 75 процента. Избелване на всеки две години би било \"смъртна присъда\" не само за Големия бариерен риф, но и за другите коралови рифове по света.", "date": "2018.07.06", "title": "Големият бариерен риф е застрашен от масово избелване на коралите на всеки две години"}
{"url": "https://www.novinite.bg/articles/161713/Dnes-vremeto-nad-stranata-shte-bade-predimno-slanchevo", "text": "Днес времето над страната ще бъде предимно слънчево. В следобедните часове, главно над Югозападна България ще се развива купеста и купесто-дъждовна облачност, но само на отделни места ще превали и прегърми. Максималните температури ще са между 29 и 34 градуса, в София около 29, сочи прогнозата на НИМХ-БАН.Атмосферното налягане в сутрешните часове е малко по-ниско от средното за месеца и през деня слабо ще се понижи.\r\n \r\n\r\nНад планините ще е предимно слънчево. Временни увеличения на облачността ще има в следобедните часове, когато на места ще има краткотрайни валежи, придружени с гръмотевици. Ще духа предимно умерен вятър от север-северозапад. Максималната температура на 1200 метра ще бъде около 25 градуса, на 2000 метра - около 17.Над Черноморието ще бъде предимно слънчево. Ще духа бриз. Максималните температури ще са 25-27 градуса. Температурата на морската вода е 24-26. Вълнението на морето ще бъде 1-2 бала.", "date": "2018.07.06", "title": "Днес времето над страната ще бъде предимно слънчево"}
{"url": "https://www.novinite.bg/articles/161726/Iztrebitel-MiG-29-se-razbi-v-Polsha-pilotat-zagina", "text": "Полски изтребител МиГ-29 се разби тази нощ в Северна Полша, предаде Франс прес, позовавайки се на министерството на отбраната. Пилотът на самолета се е катапултирал, но не е оцелял, посочва агенцията.Изтребителят съветско производство, излетял от 22-ра военновъздушна база в Малборк, е катастрофирал около 2 ч. местно време близо до село Саковко.Специална комисия е натоварена със задачата да изясни причините за катастрофата. Пилотът на изтребителя е бил опитен летец с повече от 800 часа стаж, от които 600 прекарани на самолети МиГ-29. Участвал е в полски и международни военни учени, се посочва в изявлението на министерството.Полската армия разполага с 32 МиГ-29. С няколко от тях вече не могат да бъдат извършвани полети поради липса на резервни части. Въоръжените сили на Полша имат също така и 48 американски изтребители Ф-18, посочва Франс прес.Полският министър на отбраната Мариуш Блашчак заяви, че се прекратяват полетите на МиГ-29 до изясняване на причините за катастрофата, предаде ТАСС.", "date": "2018.07.06", "title": "Изтребител МиГ-29 се разби в Полша, пилотът загина"}
{"url": "https://www.novinite.bg/articles/161753/Avariya-pochti-sprya-novata-prechistvatelna-stanciya-na-Kardjali", "text": "Авария възникна на пречиствателната станция за отпадните води на Кърджали. Заради техническа повреда 3 от 6-те ускорители не работят. А местното ВиК няма пари за нови, предаде БГНЕС.Заради аварийната ситуация днес областният управител Никола Чанев свика работна среща, която приключи с добри намерения. „Надявам се да намерим бързо решение, което да предотврати спирането на пречиствателната станция и сериозни екологични последици. Всяка от страните по договора за изпълнение следва да спази поетите ангажименти, съгласно българското законодателство“, подчерта той. В противен случай спорът може да бъде отнесен в съда.Съоръжението бе изградено в рамките на проекта „Воден цикъл“, собственик е община Кърджали, а от 2 години и половина за експлоатацията му отговаря ВиК. Директорът на водното дружество Славчо Славков заяви, че в условията на обилни валежи и високи входни нива на водата станцията функционира само с един биобасейн и всеки момент може напълно да излезе от строя. Той допълни, че въпросът многократно е поставян пред общинската управа и българската фирма - доставчик „Биогест интернешънъл“ ЕООД, но до момента решение няма. Оборудването е произведено от немската фирма „Инвент АГ“, която твърди, че гаранционният срок на машините е изтекъл и ускорителите могат да бъдат подменени само срещу заплащане. ВиК обаче не разполага с такива средства - цената на един ускорител е 60 000 лева.Пречиствателната станция за отпадни води е част от Интегрирания воден проект на Кърджали и е на стойност 25 500 000 лева. Инвестицията за целия проект е в размер на 70 млн. лева, финансирането е от оперативната програма „Околна среда 2007-2013 г.“. Европейският кохезионен фонд осигури 54 296 782 лева, националното съфинансиране бе с близо 14 млн. лв., а община Кърджали участва с малко над 2 млн. лева. Проектът мина през 10-годишни проблеми, първоначално трябваше да се строи по програма ИСПА. Договорът бе подписан на 18 януари 2013 г. със срок на изпълнение 18 месеца, но изпълнението се сблъска с проблеми, този път с пътното трасе, поради което сроковете бяха удължени.Така на 10 септември 2015 г. министърката на околната среда и водите Ивелина Василева тържествено преряза лентата на вече готовата станция. Според ръководителя на проекта инж. Митко Синабов ефектът от цялото съоръжение е предимно екологичен, тъй като благодарение на него заустването в река Арда гарантира чистота на повърхностните и подпочвените води. Освен това отпада и проблемът със замърсяванията на язовир „Студен кладенец“, а оттам и напрежението с Турция и Гърция, където реките Арда, Тунджа и Марица се събират. При наличието на възникналата авария с ускорителите и липсата на финансови средства за закупуването на нови обаче екологичното бъдеще е неясно. ", "date": "2018.07.06", "title": "Авария почти спря новата пречиствателна станция на Кърджали"}
{"url": "https://www.novinite.bg/articles/161751/Dunav-poticha-v-koritoto-na-Perlovskata-reka-v-3D-maping", "text": "Довечера от 21:00 ч. с 3D мапинг инсталация, международната природозащитна организация WWF ще покаже на жителите на София величието и красотата на голямата европейска река Дунав и ще обърне внимание на заплахите за природата и загубите за хората, в резултат на унищожаването на реките. За екран на прожекцията символично ще послужи коритото Перловската река, на една от софийските реки, отдавна загубили естествения си обликWWF кани софиянци на паркинга пред главния вход на Националния стадион Васил Левски. Инсталацията ще се прожектира след 21:00 ч. в двайсетметров участък на реката между стадиона и Орлов мост, но екип на WWF ще е на мястото още от 18:00 ч. и ще представя дейностите по опазването на Дунав и други реки у нас.Дунав преминава през 10 европейски държави и е дом на удивителни създания, като дунавските есетри - най-големите, но и едни от най-застрашените сладководни риби в света, коментира Владимир Иванов от WWF. Те изчезват заради комплексни фактори като канализирането и преграждането на реката и бракониерския риболов. Водим символично Дунав в София, за да направим по-видими и разбираеми за хората извън поречието на Дунав богатствата на речния свят, но и опасността бързо да ги загубим, допълва Иванов.Дунавското събитие е повод да започнем разговор за опазването на европейските закони за реките, казва още Владимир Иванов. Европейската комисия провежда преглед (fitness check) на Рамковата директива за водите. Прегледът включва и допитване до всички европейски граждани за годността на директивата, което ще започне през есента. WWF и много други природозащитни организации ще следят отблизо прегледа на директивата, за да не бъде допуснато допълнително похабяване на сладководните ресурси на континента.", "date": "2018.07.06", "title": "Дунав \"потича\" в коритото на Перловската река в 3D мапинг"}
{"url": "https://www.novinite.bg/articles/161714/Jordanka-Fandakova-shte-proveri-korekciyata-na-reka-Boyanska", "text": "Кметът на София Йорданка Фандъкова ще провери на 6 юли в 13.00 часа корекцията на река Боянска в район „Витоша“. Проверката ще започне от кръстовището на улиците „Суворов“ и „Сусанин“. В нея ще участват зам.-кметът на Столичната община Ирина Савина и кметът на район „Витоша“ Теодор Петков.", "date": "2018.07.06", "title": "Йорданка Фандъкова ще провери корекцията на река Боянска"}
{"url": "https://www.novinite.bg/articles/161716/Poredna-diskusiya-za-proektozakona-za-lichnata-pomosht", "text": "Протестиращите майки на деца с увреждания и организации на хора с увреждания ще проведат поредна дискусия за законопроекта за личната помощ.В четвъртък следобед документът беше внесен за обществено обсъждане в социалната комисия в парламента, но предизвика напрежение сред различните организации на хората с увреждания. Част от тях дори се събраха на импровизиран протест преди обсъждането заради опасения, че текстовете ще оставят някои от нуждаещите се без необходимата грижа.Междувременно палатковите лагери в страната остават до приемането на проектозакона. За реализирането му ще бъдат необходими около 100 млн. лева от бюджета.", "date": "2018.07.06", "title": "Поредна дискусия за проектозакона за личната помощ"}
{"url": "https://www.novinite.bg/articles/161750/Prof-Chan-Hunna-gosti-na-badeshtite-kitaisti-v-18-o-uchilishte", "text": "Кметът на София Йорданка Фандъкова, кметът на район „Възраждане“-СО Савина Савова, началникът на Регионално управление на образованието София-град д-р Ваня Кастрева, и директорката на 18 СУ „Уилям Гладстон“ Величка Стойчева посрещнаха проф. Чън Хун, съпруга на министър-председателя на Китай Ли Къцян, който ще участва във форума „16 плюс 1“ - срещата на лидерите на 16 държави от Източна Европа и Китай, председателствана от министър-председателя Бойко Борисов.По стара българска традиция деца с български носии посрещнаха гостите с хляб и сол и ги приветстваха на китайски. 18 СУ „Уилям Гладстон“ е най-голямато училище по брой ученици в България, в което 250 деца изучават китайски. Ранното чуждоезиково обучение е приоритет на училището, поради което изучаването на първи чужд език започва от първи клас – английски, немски, френски, руски, японски и корейски, а след : клас учениците могат да избират обучение по английски, арабски, китайски, корейски, немски, френски и японски език.За високопоставената гостенка ученици показаха и разказаха за традицията на изработване на мартеници, кукерски маски и кукли с български фолклорни носии в библиотеката на училището „Конфуций“. Проф. Чън Хун изработи заедно с децата мартеница, която ще отнесе в Китай, заедно с подаръците, които децата изработиха специално за нея.Съпругата на китайския премиер е професор в Пекинския търговско-икономически университет, специалист по американска литература. След като нейният съпруг става министър-председател през 2013 г.,  проф. Чън Хун се оттегля от преподавателската дейност и се посвещава на научните изследвания и преводи на книги на американски автори.С кратка емоционална програма учениците от 18 СУ поздравиха гостите от Китай с изпълнения на български и китайски. Проф. Чън Хун приветства присъстващите и сподели, че за първи път е в България и в Източна Европа и е много развълнувана топлото посрещане и вълнуващите срещи. Тя каза, че независимо от разстоянията между двете държави, имаме много общи неща -  песента „Една българска роза“, която децата изпълниха, има китайски аналог, песен в която се възпява жасмина. Според нея българите и китайците еднакво се възхищаваме и възпяваме природата, уважаваме историята и културата си. Проф Чън Хун благодари на учениците и преподавателите за прекрасните изпълнения. Тя дарява на училището 1500 книги, посветени на историята, културата и традициите на Китай, 900 интерактивни материали, 4 стипендии от институт „Конфуции“ за ученици, които да посетят Китай и на място да осъвършенстват езика и посещение на 10 ученици и двама преподаватели в Китай.Йорданка Фандъкова приветства и благодари на проф. Чън Хун за щедростта и инетреса, който проявява към образованието, което ще сближи двата народа.", "date": "2018.07.06", "title": "Проф. Чън Хун на гости на бъдещите китаисти в 18-о училище"}
{"url": "https://www.novinite.bg/articles/161718/Valeri-Simeonov-startira-akciya-Shum-i-v-Sofiya", "text": "\r\nАкция \"Шум\" и в София стартира снощи вицепремиерът Валери Симеонов.\r\nПроверките са извършени заедно със заместник-министъра на здравеопазването Светлана Йорданова, РЗИ-София и членове на политическия кабинет на Симеонов. Това съобщи съмият той във Фейсбук профила си.\r\nПроверявани са заведения на централните столични улици \"Витоша\", \"Г.С. Раковски\", както и в Студентски град. Съставени са констативни протоколи за силна музика.\r\n", "date": "2018.07.06", "title": "Валери Симеонов стартира акция \"Шум\" и в София"}
{"url": "https://www.novinite.bg/articles/161721/Sofiya-e-domakin-na-Sedmata-sreshta-na-varha-161", "text": "В периода 6-7 юли в София ще се проведе Седмата среща на върха „16+1” заедно със съпътстващ бизнес форум. Седмата годишна среща ще събере заедно у нас лидерите на 16-те страни от Централна и Източна Европа (България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия) и на Китайската народна република. В тазгодишната рамка България и Китай определиха четири потенциални приоритетни области за икономическо сътрудничество за 2018 г. - високи технологии, инвестиции, индустриално партньорство, съвместни предприятия; инфраструктура; селско стопанство; туризъм.  Срещата на лидерите ще бъде посветена на тема: „Задълбочаване на отвореното и прагматично сътрудничество за приобщаващ просперитет“. Програмата на събитието предвижда пленарна среща на правителствените ръководители и секторни заседания в почти всички области на сътрудничеството -инфраструктура, енергетика, технологии, туризъм, култура, човешките контакти.На съпътстващия официалните разговори бизнес форум се очаква да присъстват около 1000 бизнесмени от всички участващи страни, като половината от тях са в състава на китайска делегация. Престижният международен формат дава възможност за активизиране на отношенията между всяка от участващите страни, както и на регионалното сътрудничество. София беше избрана за домакин на формата „16+1“ в конкуренция с Чехия и Хърватия по време на предишната, Шеста годишна среща, която се проведе в Будапеща през ноември 2017 г.", "date": "2018.07.06", "title": "София е домакин на Седмата среща на върха „16+1”"}
{"url": "https://www.novinite.bg/articles/161715/Ekspert-Magistralite-v-Balgariya-se-prevrashtat-v-patishta-na-smartta", "text": "„Магистралите са измислени преди много години, а целта им е била хората, които ги ползват, да пътуват бързо и безопасно. За съжаление магистралите в България се превръщат в пътища на смъртта, въпреки милиардите, които инвестираме в тях”. Това коментира Богдан Милчев от Института за пътна безопасност и бивш шеф на КАТ.„Причините за това са няколко. От една страна е необходимо някой да анализира тези произшествия. България е единствената страна в ЕС, в която се слагат знаци за концентрация на пътнотранспортни произшествия или за опасност”, коментира още Милчев.Според него анализирането на тежките катастрофи е ключът, който ще покаже какъв е проблемът. Повече от 10 години обаче не били издадени наредбите, по които да се анализират тежките катастрофи.„Информирали сме премиера, че тези две наредби, които още от 2007 г. министърът на вътрешните работи и министърът на транспорта трябваше да са издали, за да могат да се правят тези анализи, все още не са издадени. Отговорът им е, че си обменяли информация и анализирали”, заяви Милчев.По думите му също толкова важно е и промяната на метода на контрол.„Страните, които имат успехи в тази посока, са приели философията, че човек се ражда грешен, той допуска грешки волно или неволно. Когато допуска умишлени грешки, държавата трябва така да въздейства, че той да прави все по-малко умишлени грешки”, заяви Милчев.По думите му в момента контролът по пътищата е статичен, а трябва да стане динамичен.„В самото движение да се движат полицейските автомобили”, поясни Милчев.", "date": "2018.07.06", "title": "Експерт: Магистралите в България се превръщат в пътища на смъртта"}
{"url": "https://www.novinite.bg/articles/161720/Bojko-Borisov-posreshtna-kitajskiya-premier-Li-Kacyan", "text": "Премиерът Бойко Борисов ще се срещне с председателя на Държавния съвет на Китай Ли Къцян, който пристига на четиридневно официално посещение в София. Те ще обсъдят развитието на двустранните отношения и възможностите за допълнително активизиране на търговско-икономическото сътрудничество по време на работна вечеря между двете делегации.След официалната церемония по посрещане на председателя на Държавния съвет на Китайската народна република Ли Къцян е предвидено поднасяне на венец на паметника на Незнайния войн и посещение на църквата „Света София“. По-късно Борисов и Къцян ще проведат двустранна среща на четири очи в сградата на Министерския съвет, последвана от пленарни разговори.И президентът Румен Радев ще разговаря с китайския премиер Ли Къцян по време на визитата му в София. Днес българският държавен глава и министър-председателят на Китайската народна република ще проведат среща на „четири очи“ на „Дондуков“ 2, след което ще се състоят пленарни разговори на официалните делегации на двете държави.Президентът Румен Радев и неговата съпруга Десислава Радева ще бъдат домакини на официална вечеря във вила „Калина“ по случай визитата на министър-председателя Ли Къцян и съпругата му Чън Хон.Ли Къцян е в София за провеждането на седмата Среща на държавните и правителствени ръководители на страните от Централна и Източна Европа и Китай, която тази година се домакинства от България. Основната цел на форума „16+1“ е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства", "date": "2018.07.06", "title": "Бойко Борисов посрещна китайския премиер Ли Къцян"}
{"url": "https://www.novinite.bg/articles/161731/ABH-Do-avgust-v-Balgariya-moje-da-ima-parvo-ognishte-na-afrikanska-chuma-po-svinete-0", "text": "До август в България може да има първо огнище на африканска чума по свинете. Това подчерта д-р Георги Чобанов от Агенцията за безопасност на храните пред БНР. Той потвърди за ново огнище на заболяването в Румъния, на 60 километра от българската граница - в района на Констанца.\"Касае ферма с едно прасе. Нито една държава, в която е влязла африканска чума, няма механизъм за спирането на заразата, така че заболяването е много агресивно и се разпространява много бързо\", подчерта той.Мерките за контрол по границата продължават да са засилени. На граничния пункт \"Дунав мост\" при Русе има и информационни табели, които предупреждават, че е забранено внасянето на свинско месо за лична консумация от северната ни съседка. ", "date": "2018.07.06", "title": "АБХ: До август в България може да има първо огнище на африканска чума по свинете 0"}
{"url": "https://www.novinite.bg/articles/161724/Maya-Manolova-KEVR-provejda-otkritite-si-zasedaniya-formalno", "text": "\"Проблемът е, че КЕВР формално провежда така наречените открити заседания. Чува се гласът само на енергийните дружества, на монополистите, които диктуват цените\". Това заяви омбудсманът Мая Манолова.Според нея друг основен проблем е, че гражданите нямат възможност да обжалват актовете на КЕВР, с които се определят цените на парното, топлата вода, тока, водата. \"Гражданите имат едно право – да плащат, а нямат право да участват активно във формирането на тези цени. С моя екип открихме множество нарушения в процедурата по издаване на тези актове, с които се увеличат цената на парното и тока, които са много сериозни. Тези решения не отчитат социалната поносимост на цената на тока и парното. Второ - когато природният газ на световните пазари намалява, когато КЕВР се произнася за намаляване на цените и в България, това не се отразява на цените на тока и парното\", посочи Манолова. Тя добяви, че от анализи на нейния екип са установили, че през 2015 г. при приблизително същата цена на природния газ, цената на парното е била много по-ниска.\"Законът в тази му част, която не дава гражданите да обжалват решенията на КЕВР трябва да бъде променен\", натърти Мая Манолова, която ще има среща по въпроса със зам.-главния прокурор Ася Петрова.", "date": "2018.07.06", "title": "Мая Манолова: КЕВР провежда откритите си заседания формално"}
{"url": "https://www.novinite.bg/articles/161736/Cvetan-Cvetanov-se-sreshtna-s-rakovoditelya-na-fondaciya-Konrad-Adenauer-v-Sofiya", "text": "\r\nПредседателят на ПГ на ГЕРБ и зам.-председател на партията Цветан Цветанов се срещна с ръководителя на бюрото на фондация \"Конрад Аденауер\" в София Торстен Гайслер, съобщиха от пресценъра на партията.Двамата обсъдиха политическата ситуация в Германия и България, както и посещението на Цветанов в Берлин по-рано тази седмица.\r\n По време на разговора Цветан Цветанов благодари за срещата в Берлин със зам.-генералния секретар на фондация \"Конрад Аденауер\" д-р Герхард Валерс. На свой ред Торстен Гайслер сподели, че подобни срещи са ценни за Фондацията и поздрави председателя на ПГ на ГЕРБ за изключителния успех на Българското председателство на Съвета на ЕС. По думите му то има принос както за европейската политика, така и за имиджа на България.Цветанов и Гайслер се обединиха около нуждата от още по-засилено интерпарламентарно сътрудничество между българския и немския парламент. В рамките на срещата бяха очертани планове за конкретни съвместни инициативи през есента, включително посещения в България на немски депутати.", "date": "2018.07.06", "title": "Цветан Цветанов се срещна с ръководителя на фондация \"Конрад Аденауер\" в София"}
{"url": "https://www.novinite.bg/articles/161747/Balgariya-i-Kitaj-podpisaha-protokol-za-fitosanitarnite-iziskvaniya-za-iznos-na-beleno-slanchogledovo-seme", "text": "Министърът на земеделието, храните и горите Румен Порожанов и посланикът на Китай у нас Джан Хайджоу подписаха протокол за фитосанитарните изисквания към износа на белено слънчогледово семе. Това стана на церемония в Министерски съвет в присъствието на премиeра Бойко Борисов и председателя на Държавния съвет на Китайската народна република Ли Къцян. Според протокола изнасяното за Китай българско белено слънчогледово семе трябва да съответства на фитосанитарните закони и разпоредби на двете страни. По време на периода на растеж на слънчогледа и на съхранение на слънчогледовите семки Българската агенция по безопасност на храните следва да проверява и открива карантинните вредители, които са значими за Китай. Тези инспекции трябва да се правят на полето, в преработвателните предприятия и в складовете. Изнасяният белен слънчоглед е необходимо стриктно да се сортира и филтрира, за да се гарантира, че отсъстват насекоми, почви, плевели и други растителни остатъци. За всяка отделна пратка БАБХ ще издава официален фитосанитарен сертификат, като в него изрично се посочва произходът на слънчогледовото семе. Изнасяното количество трябва да е опаковано в чисти, хигиенични и вентилирани нови опаковъчни материали, които отговарят на китайските фитосанитарни изисквания. Протоколът влиза в сила от датата на подписването и е валиден за срок от 3 години.", "date": "2018.07.06", "title": "България и Китай подписаха протокол за фитосанитарните изисквания за износ на белено слънчогледово семе"}
{"url": "https://www.novinite.bg/articles/161723/Zakonat-za-integraciyata-na-horata-s-uvrejdaniya-mina-na-parvo-chetene", "text": "Парламентът прие на първо четене промените в Закона за интеграцията на хората с увреждания.Предвижда се месечната добавка за социална интеграция да се предоставя в зависимост от степента на намалена работоспособност или вида и степента на увреждането.Промяната се наложи след като Върховният административен съд отмени уеднаквяването на размера на добавките на хората с увреждания.Депутатите намалиха на три дни срокът за предложения преди окончателното разглеждане на промените. ", "date": "2018.07.06", "title": "Законът за интеграцията на хората с увреждания мина на първо четене"}
{"url": "https://www.novinite.bg/articles/161749/Podpisahme-s-Kitaj-za-satrudnichestvo-v-yadrenata-energetika", "text": " Министерството на енергетиката и Китайската националната енергийна администрация ще си сътрудничат в мирното използване на ядрената енергия. Това е предвидено в меморандум за разбирателство между двете страни, подписан днес от министъра на енергетиката Теменужка Петкова и председателя на Националната комисия за развитие и реформи на Китайската народна република г-н Хъ Лифън.Запазването и развитието на потенциала на ядрената енергетика е един от основните приоритети на българското правителство. Международното сътрудничество играе важна роля за постигането на тази цел. Съществуват широки възможности за сътрудничество с Китайска народна република - страна, която активно развива ядрената си енергетика и е на път да стане глобален лидер в сферата на ядрените иновации и технологии.С меморандума се цели укрепване на партньорство между двете институции чрез насърчаване обмена на информация относно нормативната рамка, програмите и практиките на страните, лицензионните процедури, обмен на експерти, организиране и участие в съвместни семинари, конференции и работни групи и обучение на административен, научен и технически персонал. ", "date": "2018.07.06", "title": "Подписахме с Китай за сътрудничество в ядрената енергетика"}
{"url": "https://www.novinite.bg/articles/161743/Analizator-na-Forbes-Ruskite-reaktori-ostavat-lider-vapreki-konkurenciyata-na-Kitaj", "text": "Енергийният наблюдател на авторитетното издание Forbes Майкъл Шеленберг заяви, че по данни на организацията Environmental Progress почти две трети от новите атомни енергоблокове през 2025 г. ще бъдат оборудвани с реактори от три различни типа, проектирани в Русия и Китай. Това ще бъдат руските ВВЕР-1200 и китайските CAP1000 и Hualong-1. Безспорен лидер в категорията „експортни реактори“ са руските реактори ВВЕР-1200. Очаква се в близко време те да бъдат най-търсени на глобалния пазар. Независимо, че вътрешният китайски пазар на строителство на АЕЦ е най-големият пазар от страните, които развиват ядрена енергетика, в повечето случаи чуждестранните пазари предпочитат руската технология.В момента и двете страни отделят милиарди за разработка на нови ядрени проекти, в които Русия отново е лидер с успешно работещите реактори на бързи неутрони. Но засега основната технология както на вътрешните, така и на външните пазари на двете страни, остават реакторите с вода под налягане (PWR). ВВЕР-1200 се купуват не само от страни, които се намират в самото начало на развитие на атомния си отрасъл, но и от страни с дълъг опит в използването на атомни технологии. Дори Китай, с неговите експортни амбиции, признава, че не може да откаже руската оферта и неотдавна подписа договор за още четири енергоблока с реактори ВВЕР-1200.Така въпреки напъните на Китай за лидерство на глоблния ядрен пазар, руските реактори остават предпочитани. Това се обяснява и от цифрите - 67% от ядрените проекти, които се реализират по света в момента, са в поръчковия портфейл на \"Росатом\", както стана ясно от отчета на генералния директор на руската корпорация Алексей Лихачов пред премиера на Русия Дмитрий Медведев. ​​  ", "date": "2018.07.06", "title": "Анализатор на Forbes: Руските реактори остават лидер въпреки конкуренцията на Китай"}
{"url": "https://www.novinite.bg/articles/161734/Li-Kacyan-Targovskata-vojna-nikoga-ne-e-reshenie", "text": "Китайският премиер Ли Къцян, който е на четиридневна официална визита в България, заяви че Китай никога няма да даде старт на търговска война и че властите в Пекин смятат, че няма да има победил от една търговска война.Той отбеляза, че неговата страна ще се ангажира с по-нататъшното отваряне на своите пазари към чуждестранните държави и инвеститори.\"Ако някоя страна пожелае да увеличи митническите тарифи, Пекин ще предприеме в отговор съответните мерки, като целта е да се защитят интересите на Китай и да се защити многостранният търговски режим\", допълни Ли Къцян.Неговите коментари са породени от влезлите в сила мита на САЩ за вноса на китайски стоки за 34 млрд. долара, което се тълкува като начало на пълномащабна търговска война между двете най-големи икономики в света.", "date": "2018.07.06", "title": "Ли Къцян: Търговската война никога не е решение"}
{"url": "https://www.novinite.bg/articles/161730/Otcepiha-chast-ot-plovdivskiya-rajon-Zapaden-zaradi-iztichane-na-gaz", "text": "Част от пловдивския район \"Западен\" е отцепен заради изтичането на газ на ул. \"Царевец\".Сигналът е подаден малко след 10:30 часа тази сутрин, съобщи за ''Дарик'' говорителят на Пожарната в града под тепетата Цвятко Дешев. При изкопни дейности машина е спукала тръба с газ в района на общежитията в квартал ''Смирненски''.Мястото е обезопасено, няма опасност за хората, каза още Дешев. От фирмата, извършвала ремонта, са спряли газоподаването по тръбите.", "date": "2018.07.06", "title": "Отцепиха част от пловдивския район \"Западен\" заради изтичане на газ"}
