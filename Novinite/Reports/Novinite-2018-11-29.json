{"url": "https://www.novinite.bg/articles/167962/Lyudmila-Elkova-vliza-v-upravata-na-BNB", "text": "Днес от 10:30 часа държавният глава Румен Радев ще  присъства на официалната церемония по встъпване в длъжност на Людмила Елкова като член на Управителния съвет на БНБ.Церемонията ще се проведе в зала 108 на БНБ.В периода 2000-2002 г. Людмила Елкова е главен юрисконсулт в Дирекция „Данъчна политика“ на Министерство на финансите, а от 2003 до 2009 г. е директор на същата дирекция. Отговаря за прогнозирането на бюджетните приходи и участва в разработването на консолидирания държавен бюджет и управлението на процеса по прогнозиране, анализиране и отчитане на изпълнението на бюджетните приходи, в частност на приходите от данъци и осигуровки, събирани от НАП и Агенция „Митници“, както и във връзка с работата на международните финансови институции – МВФ и Световната банка.Ръководител е на работни групи, свързани с хармонизацията на българското данъчно законодателство с европейското право в процеса на подготовка на присъединяването на България към Европейския съюз. В периода 2003-2010 г. е член и заместник-председател на Съвета на директорите на Българската фондова борса.Назначена е за заместник-министър на финансите през 2013-2014 г. и отговаря за държавния бюджет, държавните разходи, финансирането на общините, държавното съкровище и Дирекция „Национален фонд“. В същия период е заместник-председател на Съвета на директорите на Печатницата на БНБ, алтернативен управител на МВФ за България, ръководител на българската делегация в Международната банка за икономическо-развитие-Москва, член на Управителния съвет на Държавен фонд „Земеделие“, член на Управителния съвет на Националния доверителен екофонд.От 2015 г. осъществява консултантска дейност в областта на финансите, държавните помощи, разработването, управлението и изпълнението на проекти, финансирани от Европейския съюз.  ", "date": "2018.11.29", "title": "Людмила Елкова влиза в управата на БНБ"}
{"url": "https://www.novinite.bg/articles/167978/158-nashi-voenni-zaminaha-na-porednata-ni-misiya-v-Afganistan", "text": "Министърът на отбраната Красимир Каракачанов и началникът на отбраната генерал Андрей Боцев участват в официалното изпращане на 37-ия контингент на Българската армия, определен за участие в мисията на НАТО в Афганистан „Решителна подкрепа”. Тържественият ритуал се проведе на площад „Македония“ в Благоевград и на нея присъства също командирът на Сухопътните войски генерал-майор Михаил Попов.В 37-ия контингент на Българската армия са включени 158 военнослужещи. Той се състои от национален елемент, рота за охрана, екип от съветници и щабни офицери. Национален командир на контингента е полковник Митко Димитров, помощник-национален командир е полковник Румен Стамов, а командир на ротата за охрана е майор Калоян Стоянов от военно формирование 54 990 - Враца. В мисията на НАТО в Афганистан българските военнослужещи ще изпълняват задачи, свързани основно с организирането на контролно-пропускателния режим на автомобилния и пешеходния трафик на летището в Кандахар, както и с обучението и методическото подпомагане на формирования от Афганистанската национална армия.  ", "date": "2018.11.29", "title": "158 наши военни заминаха на поредната ни мисия в Афганистан"}
{"url": "https://www.novinite.bg/articles/167957/Pojarnikari-ot-cyala-Evropa-se-sreshtat-v-Sofiya", "text": "Пожарникари от цяла Европа се събират в София. Националният синдикат на пожарникарите и спасителите „Огнеборец” ще бъде домакин на срещата на борда на Европейския пожарникарски съюз и алианс (EFFUA). Събитието ще се проведе от 13:30 часа на 29 и 30.11.2018 година в хотел „ЕКСПО”.На срещата ще се обсъждат предизвикателствата, стоящи пред пожарните и спасителни служби в Европа, продиктувани от климатичните промени и увеличаващия се интензитет на пожарите, наводненията и други природни бедствия.Други основни теми, които ще бъдат дискутирани, са условията на труд, доходите и заболеваемостта на пожарникарите и спасителите както в Европа, така и в световен мащаб и мерките, които трябва да се предприемат за намаляването на професионалните заболявания.", "date": "2018.11.29", "title": "Пожарникари от цяла Европа се срещат в София"}
{"url": "https://www.novinite.bg/articles/167980/Borisov-zapochna-vizitata-si-v-Maroko", "text": "Министър-председателят Бойко Борисов пристигна на официално посещение в Кралство Мароко. Той беше посрещнат лично от премиера на Кралството Саад Еддин Ел Отмани.По-късно двамата министър-председатели ще проведат среща на четири очи, на която ще обсъдят задълбочаването на двустранните отношения и новите възможности за сътрудничество в различни области от взаимен интерес.В Рабат българският премиер Бойко Борисов ще разговоря и с председателя на Камарата на съветниците (Горната камара) в мароканския парламент Абделхаким Беншамаш. След срещата министър-председателят Борисов ще изнесе лекция за ролята на България за европейската интеграция на страните от Западните Балкани по време на нашето първо председателство на Съвета на ЕС.В делегацията, ръководена от премиера Борисов, са вицепремиерът и министър на външните работи Екатерина Захариева, министърът на труда и социалната политика Бисер Петков и министърът на икономиката Емил Караниколов. ", "date": "2018.11.29", "title": "Борисов започна визитата си в Мароко"}
{"url": "https://www.novinite.bg/articles/167959/Dokumentalen-spektakal-otdava-pochit-na-znameniti-balgarski-artisti-v-Teatar-Azaryan", "text": "Документалния спектакъл „Апарт” ще видят премиерно зрителите на Театър Азарян на 29 ноември в рамките на Международния театрален фестивал – лаборатория NEDRAma-international, който се провежда от 25 до 30 ноември 2018 г.„Апарт” е дебютен режисьорски опит на Илко Ганев.Проектът „Апарт” е съфинансиран по Програма „Култура” на Столична община през 2018 г.Представлението борави със средствата на пърформанса и въздейства като артинсталация, разкривайки възможностите на ново камерно сценично пространство в Театър \"Азарян\". Там нашата публика, разположена в ограничен брой места, ще съпреживее уникален експеримент, съчетаващ в себе си интерактивно поднесени документални текстове, съчинения, разкази и интервюта за живота на едни от най-обичаните артисти. Историите за света на киното и театъра  са разказани от авторите на сборника „Артисти със сребро в косите” и събрани в драматургична рамка от актрисата Людмила Сланева.Заглавието „Апарт” идва от термин в театъра, който означава думи на персонажа, произнесени директно към публиката.  В спектакъла са използвани документални разкази и интервюта на бележити български режисьори и актьори като Крикор Азарян, Леон Даниел, Наум Шопов, Гинка Станчева, Емилия Радева, Мария Стефанова, Жоржета Чакърова, Гергана Кофарджиева, Ицхак Финци, Никола Петков, Красимира Казанджиева, Стефан Германов, Стефан Илиев – Чечо, Христо Домусчиев и др.Вълненията, мислите и емоциите на нашите легендарни артисти ще бъдат разказани от младите актьори Антъни Пенев, Бориса Сарафова, Димитър Крумов, Надя Керанова, Петя Бончева и Севар Иванов. Визуалната среда и видеомапингът са дело на Владислав Илиев, а в подготовката на видеоинсталацията участват Павел Павлов, Александър Ковачев, Александра Апостолова и фотографът Светослав Караджов.„Как бързо тече времето и колко е преходно всичко е основното, което ни интересуваше, докато репетирахме. Артистът винаги изглежда малко „в повече“. В интервютата на известни актьори, както и на някои забравени вече такива, открихме за пореден път, че човекът в артиста е особена порода. Той е способен да види и усети неща, които остават невидими за другите, и да живее в тази невидимост все едно точно тя е животът. А може би е. Погледнат отстрани актьорът често изглежда  като луд. Но той по-скоро е ДРУГАДЕ. И може да те заведе там“ – споделя режисьорът Илко Ганев.Младият режисьор завършва Театрознание и театрален мениджмънт в НАТФИЗ, има магистратура по Режисура в сценичните изкуства при проф. Красимир Спасов. Автор е на сценарии, телевизионни предавания и документални поредици, понастоящем изследва българския театър в Института за изследване на изкуствата при БАН, където е докторант.Проектът „Апарт” е съфинансиран по Столична програма „Култура”на Столична община през 2018 г.", "date": "2018.11.29", "title": "Документален спектакъл отдава почит на знаменити български артисти в Театър \"Азарян\""}
{"url": "https://www.novinite.bg/articles/167960/Lyubomir-Iliev-prevodach-na-m-noemvri-v-Stolichna-biblioteka", "text": "Новата поредица „Преводач на месеца“ продължава на 29 ноември 2018 г. (четвъртък) от 18:30 ч. в Литературния клуб на библиотеката (пл. „Славейков” № 4). Този път във фокус ще бъде известният наш преводач от немски език Любомир Илиев, благодарение на когото дължим възможността да четем на български произведения на Гьоте, Новалис, Себастиан Брант, Херман Хесе, Франц Кафка, Гюнтер Грас, Хайнрих Бьол, Херман Брох, Роберт Музил и десетки други. За него ще говорят Иглика Василева, с която през октомври започна инициативата „Преводач на месеца“, както и поетът и журналист Марин Бодаков. Входът е свободен, а някои от преводите на Любомир Илиев ще бъдат изложени във витрина на втория етаж в направление „Обслужване на читатели” през целия месец ноември.Любомир Илиев е роден през 1949 г. в София. През 1968 г. завършва гимназията с преподаване на немски език в София, а през 1974 г. – Софийския университет “Св. Климент Охридски”, специалност \"Немска филология\", където по-късно е аспирант и асистент. Работил е в списание “Панорама” (орган на Съюза на преводачите в България). Превежда лирика, драма и проза от немски език. Списъкът на преведените от него заглавия е внушителен и респектира със сложността на текстовете, разнообразието на жанровете и богатството на художествените форми: Гьотевият “Фауст”, “Човекът без качества” на Роберт Музил, “Корабът на глупците” на Себастиан Брант, “Смъртта на Вергилий” и „Сомнамбулите” на Херман Брох, „Процесът“ и „Метаморфозата“ на Франц Кафка, книги от нобеловите лауреати Херман Хесе, Хайнрих Бьол и Гюнтер Грас, от класици като Шилер, Лесинг, Айхендорф, Новалис, както и десетки творби от съвременни автори.Четирикратен носител е на Годишната награда на Съюза на преводачите в България, двукратен – на Националната награда за превод „Христо Г. Данов”, а през 2012 г. бе удостоен и с Австрийската държавна награда за литературен превод. Член е на Президиума на Европейския преводачески колегиум в Щрален, Германия, както и на Гьоте Гезелшафт във Ваймар, Германия. ", "date": "2018.11.29", "title": "Любомир Илиев – преводач на м. ноември в Столична библиотека"}
{"url": "https://www.novinite.bg/articles/167983/Obshtinite-poluchavat-32-mlrd-leva-ot-Byudjet-2019", "text": "Депутатите гласуваха основните бюджетни взаимоотношения между централния бюджет и общините за 2019 г., предаде БГНЕС. Общата субсидия за делегираните от държавата дейности ще бъде в размер на над 3,2 млрд. лева.Трансферът за зимно поддържане и снегопочистване възлиза на над 38 млн. лв., а за капиталови разходи - 179 млн. лв.ДПС поиска допълнителни 3 млн. лева за зимно поддържане на пътищата, които да бъдат държани като резерв в случай на бедствено положение или друга кризисна ситуация, но предложението не срещна подкрепа.Депутатите одобриха още бюджетните взаимоотношения с централния бюджет за 2019 г. на трите обществени медии, както и субсидиите за юридически лица с нестопанска цел.", "date": "2018.11.29", "title": "Общините получават 3.2 млрд. лева от Бюджет 2019"}
{"url": "https://www.novinite.bg/articles/167987/Radev-BNB-tryabva-da-garantira-finansovata-i-bankovata-stabilnost", "text": "Българската народна банка е призвана да бъде един от стожерите на държавата, да гарантира финансовата и банковата стабилност. Това предполага висок професионализъм и независимост от политически вмешателства“. Това заяви държавният глава Румен Радев на официалната церемония по встъпване в длъжност на Людмила Елкова като член на Управителния съвет на БНБ. Президентът подчерта, че очаква в тази отговорна задача Людмила Елкова да даде своя достоен принос с доказаната си експертиза в областта на икономиката и финансите. Румен Радев благодари за работата и на досегашния член на Управителния съвет Боряна Пенчева.След като положи клетва Людмила Елкова отбеляза значението на БНБ като основен стълб на държавността и гарант на финансовата стабилност и подчерта, че съзнава голямата отговорност на своята позиция. Тя определи като голямо предизвикателство присъединяването си към институцията в интересен за страната и за БНБ момент – след като България е изразила намерение за присъединяване към механизма ERM 2, който е задължителна стъпка за приемане в еврозоната. „Това предполага нови предизвикателства за банката в един много динамичен период“, добави още Людмила Елкова.На тържествената церемония присъстваха управителят на БНБ Димитър Радев, членовете на Управителния съвет на банката, финансисти.", "date": "2018.11.29", "title": "Радев: БНБ трябва да гарантира финансовата и банковата стабилност"}
{"url": "https://www.novinite.bg/articles/167988/11-leva-na-glas-ostava-partijnata-subsidiya-i-za-dogodina-reshiha-deputatite", "text": "Годишният размер на държавната субсидия за един получен действителен гласа, съгласно Закона за политическите партии, остава 11 лв. и през 2019 г. Това решиха депутатите по време на гласуването на второ четене на закона за държавния бюджет за догодина, предаде репортер на БГНЕС.С 97 гласа „за“, 46 – „против“ и 3 „въздържал се“ решението бе гласувано вкупом с няколко други текстове от закона и без никакъв дебат в пленарна зала. Предложението на управляващите за запазване на размера на субсидията не срещна възражение от страна на опозицията и бе прието анблок с вписания в закона за бюджета минимален размер на фискалния резерв за догодина, който възлиза на 4,5 млрд. лв., максималният размер на държавния дълг, за който е предвидено да не надвишава 22,2 млрд. лв. и други текстове. ", "date": "2018.11.29", "title": "11 лева на глас остава партийната субсидия и за догодина, решиха депутатите"}
{"url": "https://www.novinite.bg/articles/167985/Pilotna-sistema-izmerva-digitalizaciyata-v-stolichno-uchilishte-sledvat-i-drugi", "text": "Учители и ученици от цялата страна могат да направят оценка на дигиталната среда в училищата и на придобитите в клас дигитални умения чрез инструмента SELFIE. Той беше представен пилотно от министъра на образованието и науката Красимир Вълчев и заместник-министър Деница Сачева в столичното 137 СУ „Ангел Кънчев“.Училищата, които пожелаят да се включат в измерването, ще използват специално разработена от Европейската комисия платформа с въпросник към ръководствата, педагогическите колективи и учениците. SELFIE обхваща шест ключови за дигиталното образование области - преподаване и учене, училищно управление, инфраструктура и оборудване, професионално развитие, практики за оценяване и дигитална компетентност на учениците. Всички отговори са анонимни, а попълването отнема между 20 и 30 минути.„Инструментът SELFIE прави диагностика и анализира всички елементи на образователната среда. Това е отворена възможност за училищата да анализират своята степен на готовност за преминаване към ера, в която трябва да развиваме много по-задълбочено дигиталните компетентности в децата. Трябва да подпомогнем тази трансформация към „хибридни“ образователни институции, в които информационните технологии ще са в основата на образователния процес“, посочи министър Вълчев.Заместник-министър Сачева допълни, че целта на МОН е до края на януари поне 250 училища да използват инструмента, за да проследят от какво имат нужда и да предприемат конкретни мерки. „На сайта на МОН ще бъде създадена секция, в която ще има достъп до него“, допълни тя.След представянето ученици от XI клас направиха демонстрация на SELFIЕ и отговориха на всички въпроси. Получените от българските училища данни ще бъдат обобщени от Европейската комисия, като първият анализ за България ще е готов през март 2019 г. Очаква се в инструмента SELFIE в цяла Европа да се включат 76,7 млн. ученици и учители от 250 000 училища в Европа, а целта е да се създаде първата Европейска карта на дигиталните иновации в училище. ", "date": "2018.11.29", "title": "Пилотна система измерва дигитализацията в столично училище, следват и други"}
{"url": "https://www.novinite.bg/articles/167981/Zapochva-16-oto-izdanie-na-Balgarskata-Koleda", "text": "На 30 ноември, петък, ще бъде обявен официално стартът на шестнадесетото издание на благотворителната инициатива „Българската Коледа“, която се провежда под патронажа на държавния глава Румен Радев. От 11:00 часа, в УМБАЛ „Проф. д-р Стоян Киркович“ в Стара Загора ще бъдат представени темата и целите на кампанията за 2018/2019 г.Приключилата на 29 ноември т.г. кампания 2017/2018г. на „Българската Коледа“ в подкрепа на спасения детски живот успя да набере 2 600 000 лв. С дарените средства са подпомогнати за диагностика, лечение и рехабилитация 505 деца и е закупена медицинска апаратура за 22 лечебни заведения от цялата страна – университетски и многопрофилни болници, рехабилитационни центрове и домове за медико-социални грижи. ", "date": "2018.11.29", "title": "Започва 16-ото издание на „Българската Коледа“"}
{"url": "https://www.novinite.bg/articles/167979/MZ-raboti-po-programa-za-prevenciya-na-virusnite-hepatiti", "text": "Министерството на здравеопазването работи по създаването на „Национална програма за превенция и контрол на вирусните хепатити в Р България за периода 2019-2023 г.“. „До сега такава програма не е имало. В работната група по изработването ѝ са включени национални консултанти, експерти, представители на всички заинтересовани институции и неправителствени организации. Срокът за работата на експертите е 1 март 2019 г., след което проектът ще бъде публикуван за обществено обсъждане“. Това заяви зам.-министър Светлана Йорданова на пресконференция по повод Европейската седмица на тестването за ХИВ, хепатит В и хепатит С и Световния ден за борба срещу СПИН, който тази година ще премине под мотото „Узнай своя статус“.Седмицата за тестване е инициатива, стартирана в Европа през 2013 г., която цели да се разшири обхвата на изследваните лица, както и да повиши осведомеността за ползите от ранното тестване за ХИВ. От 2015 г. към тестването за ХИВ се включва и тестването за хепатит В и С. През 2017 г. повече от 600 организации от 53 държави са участвали в седмицата на тестването и хиляди хора са узнали своя статус за ХИВ и хепатит, стана ясно от думите на Светлана Йорданова.По експертна оценка на СЗО в европейския регион на СЗО приблизително 13,3 милиона души живеят с хроничен хепатит В (1,8% от възрастните) и около 15 милиона души с хепатит С (2,0% от възрастните). 2/3 от инфектираните лица в региона живеят в Източна Европа и Централна Азия. Хепатит В причинява около 36 000 смъртни случая, а хепатит С около 86 000 смъртни случая годишно в европейските държави, в региона на СЗО.По данни на Европейския център за профилактика и контрол на заболяванията (ECDC) общата  честота на разпространение на хепатит В е 1,49 на 100 000, а на хепатит С от 8,7 на 100 000 в държавите-членки на Европейския съюз (ЕС). Висока е степента на разпространение при хората, които инжектират наркотици.Сред 36,7 милиона души, живеещи с ХИВ в света, приблизително 2,7 милиона са имали хронична HBV инфекция и 2,3 милиона са били инфектирани с HCV. Чернодробните заболявания са една от основните причини за смъртност сред живеещи с ХИВ и коинфектирани с вирусен хепатит. Тези хора трябва да бъдат диагностицирани и осигурени с подходящо и ефективно лечение както за ХИВ, така и за хепатита.По експертна оценка на СЗО 1,2 милиона души живеят с ХИВ в Европейския регион и 25% от тях не са наясно, че са ХИВ позитивни, а почти 50% от тези, които са положителни, се диагностицират късно и така се забавя стартирането на лечение и профилактика.В страната има разработена и действаща  „Национална програма за превенция и контрол на ХИВ и СПИН за периода 2017-2020 г.“. България е страна с ниско разпространение на ХИВ сред общото население – 2,8 на 100 000 население, което е два пъти по-малко от средното за Европейския съюз, което е 5,7 на 100 000 население. В изпълнение на дейностите по Националната програма за превенция и контрол на ХИВ и сексуално предавани инфекции и в резултат на предоставяните услуги в страната, се постигна устойчиво задържане на ниското ниво на разпространение на ХИВ сред общото население.Към 30 октомври 2018 г. общо 1 473 лица с ХИВ се проследяват в 5-те сектора за лечение на пациентите с ХИВ/СПИН в София, Пловдив, Варна, Плевен и Ст. Загора, а 1 391 (94%) от тях получават съвременна антиретровирусна терапия.Прилагането на антиретровирусната терапия удължава живота на пациентите и подобрява качеството им на живот. Осигурени са всички необходими тестове и консумативи за провеждане на безплатни изследвания за ХИВ и мониторинг на терапията.„От началото на годината до м. октомври над 242 000 лица са се изследвали за ХИВ. През периода 1986 – 16.11.2018 г. в България са регистрирани общо 2 984 лица с ХИВ инфекция. От началото на 2018 година до средата на месец ноември са открити нови 269 ХИВ–серопозитивни, а до края на годината се очаква техният брой да нарасне с още 30“, посочи д-р Тонка Върлева. Годишният брой на регистрираните случаи се увеличава постепенно в годините, като през 2017 г. новорегистрираните са 241. Запазва се тенденцията от последните години броят на новорегистрираните мъже да е многократно по-голям от инфектираните жени. Съотношението на инфектираните мъже и жени през настоящата година е 8:1 (240 мъже и 29 жени).По път на инфектиране се запазва тенденцията от последните години. И през настоящата година 88% от новорегистрираните  са се инфектирали по сексуален път, а 10% са инфектирани при инжекционна употреба на наркотици. 54% от новорегистрирани са от групата на мъжете, които правят секс с мъже.Тази година най-засегната е възрастовата група 30-39 г. - 38%, следвана от възрастовата група 20-29 г. – 29%. Данните показват още, че 97% от новите случаи през 2018 г. са български граждани, а останалите 7% са граждани на други държави.  ", "date": "2018.11.29", "title": "МЗ работи по програма за превенция на вирусните хепатити"}
{"url": "https://www.novinite.bg/articles/167971/1200-patuvat-za-protesta-na-energeticite-v-stolicata", "text": "1200 миньори и енергетици от комплекса „Марица-изток“ ще се включат в протестното шествие в София, което се организира от конфедерацията на труда „Подкрепа“, съобщава БНР. Шествието ще започне в 13 часа от сградата на Националната художествена галерия и ще премине покрай основни министерства, от които се очаква да решат проблема.С 25 автобуса работещите в комплекса пътуват към София, за да поискат сигурност за своята работа и гаранции за енергийната независимост на България. Те ще настояват пред правителството за спешни мерки, които да запазят производството на електроенергия от български лигнитни въглища, съобщи лидерът на КТ Подкрепа в „Мини Марица-изток“ Генчо Генчев. \"Основното, което искаме, е да бъде записано на тази среща в Катовице въглероден неутралитет на страната, което да дава възможност нашите електроцентрали да работят, без да заплащат тези високи и скъпи квоти, които са за електроенергия и да не поскъпва токът както за населението, така и за индустрията\".В шествието ще се включат и синдикални структури от металургическата и химическата промишленост, като общия брой на протестиращите се очаква да е 2000 души, допълни Генчев.  ", "date": "2018.11.29", "title": "1200 пътуват за протеста на енергетиците в столицата"}
{"url": "https://www.novinite.bg/articles/167970/Avtobus-plamna-na-Trakiya-nyama-postradali", "text": "Минути след 10:00 ч. в ОДМВР-София е получен сигнал за възникнало запалване в задния отсек на автобус по време на движение. Няма пострадали при инцидента, който е станал в района на 26-27 км на автомагистрала „Тракия“ в посока София.Пътниците са изведени невредими. Изпратен е екип на пожарната. Движението в района на инцидента се регулира от полицейски служители. В посока София движението се пренасочва през Елин Пелин", "date": "2018.11.29", "title": "Автобус пламна на „Тракия“, няма пострадали"}
{"url": "https://www.novinite.bg/articles/167965/Radev-Ne-mojem-da-si-pozvolim-zaguba-na-konkurentosposobnost-v-energetikata", "text": "На 3-4 декември 2018г. в Катовице, Полша, ще представя позицията на страната ни на Конференцията на страните по Рамковата конвенция на ООН за изменението на климата. Това обяви във „Фейсбук“ президентът Румен Радев.България подкрепя Споразумението от Париж 2015г. и споделя решението, че мерките за борба с климатичните промени са необходими и неотложни. В същото време тези мерки следва да се запазят в рамките на постигнатите вече договорености, без допълнително повишаване на изискванията и при отчитане на състоянието и перспективите за развитие на националните енергийни системи. България не може да допусне загуба на конкурентоспособност в енергетиката и ще работи за запазването на социалните права на работещите в сектора.Отстоявам тази позиция от встъпването си в длъжност като президент и я представих на заседанията на Европейския съвет в началото на 2017 г., още преди сформирането на настоящото правителство. По мое указание служебният министър Костова я постави на заседанието на Съвета на министрите по околна среда на ЕС, на което страната ни призова за постигане на укрепена схема за търговия с емисии, с ясни и предвидими правила и защита на конкурентоспособността на индустрията. Още тогава България не прие възможността за ревизия на вече определената цел за намаляване на емисиите. Заявих категорично тази позиция и на пресконференцията след срещата ми с президента на Полша Анджей Дуда преди няколко дни.Утре, 30 ноември, предстои да приема представители на КНСБ и КТ „Подкрепа“ по тяхна молба, за да чуя мнението на синдикатите, което, убеден съм, ще бъде в съзвучие с вече изразената от мен позиция, отбелязва още държавният глава. ", "date": "2018.11.29", "title": "Радев: Не можем да си позволим загуба на конкурентоспособност в енергетиката"}
{"url": "https://www.novinite.bg/articles/167961/Dneven-horoskop-za-29-noemvri", "text": "Днес ще ви се случат някои много вълнуващи неща, които ще ви помогнат да си направите планове за бъдещето. Споделете на приятелите си какво ви се случва и им дайте възможност и те да споделят нещо с вас.Отново ще се сближите с колега или член на семейството, който напоследък е бил доста дистанциран от вас. Отношенията ви ще се нормализират бързо и всичко ще бъде както преди.Стремете се към нещо по-голямо и по-добро, знаете, че го заслужавате. Вашата енергия ще ви помогне да преследвате целите си по възможно най-здравословния начин и ще постигнете големи успехи.Представителите на останалите зодии могат да намерят дневния си хороскоп  ", "date": "2018.11.29", "title": "Дневен хороскоп за 29 ноември"}
{"url": "https://www.novinite.bg/articles/167973/Parvi-studove-i-gripat-veche-nastapva", "text": "Зимата дойде с пълна сила, а с нея и първите потвърдени случаи на грип. Майка и детето й са установени с т.нар. свински грип. Стотици хиляди всяка година у нас заболяват от грип, а за част от тях заболяването се оказва фатално.„Преди два дни Националната реферетна лаборатория доказа първите случаи на грип в София. За последната седмица в рамките на ЕС се доказва четири пъти по-често грип от този щам”, обясни в ефира на Нова телевизия проф. Тодор Кантарджиев, директор на Националния център по заразни и паразитни болести. Характерно за него е, че боледуват предимно младите хора. Изследвания показват, че усложнението при грипа засягат белия дроб.„През последните години едно от усложненията на тежката пневмония при грипа се явява системната аспергилоза”, поясни проф. Кантарджиев. По думите му в момента в почти цялата страна хората се оплакват от кашлица, която продължава с месеци. Това обаче са други вируси, които са характерни за есента. Все още не са дошли характерните за зимата вируси. Тези хора, които са с кашлица, трябва да са по-внимателни, защото са по-податливи на грипа.Симптомите са температура, болки в ставите, главоболие и дразнене на очите от светлината, поясни проф. Тодор Кантарджиев. Грипът се развива бързо – в рамките на няколко часа. „Той, за разлика от всички вирусни зимни инфекции, най-често има кратък инкубационен период – ден, ден и половина. Човек е заразен от пет до седем дни”, поясни още директорът на Националния център по заразни и паразитни болести. ", "date": "2018.11.29", "title": "Първи студове и грипът вече настъпва"}
{"url": "https://www.novinite.bg/articles/167967/Vav-Vashington-obmislyat-otvetni-dejstviya-sreshtu-Rusiya-zaradi-incidenta-v-Kerchenskiya-proliv", "text": "Американският президент Доналд Тръмп смята, че трябва да се изясни дали украинската страна е предупредила Русия за преминаването на нейните кораби от Черно в Азовско море и призовава Париж и Берлин да вземат участие в процеса. Това заяви стопанинът на Белия дом в интервю за вестник „Ню Йорк пост“, коментирайки инцидента с украинските кораби. „Имаше въпрос – имало ли е предупреждение. Украинските кораби дали ли са знак, че преминават? Защото, смятам, че те са имали система. Тя е работила“, каза Тръмп, предаде БГНЕС.Той също така отбеляза, че на него „не му е харесало“ задържането на три украински кораба и призова Германия и Франция да се включат в ситуацията около събитията в Керченския проток. При това американският президент не уточни какви именно действия очаква от Берлин и Париж. Тръмп ще вземе решение дали да се срещне с руския президент Владимир Путин на срещата на върха на Г-20 в Буенос Айрес, след като получи пълен доклад за събитията в Украйна и Черно море. Той повтори, че не изключва възможността да отмени срещата си със стопанина на Кремъл. „Тръмп заяви, че той ще получи „пълен доклад“ от служителите, занимаващи се с въпросите на националната сигурност и след това ще вземе решение“, се казва в материала на „Ню Йорк пост“. „Ние ще видим, ние ще научим, какво се е случило. Не ми харесва този инцидент и ще ни предоставят доклад по повод на това, което се случва“, подчерта американският лидер. Администрацията на американския президент Доналд Тръмп обсъжда възможни варианти на ответни мерки на ситуацията около Керченския проток. Това заяви специалният представител на Държавния департамент на САЩ за Украйна Кърт Волкър. „Отговарящите за националната сигурност официални лица от различните управления на вашингтонската администрация се събраха във вторник, за да обсъдят варианти за ответни мерки на САЩ на ситуацията в Керченския проток“, пише „Вашингтон пост“, позовавайки се на информацията на Волкър. „Търсим пътища за урегулиране на настоящата криза и оказване на натиск върху преговорите с цел да се върнем към политическо решение“, заявява американският дипломат. Волкър изразява гледната точка, че „действията на Русия явно имат незаконен характер“. „Освен това, не е имало обстоятелства, които могат да оправдаят обстрела на украинските кораби и ареста на моряците“, заявява той. По-рано руският външен министър Сергей Лавров заяви, че призивът на Държавния департамент на САЩ към европейските страни да не отслабват санкциите по отношение на Русия заради инцидента в Керченския проток насърчава и провокира провокационните действия на украинските власти. Той също така отбеляза, че специалният представител на Държавния департамент за Украйна Кърт Волкър не съдейства за урегулирането на ситуацията в страната, а „влиза в ролята на силен и безкритичен защитник на всякакви провокационни действия на киевския режим“. Турският президент Реджеп Тайип Ердоган предложи своята страна като посредник за разрешаване на инцидента с украинските кораби в Керченския пролив. „Ние обсъдихме с двете страни /с Русия и Украйна/, какво може да бъде направено и дали можем да играем ролята на посредник“, каза той, цитиран от Анадолската агенция. По-рано източник на ТАСС от канцеларията на турския президент информира, че Ердоган е провел преговори с президентите на Русия Владимир Путин и на Украйна Петро Порошенко. „Той е изслушал позициите на двете страни във връзка с инцидента в Черно море и е отбелязал важността създалата се ситуация да се разреши по дипломатически път“. Пресслужбата на Кремъл също съобщи за преговорите между Путин и Ердоган. От там отбелязаха, че „в контекста на провокирания от киевските власти опасен инцидент в района на Керченския проток са се обменили мнения по въпросите на стабилността и сигурността в Черноморския регион“.", "date": "2018.11.29", "title": "Във Вашингтон обмислят ответни действия срещу Русия заради инцидента в Керченския пролив"}
{"url": "https://www.novinite.bg/articles/167990/Danachen-izgorya-hvanaha-go-s-15-000-podkup", "text": "Задържаха служител на НАП при получаване на подкуп от 15 000 лева. Сумата била едва първи „транш” от договорения подкуп. Задържаният служител на приходната администрация преди време е бил отстраняван от длъжност заради престъпление от общ характер, но върнат на работа, предаде БГНЕС.Днес, ръководителят на Софийска градска прокуратура Емилия Русинова даде брифинг във връзка с образуваното досъдебно производство срещу служителя на приходната администрация. Русинова обясни, че образуваното досъдебно производство е след успешна реализация на служителите на ГДБОП под ръководството на Софийската градска прокуратура. „Става въпрос за извършена ревизия на търговско дружество, служителите на НАП, които са били определени със заповед да извършат тази ревизия са се свързали с управителя на дружеството. Уговорили са се и са провели среща в центъра на София на паркинг, след това са постели лоби бара на столичен хотел“, обясни Русинова. При тази първа среща управителят бил уведомен, че по отношение на неговото дружество са установени недекларирани печалби в размер на около 800 000 лв., но след като се провежда този разговор това означава, че служителите на НАП са готови да развият нещата по друг начин. „Сигналът е получен от това лице в началото на месец ноември“, обясни Русинова.След тази първа среща между управителя на дружеството и двамата служители на НАП, участващи в ревизиращия екип, няколко дни след това, данъчният, който днес е обвинен за подкупа, взет вчера (28 ноември), е позвънил по телефон на управителя на дружеството, по интернет комуникация е проведен разговорът, последвала е нова среща. На нея на управителя на дружеството е обяснено, че размерите, които биха били установени са размери в резултат, на които ще последва сезиране на прокуратурата и на ДАНС, но служителите му предлагат вместо тези 800 000 да му бъде изготвен ревизионен акт за сумата от около 16-20 000. За целта управителят на дружеството следва да предостави сумата от 45 000 лв.Вчерашната среща е била около сградата, в която работи служителят на НАП, при която е предаден първия транш от сумата в размер на 15 000 лв. „Този служител на НАП през 2015 г. със заповед на изпълнителния директор на НАП е бил отстранен от длъжност заради престъпление от общ характер. По непотвърдена информация към настоящия момент служителят е бил възстановен със съдебно решение”, посочи Русинова. Тя каза, че работата по случая продължава. За данъчния ще се иска от съда най-тежката мярка „задържане под стража“. „Процесуално-следствените действия не са приключили, предстои анализ на доказателствата и привличане в качеството на обвиняем евентуално и на други лица, които имат отношение към случая“, обясни градският прокурор на София.", "date": "2018.11.29", "title": "Данъчен „изгоря“, хванаха го с 15 000 подкуп"}
{"url": "https://www.novinite.bg/articles/167958/Prepalnena-zala-v-Sofijskata-gradska-galeriya-za-parvata-sreshta-s-pisatelya-Georgi-Gospodinov", "text": "В препълнена зала с млади хора протече първата от срещите със съвременни творци – с писателя Георги Господинов, която Столична община чрез дирекция „Култура“ и Софийската градска художествена галерия организира на 28 ноември 2018 г.„С тази среща Столична община поставя началото на поредица от събития“ – каза кметът на София Йорданка Фандъкова. По думите ѝ София е град на младите хора. \"Досега по различен начин общината подкрепя четенето, книгата и срещите с писатели. Творците създават облика на нашия град – каза кметът на София – и срещите с тях са голям шанс\".Кметът Фандъкова посочи, че софийските деца имат привилегията да са в града, в който живеят и творят голяма част от българските творци и да се срещнат с тях, да разговарят е изключително запомнящо се.На срещата с писателя, с модератор Яна Генова – директор на фондация „Следваща страница“, присъстваха над 120 ученици от столични училища като Испанската гимназия, Софийската математическа гимназия, Американския колеж и др.Георги Господинов е един от най-четените съвременни писатели, автор на стихове, разкази, проза. Сред най-търсените му книги са: „И други истории“, „Естествен роман“, „Физика на тъгата“, „Невидимите кризи“, „И всичко стана луна“, „Аз живях социализма“.Още за първата си стихосбирка „Лапидариум“ (1992) Георги Господинов е отличен с Националната награда за дебют „Южна пролет“.„Един от първите съвети, които дава писателят Ърнест Хемингуей към младите писатели, е да слушат музика и да гледат живопис\" – обърна се към младите хора писателят Георги Господинов. В София по думите му в Градската художествена галерия можем да изпълним първия съвет на световноизвестния писател. Освен това в нашия град са места, където са били класици на българската литература като Яворов, Вазов….Господинов говори пред младите хора повече от час. Разказа как е започнал да пише. „Личните истории са лични истории за всички по света – каза писателят – и в България, и в Исландия. „Естествен роман“ е първата книга, преведена в Исландия.Писателят на „Физика на тъгата“ и „Сляпата Вайша“ е носител на Специалната награда на София за изключителни постижения и принос в националната култура. Наскоро Георги Господинов бе избран и за един от менторите в националния конкурс и стипендия „С усилия към звездите“ заедно с Недко Солаков, Красимира Стоянова, Галина Борисова и Явор Гърдев. ", "date": "2018.11.29", "title": "Препълнена зала в Софийската градска галерия за първата среща с писателя Георги Господинов"}
{"url": "https://www.novinite.bg/articles/167982/Sred-arestuvanite-ukrainski-moryaci-ima-i-besarabski-balgarin", "text": "Сред пленените от Русия украински моряци има и бесарабски българин, съобщава бТВ.Владимир Варимез от село Бановка е един от 24-те моряци, които бяха арестувани, след като с три украински кораба преминаха през Керченския проток.Информацията беше потвърдена за бТВ от кмета на селото Виктор Генчев. Той допълни, че бащата на Владимир все още е в Бановка, но е възможно на определен етап да замине за Севастопол, където да направи опит за среща със сина си.В неделя Русия обстрелва и задържа три украински бойни кораба край бреговете на Крим. Съдът в Крим арестува всички 24 моряци, задържани след престрелката. ", "date": "2018.11.29", "title": "Сред арестуваните украински моряци има и бесарабски българин"}
{"url": "https://www.novinite.bg/articles/167984/Poroshenko-iska-NATO-da-prati-korabi-v-Azovsko-more", "text": "Украинският президент Петро Порошенко призова НАТО да разположи военни кораби в Азовско море, за да подкрепи Украйна срещу Русия, предаде БНТ.В интервю за германския вестник \"Билд\" Петро Порошенко казва, че Путин иска да окупира Азовско море и да анексира цяла Украйна. Той призовава и канцлера Ангела Меркел да се притече на помощ на Киев. В неделя Русия задържа три украински военни кораба на път за Азовско море близо до Кримския полуостров. Русия твърди, че корабите са влезли незаконно в нейни териториални води - обвинение, което Украйна отрича.Посредничество в новия конфликт между Киев и Москва предложи Турция.„Ситуацията между Русия и Украйна и какво може да бъде направено по въпроса беше основна тема в разговора ми с Владимир Путин“, призна Ердоган. „Може ли Турция да има посредническа роля дискутирах и с двете страни. И г-н Путин, и г-н Порошенко имаха определени искания към нас“, допълни турският президент. ", "date": "2018.11.29", "title": "Порошенко иска НАТО да прати кораби в Азовско море"}
{"url": "https://www.novinite.bg/articles/167974/Putin-i-Tramp-planirat-da-si-govoryat-poveche-ot-dva-chasa", "text": "Срещата между Владимир Путин и Доналд Тръмп е насрочена за 1 декември и ще продължи повече от два часа, съобщи РИА Новости, като се позова на източник от една от делегациите, предаде БНР.Двамата президенти ще разговарят в Аржентина в рамките на срещата на Г-20. Очаква се Тръмп и Путин да обсъдят напрегнатите напоследък двустранни отношения, въпроси на сигурността, контрола над въоръженията и регионалните конфликти, включително руско-украинския сблъсък в Черно море  от края на миналата седмица. ", "date": "2018.11.29", "title": "Путин и Тръмп планират да си говорят повече от два часа"}
{"url": "https://www.novinite.bg/articles/167955/Jalt-kod-za-opasno-vreme-v-23-oblasti-i-dnes", "text": "И днес за почти цялата територия на страната е обявен жълт код за опасно време. Предупреждението е за ниски температури, а в Източна и Югоизточна България – и за вятър. Код не е обявен единствено за областите Кюстендил, Благоевград, Пазарджик, Пловдив и Стара Загора. За всички други области предупреждението на синоптиците от НИМХ е в сила. ", "date": "2018.11.29", "title": "Жълт код за опасно време в 23 области и днес"}
{"url": "https://www.novinite.bg/articles/167966/Balgarka-sred-20-te-naj-vliyatelni-mladi-politici-v-sveta", "text": "Българският евродепутат от ГЕРБ/ЕНП Ева Майдел е избрана за един от двайсетте най-влиятелни млади политици в класация на глобалната платформа за политика Аполитикъл (Apolitical). Ева Майдел е единственият българин в списъка със сто политици под 35 годишна възраст, който беше обявен на 28 ноември 2018г.„Младите хора трябва да бъдат представени в политиката и да имат шанс да използват иновативните си идеи, за да влияят положително на обществата ни. Класацията на Аполитикъл отчита, че ако имаш нужните умения и качества, можеш да променяш средата, в която живееш, без значение от възрастта ти. Благодаря на политическа партия ГЕРБ, която вярва в потенциала на младите и им предоставя възможност да допринасят за политиките на местно, национално и европейско ниво.“ Това заяви Ева Майдел по повод обявяването на списъка.Оранизацията Аполитикъл е глобална платформа за политика, използвана в над 140 държави. Целта ѝ е да свързва политици от различни краища на света, които да споделят опит и добри практики в сферата на публичните политики. Освен българският евродепутат, в класацията попадат министри, членове на парламенти и местни власти като членовете на американския Конгрес Елис Стефаник и АлександриаКортез, най-младият кмет в историята на САЩ, Майкъл Тубс, първият носител на наградата на Блумбърг за отворени технологии Аманда Смит и други.Пълният списък и повече информация за класацията може да намерите .  ", "date": "2018.11.29", "title": "Българка сред 20-те най-влиятелни млади политици в света"}
{"url": "https://www.novinite.bg/articles/167976/Balgari-zadarjani-na-yahta-s-11-tona-hashish", "text": "Огромна наркопратка от 11 тона хашиш беше открита от италианската икономическа полиция край Сицилия на борда на яхта, управлявана от двама българи, предаде бТВ, позовавайки се на агенция АНСА.В операцията са участвали още от звеното за борба с наркотиците, като действията са координирани и с испанските власти. Ударът срещу трафикантите е бил осъществена в нощта на 26 срещу 27 ноември.В него са участвали хеликоптер и полицейски катер. Яхтата, управлявана от българите е голяма, над 19 метра дължина.", "date": "2018.11.29", "title": "Българи задържани на яхта с 11 тона хашиш"}
{"url": "https://www.novinite.bg/articles/167964/Nad-metar-prespi-po-patishta-v-Severoiztochna-Balgariya", "text": "Близо 900 машини почистваха републиканските пътища през изминалата нощ. Настилките са обработени и пътищата са проходими при зимни условия. Няма въведени ограничения по автомагистралите. Нормализира се обстановката в Североизточна България. Предстои възстановяване на движението по път III-2904 Дуранкулак – Кардам, по който късно снощи трафикът за всички превозни средства бе ограничен поради снегонавявания. Роторен снегорин разчиства близо 9-километровия участък между селата Рогозина и Спасово. От силния вятър има преспи над 1 метър.В област Бургас от придошлите води на река Велека е ограничено движението на леки автомобили до 3,5 т по път III-9901 Синеморец - Резово. Заради зимните условия е ограничено движението на МПС над 12 т през Троянски проход и е забранено преминаването на МПС над 12 т с ремаркета и полуремаркета през „Превала“.Целогодишно е ограничено движението на МПС над 12 т през проходите „Петрохан“ и „Шипка“, на МПС над 10 т през „Вратник“ и „Твърдишки“, на МПС над 3,5 т през „Пампорово“ и „Дюлински“. Проходите „Твърдишки“ и „Върбишки“ са затворени за всички моторни превозни средства целогодишно.Агенция „Пътна инфраструктура“ апелира шофьорите на тежкотоварни моторни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са подготвени за движение при зимни условия затруднява работата на снегопочистващата техника и възпрепятства пътуването на всички останали шофьори.Всички граждани и транспортни фирми могат да получават информация за актуалната пътна обстановка от интернет страницата на АПИ – , и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.11.29", "title": "Над метър преспи по пътища в Североизточна България"}
{"url": "https://www.novinite.bg/articles/167969/Bezplatni-bileti-za-kompensaciya-na-patnicite-ot-zakasnyal-barz-vlak-ot-Sofiya-za-Burgas", "text": "„БДЖ–Пътнически превози” ЕООД ще компенсира всички свои клиенти, които са пътували с бързия влак № 3623 от София за Бургас на 28.11.2018 г. Влакът замина със 192 минути закъснение поради обледяване токоснемателя на локомотива, който е трябвало да го обслужи, както и липсата на възможност в момента да бъде подменен с друг. Поради изчакването да бъде осигурен локомотив се е стигнало до голямото закъснение.В тази връзка националният железопътен превозвач ще възстанови сумата за билета на всички, които са се отказали от пътуването, а на всички потърпевши, които са изчакали заминаването на композицията, ще предостави по един двупосочен билет за избран маршрут на пътуване с влак в страната.Клиентите на „БДЖ–Пътнически превози” ЕООД могат да получат своята компенсация в срок до три месеца на билетните каси във всяка една гара в страната, като предоставят билета си от пътуването с бързия влак № 3623 от София за Бургас на 28.11.2018 г.", "date": "2018.11.29", "title": "Безплатни билети за компенсация на пътниците от закъснял бърз влак от София за Бургас"}
{"url": "https://www.novinite.bg/articles/167954/Snegat-spira-no-temperaturite-padat-oshte", "text": "Днес преди обяд все още на места, главно в Южна България ще превалява сняг, но в процес на отслабване и спиране. След обяд над Западна България облачността временно ще се разкъса и намалее. Ще духа умерен, в Източна България силен до бурен вятър от север-североизток и с него застудяването ще продължи. Максималните температури ще са от минус 5 - минус 2 градуса в Северна до минус 1 - плюс 4 в Южна България.Атмосферното налягане ще продължи да се повишава и ще бъде значително по-високо от средното за ноември.В планините в сутрешните часове все още ще вали слаб сняг, но до обяд в повечето места ще спре. След обяд над масивите от Западна България облачността временно ще се разкъса и намалее. Най-късно ще спрат снеговалежите в Рило-Родопската област и Странджа и Сакар. Ще духа умерен до силен североизточен вятър. Застудяването ще продължи и максималната температура на височина 1200 метра ще е около минус 4 градуса, на 2000 метра – около минус 8.По Черноморието ще остане ветровито със силен до бурен вятър от север-североизток. След обяд и в южните райони валежите ще спират. Температурите ще продължат да се понижават и максималните ще са от минус 1 до 2 градуса, само в най-южните райони до 5. Температурата на морската вода е 10-13 градуса. Вълнението на морето ще бъде 4-5 бала.", "date": "2018.11.29", "title": "Снегът спира, но температурите падат още"}
{"url": "https://www.novinite.bg/articles/167975/10-filtara-pochistvat-dimnite-gazove-ot-pechki-na-tvardo-gorivo-v-Krasna-polyana", "text": "Данните на ИА „Околна среда“ от началото на април до средата на октомври показват, че в София не е имало нито един ден с превишение на нормите на фини прахови частици.\"Монтирани са 10 филтъра, които почистват димните газове от печки на твърдо гориво в район „Красна поляна“. Измерванията показват, че с филтъра замърсяването намалява с между 75 и 80%. Те работят на принципа на електростатиката и имат много ниска консумация на енергия – 30 вата. За цял отоплителен сезон натоварват сметката за ток на едно домакинство с до 20 лв. Пилотният проект реализираме със „Системи за чист въздух“, които даряват филтрите.\" Това каза кметът на София Йорданка Фандъкова при проверка на място на един от обектите, в които е монтиран филтър.В зимните месеци най-сериозният проблем за качеството на въздуха създава отоплението на твърдо гориво – нискокачествени въглища, сурови дърва, както и нереграментираното изгаряне на отпадъци.\"Проучване на отоплението в София показа, че 55 хил. домакинства използват дърва и въглища. Столична община създава готовност да кандидатства за подмяна на старите печки с нови екологични варианти – газ, парно, пелети, ток – по Оперативна програма „Околна среда“ и Програмата „Лайф“. Целта е за 3 г. да бъдат подменени старите печки на дърва и въглища на 30% от домакинствата, което ще даде директен положителен ефект върху въздуха – каза кметът Фандъкова. – Разговарях с министър Бисер Петков и работим заедно за това в социалните помощи за отопление да се подкрепя алтернативното гориво. Без подкрепа и без специален стимул за домакинствата да подменят отоплителните си инсталации, няма да постигнем добър резултат.\"По думите на Фандъкова официалните данни на Изпълнителна агенция „Околна среда“ от началото на април до средата на октомври показват, че в София не е имало нито един ден с превишение на нормите на фини прахови частици.Столичната община е и инициатор за въвеждане на стандарти за дървата и въглища с по-ниско съдържание на пепел, сяра и влажност. \"За нерегламентираното изгаряне на отпадъци извършваме постоянни проверки на пунктове за вторични суровини и автосервизите, както и в райони, в които имаме сигнали за горене на гуми и кабели от граждани. За да улесним и насърчим правилното изхвърляне на отпадъци, които се ползват за изгаряне – гуми и стари дрехи – организирахме специални пунктове за предаването им\" – посочи също кметът Фандъкова. ", "date": "2018.11.29", "title": "10 филтъра почистват димните газове от печки на твърдо гориво в „Красна поляна“"}
{"url": "https://www.novinite.bg/articles/167963/KZP-Sas-zastudyavaneto-zachestyavat-pokanite-za-pokupki-po-vreme-na-prezentacii", "text": "С падането на температурите зачестяват поканите на търговци за присъствие на презентации на закрити места, където те предлагат пред събраната аудитория различен тип продукти – от такива с „благотворно въздействие върху здравето” до домакински електроуреди. Обещанията за изгодни покупки по време на такива представяния изкушават немалко потребители да платят на момента за нещо, което впоследствие може да се окаже грешна инвестиция. Най-лесно подведени могат да бъдат по-възрастните хора и други рискови групи потребители.„Този способ се прилага все по-често. Особено в зимния сезон той е по-примамлив за уязвимите групи потребители”, отбелязва председателят на Комисията за защита на потребителите (КЗП) Димитър Маргаритов пред „Дарик” радио. „Трябва да следим дали този, който ни предлага в рамките на въпросната презентация дадените стоки или услуги, дава достатъчно надеждна информация. Ако се говори само за това какви чудодейни въздействия или какъв невероятен ефект имат, то тогава определено трябва да се отнасяме с по-голям скептицизъм. При всяко съмнение, че става въпрос за фалшиво изтъкване на положителните качества на тези продукти, да не прибягваме до покупка”, предупреди той. И допълни, че присъствието там по никакъв начин не задължава потребителите дори и само от куртоазия да направят някакъв разход.Маргаритов обясни, че при подобен тип маркетинг, без значение дали потребителят е бил достатъчно добре информиран за качествата на предлаганите продукти и за условията на сделката, когато си е купил нещо, той има право да се откаже и да си вземе обратно парите. „В 14-дневен срок трябва да го заяви пред търговеца и да върне стоката. Препоръчваме отказът да се прави писмено, защото доказателствената тежест, че го е направил, е именно у потребителя. И търговецът е длъжен да му върне парите”, каза още той.Председателят на КЗП направи важно уточнение, че ако по време на презентацията търговецът не е обявил, че при упражняване правото на отказ разходите по връщането на стоката ще са за сметка на потребителя, то той ще трябва да ги поеме. Важно е да се знае, че законът изключва възможността за отказ от сделки дори и на този принцип в няколко конкретни случая. Един от тях касае продуктите, които поради хигиенни съображения не могат да бъдат върнати. Сред изключенията са и стоките, изработени по конкретни поръчки. Например, матрак по дадени от клиента размери. Комисията обаче е констатирала и нарушения.„Търговците си спестяват тази информация и по-скоро провокират потребителите да си поръчват индивидуални стоки по размери, които не се срещат в нормалната номенклатура. По този начин те парират възможността потребителят да се откаже от покупката впоследствие”, коментира Маргаритов. Той препоръча, ако не е належащо да се правят подобни поръчки, хората по-скоро да се ориентират към наличните продукти със стандартни параметри.", "date": "2018.11.29", "title": "КЗП: Със застудяването зачестяват поканите за покупки по време на презентации"}
{"url": "https://www.novinite.bg/articles/167956/Miting-shestvie-na-energetici-v-stolicata", "text": "Индустриалните федерации на КТ „Подкрепа“ организират митинг-шествие в защита на добива на електроенергия от  български лигнитни въглища. Шествието ще започне в 13.00 ч. от пл. „Княз Александър I“ и ще бъде с маршрут: бул. „Цар Освободител“, ул. „Г. Раковски“, Министерство на икономиката, ул. „Г. Раковски“, Представителство на ЕК в България, ул. „Г. Раковски“, бул. „Цар Освободител“, Президентство, бул. „Княз Ал. Дондуков“, КЕВР, бул. „Княз Ал. Дондуков“, ул. „Веслец“, Министерство на енергетиката, ул. „Триадица“, ул. „Сердика“, ул. „Искър“, ул. „Екзарх Йосиф“, бул. „Мария Луиза“, Министерство на околната среда и водите, бул. „Мария Луиза“, бул. „Тодор Александров“, бул. „Цар Освободител“.Митинг-шествието е организирано прецизно по начин, който възможно най-малко би предизвикал нарушаване на транспортния трафик в столицата. Но въпреки това от КТ „Подкрепа“ предварително молят за извинение за евентуално предизвиканите неудобства. ", "date": "2018.11.29", "title": "Митинг-шествие на енергетици в столицата"}
{"url": "https://www.novinite.bg/articles/167977/MAAE-Rosenergoatom-spazva-svetovnite-standarti-za-yadrena-bezopasnost", "text": "Eкип от експерти на Международната агенция по атомна енергия (МААЕ) потвърди, че „Концерн Росенергоатом“ (част от „Росатом“) се придържа към принципите за ядрена безопасност и използва добри практики, които могат да бъдат от полза за световната атомна общност.Генералният директор на „Концерн Росенергоатом“ Андрей Петров заяви: „Провелата се мисия ОСАРТ в „Концерн Росенергоатом“ се превърна не само в поредната стъпка към усъвършенстване на работата в нашата компания, но и в уникална възможност за пръв път цялата компания да получи независима оценка от МААЕ. До момента МААЕ е провела само две корпоративни мисии ОСАРТ – в чешката CEZ и във френската EDF. Изпълнението на препоръките на мисията, ще ни помогне и занапред да повишаваме нивото на експлоатационна безопасност на АЕЦ, а добрите ни практики ще допринасят за повишаване на нивото на безопасност в целия свят“.Мисия ОСАРТ (Operating Sаfety Review Team) на МААЕ се проведе в „Росенергоатом“ между 11-27 ноември 2018 г.„От гледна точка на МААЕ тази мисия премина много успешно. Експертите достигнаха до извода, че в „Росенергоатом“ всичко работи много добре. Всяка организация се стреми към подобрения, но това, което видях тук е истинска отдаденост към принципите за безопасност. Специално ще отбележа, че открихме много добри практики в областта на комуникациите и на поръчките, които се използват в Концерна. Те ще бъдат полезни за ядрената общност и ще позволят да се повиши ядрената безопасност не само на ниво конкретна държава, но и в световен мащаб“, заяви ръководителят на екипа от експерти на МААЕ Питър Тарен.14-членната мисия включваше експерти от Германия, Китай, Канада, ЮАР, Словения, Великобритания, Франция, Япония, Чехия, Словакия и Иран. Тя бе проведена в централата на „Росенергоатом“ и в три филиала на Концерна – Балаковската АЕЦ, Колската АЕЦ и Смоленската АЕЦ. Експертите се концентрираха в 9 направления: корпоративно управление, независим ядрен надзор, човешки ресурси, комуникации, техническо обслужване и ремонт, техническа поддръжка, опит при експлоатацията, поръчки, управление на авариите и противоаварийна готовност.Проведени бяха интервюта с персонала от администрацията и от централите, наблюдавани бяха съвещанията им, анализирани документите, свързани с оценяването и комуникацията със заинтересованите страни. Специално внимание бе отделено на ефективността на използваните политики за безопасност, отношението на персонала към работата и способността му да я изпълнява, методите за поддръжка, мотивацията и контрола, използвани от ръководството, както и състоянието на обектите и съоръженията на АЕЦ.Експертите на МААЕ дадоха своите препоръки в шест области: корпоративно управление, независим ядрен надзор, ремонти, опит при експлоатацията, противоаварийна готовност и поръчки.Екипът от МААЕ предаде проекта на отчета на ръководството на „Росенергоатом“ за коментари. Окончателният доклад ще бъде изпратен на руското правителство до 3 месеца. Отчетите на мисиите на МААЕ са обществено достъпни.", "date": "2018.11.29", "title": "МААЕ: „Росенергоатом“ спазва световните стандарти за ядрена безопасност"}
{"url": "https://www.novinite.bg/articles/167972/Nyakoi-vlakove-zakasnyavat-zaradi-snega-prekasnati-vrazki-nyama", "text": "Към момента движението на влаковете в страната се извършва в условията на зимна обстановка, като някои композиции се движат със закъснения. Няма прекъснато движение в нито един железопътен участък.Националният железопътен превозвач призовава своите клиенти да проявяват търпение и да се информират своевременно за актуалната обстановка на движение на влаковете. Поради зимните условия е възможно възникването на принудителни престои и натрупване на закъснения при движението на влаковете.Актуална информация за движението на влаковете клиентите на „БДЖ–Пътнически превози” ЕООД могат да получат от служителите на гишетата „Информация” и билетните каси в съответните железопътни гари, както и на националния информационен телефон 0700 10 200. ", "date": "2018.11.29", "title": "Някои влакове закъсняват заради снега, прекъснати връзки няма"}
{"url": "https://www.novinite.bg/articles/167989/BABH-startira-izvanredni-proverki-v-cyalata-strana-po-povod-Nikulden", "text": "Във връзка с предстоящия празник Никулден, Българската агенция по безопасност на храните (БАБХ) стартира извънредни проверки на обекти за производство и продажба на риба и рибни продукти в цялата страна. Контролните органи на БАБХ ще извършват инспекции от 3 до 7 декември. Тематичните проверки за Никулден са свързани с по-интензивното предлагане и търсене на храни за празника и ще се проведат съвместно с Изпълнителната агенция по рибарство и аквакултури и Комисията за защита на потребителите.По време на засиления контрол ще бъдат проверявани водоеми за развъждане на жива риба, обекти за отглеждане на аквакултури, за производство и търговия с риба и рибни продукти, складове за търговия на едро и дребно, пазари и борси, и заведения за обществено хранене. При проверките инспекторите ще следят за наличие на системи за управление безопасността на храните, сградов фонд и оборудване, съответствие с изискванията за етикетиране, срокове на годност и температура на съхранение.С инспекциите се цели ограничаване и недопускане продажбата на риба на нерегламентирани места, както и на риба с неустановен произход, за да се гарантира здравето на потребителите и безопасността на храните, както и да се предотвратят нелоялни практики и злоупотреби на недобросъвестни търговци.БАБХ призовава хората да купуват риба от регистрирани обекти, за да не се излагат на риск.Съвети към потребителите при закупуване на прясна риба:Върху повърхността на прясната риба има много тънък слой слуз, ако слузта е обилна, а слоят плътен, това означава, че рибата е престояла по-дълго време. Люспите на рибата трябва да са блестящи, плътно залепени за тялото. Не трябва да има разкъсвания. Хрилете трябва да са с розово-червен цвят. Очите трябва да са бистри. При натискане с пръст, вдлъбнатината трябва да изчезне бързо. ", "date": "2018.11.29", "title": "БАБХ стартира извънредни проверки в цялата страна по повод Никулден"}
{"url": "https://www.novinite.bg/articles/167968/Poveche-prostranstvo-i-udaljeno-rabotno-vreme-v-obnoveniyat-ofis-na-EVN-v-Stara-Zagora", "text": "На 28 ноември 2018 г. EVN България откри обновеният си офис за клиентско обслужване в гр. Стара Загора на ул. „Отец Паисий“ 89. На церемонията присъстваха г-н Робърт Дик, председател на управителния съвет на EVN България, г-н Янчо Калоянов, зам.-кмет на община Стара Загора, г-жа Надежда Чакърова Николова, омбудсман на община Стара Загора, г-н Емил Георгиев, председател на Федерацията на потребителите и други.„Ние следваме желанията на нашите клиенти и се стремим да им предлагаме обслужване и консултация в приятна и удобна среда“ каза г-н Дик при откриването. „Надявам се по-широкото пространство на офиса, увеличеният брой на EVN консултанти и приятната атмосфера да се приемат добре от нашите клиенти в Стара Загора и областта“, сподели още той.Напълно обновеният EVN офис предлага пълният набор от продукти, услуги и консултации, свързани с доставките на електроенергия. Той е разположен в по-голямо и просторно помещение с площ от 126 кв. м. и разполага с 10 работни места в сравнение с 6-те работни места досега. Той ще работи с удължено работно време: понеделник – петък: 09:00 – 19:00 ч., а от началото на 2019 г. ще е отворен 7 дни в седмицата.Откриването на новия модерен EVN офис следва политиката на дружеството за развитие и подобряване на стандартите на клиентско обслужване, съобразяване с изискванията и очакванията на клиентите. Подобни модерни клиентски офиси компанията вече откри в Бургас и Пловдив. С откриването на клиентски офис EVN България залага на модерна визия на клиентското обслужване, предлагано от енергийните инфраструктурни компании в България. ", "date": "2018.11.29", "title": "Повече пространство и удължено работно време в обновеният офис на EVN в Стара Загора"}
{"url": "https://www.novinite.bg/articles/167986/Pchelarite-shte-poluchat-finansova-podkrepa-po-de-minimis-ako-se-potvardi-namaleno-proizvodstvo-na-med", "text": "Възможно е пчеларите да бъдат подпомогнати по схемата „де минимис”, след като се направи анализ, който да потвърждава твърденията им за намалено производство на мед, най-вече заради климатичните условия тази година. Това каза министърът на земеделието Румен Порожанов по време на официалното откриване на Деня на българския производител, което се проведе в магазин на търговската верига „Метро“ в София. Събитието е част от кампанията на министерството “Аз подкрепям българските производители, подкрепи ги и ти!”По думите на Порожанов има разминавания в представените данни за смъртност при пчелите от Българската агенция по безопасност на храните и тези на пчеларите. “Имаше среща при зам.-министър Янко Иванов и по данни от Агенцията по храните смъртността съвсем не е 30%, както обявяват пчеларите, а тя клони към нулата. Или по някакви причини пчеларите не обявяват всички смъртни случаи”, каза Порожанов.Той уточни, че е възложил да се направи анализ на добитото количество мед през 2018 г., тъй като през 2017 г. е отчетен спад в производството му. „Ако този анализ установи, че по-малкото количество мед влошава до критично ниво финансовото състояние на пчеларите, ще им бъде предоставена единствената законово възможна помощ по схемата „де минимис“, обясни Порожанов.Земеделският министър подчерта, че в сектор „Пчеларство“ са предприети редица мерки за стабилизирането му, като една от тях е забраната за използването на неоникотиноиди, които увеличават смъртността при пчелите. Той допълни, че е необходим стриктен контрол за спазването на рестрикциите.На събитието “Метро” представи обновения си щанд за пчелни продукти, на който се предлагат 52 асортимента български мед. “От две години разработваме програмата „Отгледано с грижа в България”, за да можем да подкрепяме българските производители в създаването на продукти, които запазват автентичния български вкус. Днес съм много щастлив, че програмата се развива устойчиво и в нея участват 300 български земеделски производители с над 500 продукта”, каза Атила Йенисен, главен изпълнителен директор на “Метро България”. “Ако търговските вериги се конкурираме в това да подкрепяме местните производители и фермери, това ще е най-полезната конкуренция за страната”, заключи изпълнителният директор на “Метро”.  ", "date": "2018.11.29", "title": "Пчеларите ще получат финансова подкрепа по „де минимис”, ако се потвърди намалено производство на мед"}
