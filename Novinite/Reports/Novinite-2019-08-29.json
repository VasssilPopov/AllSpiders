{"url": "https://www.novinite.bg/articles/179708/Zapodozrenite-po-sluchaya-Negovan-shte-poluchat-obvineniya-ot-prokuraturata", "text": "Очаква се днес прокуратурата да повдигне обвинения на задържаните за убийството на възрастното семейство, открито край Негован, предаде БГНЕС.В сряда двама бяха арестувани във връзка с тежкото престъпление. Те са строителни работници от София, на 44 и 39 години. И двамата задържани са криминално проявени. Единият от тях е лежал в затвора. По данни на разследващите, задържаните са познавали жертвите от повече от година и са ги убили с користна цел.От думите на зам.-главния прокурор Иван Гешев стана ясно, че през последните няколко дни заподозрените са били следени. Двамата неколкократно са ходили до апартамента на жертвите, в който е извършено двойното убийство.Оръжието, с което е извършено убийството, е открито в района на Техническия университет в София. Там са открити два пистолета. Извършителите нямат сериозна връзка, която да ги свързва с Техническия университет, имали са трудов договор за техническа поддръжка с университета, добави Гешев.Беше изяснена и самоличността на двамата убити, открити във водоема до село Негован преди 10 дни. Намереният застрелян мъж е бивш треньор по борба и се казва Йордан Атанасов, а жената, неговата съпруга. ", "date": "2019.08.29", "title": "Заподозрените по случая \"Негован\" ще получат обвинения от прокуратурата"}
{"url": "https://www.novinite.bg/articles/179721/Dorian-premina-po-leko-ot-ochakvanoto-prez-Puerto-Riko-nasochva-se-kam-Florida", "text": "Ураганът Дориан се движи над океана тази сутрин, след като причини ограничени щети на Пуерто Рико и Вирджинските острови, предаде БНР, позовавйки се на Асошиейтед прес.Метеоролозите предупредиха, че Дориан се засилва и се очаква да достигне опасната категория 3, докато минава на изток от югоизточните и централните Бахамски острови през следващите два дни. Според прогнозите в събота ураганът ще премине близо до или над северните Бахамски острови, а в неделя ще достигне американския щат Флорида.При преминаването си над островите в Карибско море вчера Дориан беше ураган от категория 1. Той причини прекъсвания на електричеството и наводнения на места, но не и сериозни щети.\"Доволни сме, че няма щети, за които да съобщим\", заяви Уилям Солис, кмет на малкия пуерторикански остров Кулебра.Само едно населено място е останало без ток, добави той. Дориан причини прекъсване на подаването на електроенергия на островите Сейнт Томас и Сейнт Джон на американските Вирджински острови, и частично на остров Санта Крус, съобщи говорител на правителството. Съборени са дървета и поне един електропроводна линия, но няма данни за големи наводнения.Няма данни за сериозни щети на британските Вирджински острови.По-рано губернаторът на Флорида Рон Де Сантис обяви извънредно положение в части от щата, които са на пътя на урагана Дориан. В специално съобщение той призова жителите да си осигурят запаси от храна, вода и лекарства за седем дни. Според Де Сантис гражданите трябва да имат и план в случай на бедствие. Късно снощи Дориан се намираше на около 145 км от пуерториканската столица Сан Хуан и се движеше на северозапад с около 20 км/ч.Възрастен мъж в Пуерто Рико стана първата жертва на урагана, след като силен порив на вятъра го събори от покрива на къщата му. Още един човек е пострадал в град Сан Хуан.  ", "date": "2019.08.29", "title": "Дориан премина по-леко от очакваното през Пуерто Рико, насочва се към Флорида"}
{"url": "https://www.novinite.bg/articles/179723/Avtobus-s-deca-katastrofira-v-Germaniya-ima-30-raneni", "text": "Автобус се сблъска с лек автомобил във федералната провинция Бранденбург в Германия. 30 души бяха ранени, повечето от тях деца, съобщи телевизионната и радиокомпания RBB по данни на пожарната служба, предаде БГНЕС.Съобщава се, че инцидентът е станал в сряда вечерта на кръстопът в град Бранденбург ан дер Хавел. Пожарната служба е била информирана за инцидента в 17:27 ч. местно време .“80% от пострадалите са деца”, заяви говорител на пожарната. Възрастта на децата не е посочена.В същото време, както отбелязват в пожарната служба, никой не е получил животозастрашаващи наранявания, а само двама пътници на автобуса и водачът на колата са получили сериозни наранявания. Като предпазна мярка всички пострадали са откарани в болници.Причината за произшествието все още не е съобщена. ", "date": "2019.08.29", "title": "Автобус с деца катастрофира в Германия, има 30 ранени"}
{"url": "https://www.novinite.bg/articles/179712/Bryuksel-reje-Sarbiya-za-ES-ako-iska-i-v-Evrazijskiya-sayuz", "text": "Сърбия не може да бъде част от Евразийския съюз, ако иска членство в Европейския съюз /ЕС/. Това каза говорителят на Европейската комисия /ЕК/ пред “Евронюз”, предаде БГНЕС.“Сърбия ще трябва да се оттегли от всички двустранни споразумения за свободна търговия, ако иска да бъде част от ЕС“, предупреди говорителят.Властите в Белград съобщиха, че планират да се присъединят към Евразийския съюз през месец октомври. В това обединение влизат Русия и няколко бивши съветски република като Армения, Киргизстан и Беларус. Ако Сърбия стане член на ЕС тя ще трябва да съгласува политиката на санкции срещу Москва, която включва и ограничения в търговията.Изявлението на комисията идва, след като сръбският президент Александър Вучич и посланикът на Русия в Белград Александър Боцан-Харченко обявиха, че Сърбия ще получи достъп до пазарите на държави с население 180 милиона души, членуващи в ЕаИС.Създаденият през 2015 г. ЕаИС включва Русия, Армения, Беларус, Казахстан и Киргизстан.Сърбия е близък съюзник на Русия, но за да станат членки на ЕС, държавите трябва да съобразят политиката си с тази на Общността.Сърбия поиска членство в ЕС през 2009 г. и официално стана кандидат-член през 2012 г. Преговорите за присъединяване започнаха през 2014 г., но засега няма голям прогрес.  ", "date": "2019.08.29", "title": "Брюксел реже Сърбия за ЕС, ако иска и в Евразийския съюз"}
{"url": "https://www.novinite.bg/articles/179731/Ot-15-godini-do-dojivoten-zatvor-za-ubijcite-na-dvojkata-namerena-kraj-Negovan", "text": "Софийска градска прокуратура (СГП) повдигна обвинение на Георги Н. и Пламен Ш. за извършено от тях предумишлено убийство с користна цел на повече от едно лице -  престъпление по чл. 116, ал.1, т.4, пр.3, т.7, и т.9 вр.чл.115,вр.чл.20,ал.1,ал.3 и ал.4 от НК.Двамата извършители са привлечени към наказателна отговорност затова, че на 14.07.2019г. в гр. София, в съучастие умишлено са умъртвили с огнестрелно оръжие повече от едно лице – Й.А. и М.А.Деянието е извършено предумишлено, като преди осъществяването му те са взели решение за начина и средствата за извършването му. Мотивът им е бил да придобият парични средства и бижута,  собственост на жетвите.След осъществяването му Георги Н. и Пламен Ш. са предприели действия по укриване на телата,  като са ги разчленили, поставили в пластмасови бидони и найлонови чували и изхвърлили във водоем, находящ се в землището на село Негован,общ.Столична.На 18.08.2019г. тленните останки на жертвите са открити случайно от граждани в близост до водоема.Само десет дни по-късно, в резултат на неотложните процесуално-следствени действия, проведени под ръководството на наблюдаващия прокурор от Софийска градска прокуратура, са събрани множество доказателства, чрез които е установена самоличността на убитите лица и извършителите и е конкретизирано местопрестъплението.Приобщен е голям обем доказателствен материал и предстои да бъде анализиран.Георги Н. е на 44 години, криминално проявен, но не осъждан.Пламен Ш. е на 39 години, осъждан.За престъплението, за което двамата са привлечени към наказателна отговорност, законът предвижда наказание „лишаване от свобода“ от 15 /петнадесет/ до 20 /двадесет/ години, „доживотен затвор“ или „доживотен затвор без замяна“Двамата обвиняеми са задържани с постановление на наблюдаващия прокурор за срок до 72 часа, с оглед внасяне на искане в Софийски градски съд за налагане спрямо тях на мярка за неотклонение „задържане под стража“.Разследването по случая продължава.", "date": "2019.08.29", "title": "От 15 години до доживотен затвор за убийците на двойката, намерена край Негован"}
{"url": "https://www.novinite.bg/articles/179715/Za-nula-vreme-1-mln-podpisa-sreshtu-reshenieto-na-Donsan-da-razpusne-parlamenta", "text": "Решението на британския премиер Борис Джонсън да разпусне парламента предизвика гневни улични протести, петиция с над 1 милион подписа срещу мярката и съдебен иск за преразглеждане на решението, съобщава БНР. От правителството заявиха, че петседмичното разпускане на парламента от 9 септември до 14 октомври все още позволява време за дебати по Брекзит. Критиците обаче смятат, че това е недемократичен опит да се попречи на депутатите да блокират излизането на Великобритания от ЕС без сделка.Началникът на правителствената служба Майкъл Гоув заяви за Би Би Си, че решението, което вчера бе одобрено от кралицата, в никакъв случай не е политически мотивирано.Лидерът на парламентарното мнозинство Джейкъб Рийс-Мог посочи, че тази парламентарна сесия е една от най-дългите в историята с нейните близо 400 дни и е правилно да бъде прекратена като се даде начало на нова от 14 октомври.Действията на властите обаче бяха остро критикувани от опозицията, а водещата кампания срещу Брекзит Джина Милър, която вече веднъж спечели съдебна битка с министри за член 50 от Лисабонския договор, внесе иск в съда за преразглеждане на решението на Борис Джонсън.Междувременно лидерът на шотландските консерватори Рут Дейвидсън обяви, че ще подаде оставка в знак на несъгласие с нейния партиен лидер и премиер, а това се преценява от експертите като сериозен удар за Борис Джонсън.Онлайн петиция срещу обявеното от Джонсън разпускане на парламента заради Брекзит надмина един милион подписа за няколко часа.При над 100 хил. подписа петициите трябва да бъдат разглеждани от депутатите.Според проучване на сайта Ю Гов само 28% от хората поддържат решението на Борис Джонсън, а 47 на сто се обявяват срещу подобна стъпка при настоящите условия. ", "date": "2019.08.29", "title": "За нула време: 1 млн. подписа срещу решението на Донсън да разпусне парламента"}
{"url": "https://www.novinite.bg/articles/179727/Zemetresenie-v-Sredizemno-more-blizo-do-kurorta-Marmaris", "text": "Земетресение с магнитуд 4,6 по скалата на Рихтер беше регистрирано в Югозападна Турция в четвъртък. Епицентърът бил на 92 км южно от популярния курорт Мармарис, съобщава БГНЕС, предаде Нова ТВ.Треморът бил на дълбочина 27,7 км в Средиземно море.", "date": "2019.08.29", "title": "Земетресение в Средиземно море близо до курорта Мармарис"}
{"url": "https://www.novinite.bg/articles/179728/Ostavka-v-parlamenta-na-Velikobritaniya-zaradi-dejstviyata-na-Boris-Djonsan", "text": "Лидерът на шотландските консерватори Рут Дейвидсън подаде оставка днес, като се позова на действията на британския премиер Борис Джонсън за спиране на работата на парламента, информира АФП, предаде БГНЕС.„Госпожа Дейвидсън се оттегли от позицията си след осем години работа“, се казва в изявление, цитирано от Спутник.Дейвидсън, който подкрепи оставането в Европейския съюз на референдума през 2016 г., заяви, че се оттегля главно, за да бъде със своя син, но също така спомена “конфликта заради Брекзит” в изявление в Туитър.По-рано лидерът на Консервативната партия в Шотландия отправи предупреждение, че няма да подкрепи Брекзит без сделка.За шотландския първи министър Никола Стърджън, Шотландия, която гласува да остане в Европейския съюз на референдума през 2016 г., се нуждае от “алтернативна възможност” на стратегията на Джонсън за Брекзит.Последният обеща, че Обединеното кралство ще напусне ЕС на 31 октомври, със или без споразумение с Брюксел.", "date": "2019.08.29", "title": "Оставка в парламента на Великобритания заради действията на Борис Джонсън"}
{"url": "https://www.novinite.bg/articles/179717/Nashi-uchenici-vzeha-4-medala-ot-Evroolimpiadata-po-informatika", "text": "С четири медала – три сребърни и един бронзов, се завръща днес отборът на България от Европейската олимпиада по информатика. Спечелиха ги Атанас Димитров и Благо Гунев от СМГ, Деян Хаджи-Манич от МГ „Д-р Петър Берон“ във Варна и Велислав Гърков от 2 СУ „Акад. Емилиян Станев“ в София. Така, всички представящи страната ни ученици получиха отличия от състезанието.Олимпиадата се проведе в словенския град Марибор. Включиха се 90 състезатели от 24 страни. Ръководители на българския отбор бяха проф. Каталина Григорова от Русенския университет и Илиян Йорданов от Факултета по математика и информатика на СУ „Св. Климент Охридски“. Медалистите ни се прибират в 15,30ч. с полет от Белград.  ", "date": "2019.08.29", "title": "Наши ученици взеха 4 медала от Евроолимпиадата по информатика"}
{"url": "https://www.novinite.bg/articles/179729/Parviyat-ot-8-te-Su-25-zamina-za-Belarus-za-remont", "text": "Първият от общо осем самолета Су-25 с регистрационен знак 002 замина вчера, 28 август, за ремонт в „558-и авиоремонтен завод“ в град Барановичи, Беларус. Там на машината ще бъде извършен основен ремонт, увеличаване на ресурса и преоборудване, съобщиха от Министерството на отбраната.Су-25 беше разглобен на основни части и натоварен на самолет Ил-76. Транспортирането до авиоремонтния завод беше извършено успешно.", "date": "2019.08.29", "title": "Първият от 8-те Су-25 замина за Беларус за ремонт"}
{"url": "https://www.novinite.bg/articles/179720/Arestuvaniyat-shef-na-BABH-v-Burgas-izliza-sreshtu-150-bona-toj-i-chetrimata-mu-kolegi-veche-sa-s-obvineniya", "text": "Специализираната прокуратура привлече към наказателна отговорност петима служители на Областната дирекция по безопатсонст на храните в Бургас за участие в организирана престъпна група за искане и получаване на подкупи. Сред тях е и директорът на дирекцията, на когото е повдигнато обвинение като ръководител на групата.Петимата служители бяха задържани на 28 август в Бургас, Несебър и Поморие при съвместни действия по разследването на Специализираната прокуратура и ГДБОП. Събраните домомента доказателства сочат, че групата е действала от началото на 2016 г. В качеството си на държавни служители и с цел получаване на подкупи участниците системно извършвали фиктивни проверки на търговски обекти на територията на Бургаска област, както и спирали реални проверки, извършвани от други служители в Областната дирекция.Документирани са редица случаи на неизвършени и прекратени проверки в търговси обекти в Бургас, кк Слънчев бряг, Приморско, Созопол и Китен. В определени случаи директорът на ОДБХ-Бургас лично спирал текущи проверки, отивайки на място и оказвайки въздействие върху свои подчинени.Между 400 и 900 лева получавали участниците в групата от собственици на търговски обекти в Бургаско за изготвяне на задължителната за всеки обект „Система за самоконтрол“. На търговците бил посочван конкретният човек, който да им изготви въпросната система. В случай че те я изготвяли сами, от ОДБХ им били издавани писмени предписания, като при неизпълнение следвали санкции. За да избегнат глобите, собствениците на търговски обекти били принудени да приемат изготвянето на нова „Система за самоконтрол“ от посоченото от групата лице.От прокуратурата съобщават, че при извършените претърсвания в жилищата на обвинените и 4 служебни помещения са намерени и иззети пари в различни валути с равностойност около 25 000 лева (левове, евро и долари), документи, записки, мобилни тгелефони, компютри и други доказателства за престъпрана дейност на групата.На ръководителя на групата – директора на Областната дирекция по безопасност на храните в Бургас д-р Георги Митев, е определена парична гаранция от 150 000 лева. Парични гаранции от по 75 000 лева са наложени останалите участници. ", "date": "2019.08.29", "title": "Арестуваният шеф на БАБХ в Бургас излиза срещу 150 бона, той и четримата му колеги вече са с обвинения"}
{"url": "https://www.novinite.bg/articles/179714/KZP-Pri-patuvane-sas-samolet-bagajat-se-schita-za-zaguben-ako-ne-bade-dostaven-do-21-dni", "text": "При какъвто и да било проблем с полет, превозвачът задължително дължи на пасажерите информация. В зависимост от естеството на проблема тя може да бъде свързана с това кога реално ще се осъществи полетът, какво е очакваното закъснение и пр. Това каза пред БНР Игнат Арсенов от Комисията за защита на потребителите (КЗП).„Ако се очаква закъснението да е над два часа, за пътника възниква правото на грижи – може да получи храна и напитки, а при закъснение повече от един ден – настаняване в хотел и превоз от летището до хотела и обратно“, припомни Арсенов. В случай че авиокомпанията не изпълни тези свои задължения, е важно пътниците да пазят всички касови бележки и документи за закупена храна или заплащане за хотел, за да претендират тези разноски от превозвача.При закъснение над пет часа не сме длъжни да изчакваме следващия полет, който е по-късно или на следващия ден. Можем директно да се откажем от пътуването и в рамките на седем дни до получим обратно парите си за платения билет, обясни още Арсенов.„Когато закъснението е по вина на авиокомпанията, а не е причинено от извънредни обстоятелства – буря, обилен снеговалеж, заплаха за сигурността, тероризъм или др., пътниците имат право на допълнително парично обезщетение, като то може да варира от 125 до 600 евро“, добави Игнат Арсенов. Той уточни, че за реализирането на правата ни да се откажем да пътуваме, да получим грижи и т.н. се брои закъснението спрямо часа на заминаване. Докато за паричното обезщетение, то се пресмята от часа, в който самолетът е трябвало да пристигне, до този на неговото действително кацане. Счита се, че самолетът е пристигнал, когато пътниците могат да излизат, а не когато реално са излезли. „Самолетът може да е закъснял два часа и петдесет минути, а ние до третия час да стоим, за да получим обезщетение. Това няма значение, щом той вече е на паркинг, вратата е отворена и всеки може да слиза, се счита, че е пристигнал“, обясни Арсенов.Когато, след кацането, на лентата за багажа не намираме куфара си или пък той е повреден или има липси, в никакъв случай не трябва да напускаме летището, а веднага да отидем на гише „Рекламация на багажа“ и да попълним и подадем т.нар. протокол за забавен или загубен багаж. В противен случай повечето авиокомпании няма да ни изплатят обезщетение. След това задължително писмено, като може и по имейл, е необходимо да уведомим авиокомпанията за възникналия проблем с багажа. Ако той е забавен, е добре да посочим още в кои хотели и къде ще пребиваваме, за да може да ни го донесат. „Ако багажът не бъде доставен до 21 дни, той се счита за загубен“, каза още Игнат Арсенов.При забавен багаж повече от 24 часа пътниците имат право на обезщетение до определена сума под формата на различни стоки от първа необходимост – тоалетни принадлежности, дрехи, бельо и т.н., които да им бъдат предоставени или да закупят сами и впоследствие да им се възстановят похарчените за тях средства. Когато обаче куфарът е загубен, може да получите до 1200 евро. „Това означава, че ако нашият багаж е по скъп от 1200 евро, е удачно да си направим допълнителна застраховка. Ако е по-малко от тази сума, няма смисъл от такава застраховка, тъй като авиокомпанията ще ни изплати щетата“, разясни Арсенов. „Но, ако ние се прибираме в къщи, се предполага, че ние имаме всички вещи от първа необходимост и в този случай няма да ни се плаща обезщетение за забавянето, а само ако багажът е загубен или повреден“, обърна внимание той.Игнат Арсенов препоръча пасажерите да носят всички ценни вещи – пари, бижута, важни документи, животоспасяващи или поддържащи лекарства, в ръчния си багаж. Що се отнася до регистрирания –всяка авиокомпания има списък на забранените вещи, с който пътниците трябва да се съобразяват. Поставянето на чупливи предмети при всички положения крие рискове от увреждане на останалия багаж в пътната ни чанта.При всеки проблем във връзка с ползване на услугите на транспортна компания потребителите следва да се обръщат първо към превозвача. В случай че казусът не се реши, да търсят съдействието на институциите - Европейски потребителски център, ГВА, ИА „Автомобилна администрация“.", "date": "2019.08.29", "title": "КЗП: При пътуване със самолет багажът се счита за загубен, ако не бъде доставен до 21 дни"}
{"url": "https://www.novinite.bg/articles/179705/Novata-shefka-na-EK-pristiga-v-Balgariya", "text": "Новоизбраният председател на Европейската комисия Урсула фон дер Лайен ще бъде на посещение в България. Тя ще проведе работна среща с министър-председателя Бойко Борисов. Посещението е част от консултациите, които Урсула фон дер Лайен провежда с лидерите на държавите членки на ЕС преди представянето на пълния състав на новата Еврокомисия за одобрение пред Европейския парламент.На 16 юли 2019 г. Европейският парламент избра Урсула фон дер Лайен за бъдещ председател на Европейската комисия. Тя е първата жена, избрана на този пост.", "date": "2019.08.29", "title": "Новата шефка на ЕК пристига в България"}
{"url": "https://www.novinite.bg/articles/179709/Bivsh-partnor-i-opoziciya-izhvarlyat-Salvini-ot-vlastta-v-Italiya", "text": "Джузепе Конте ще остане премиер на Италия, а доскорошните противници от Демократическата партия (ДП) и движението Пет звезди (Д5З) ще формират правителство. Това стана ясно след края на преговорите между двете формации, пише Би Би Си, предаде БГНЕС.Коалиционното правителство означава, че плановете на вицепремиера и вътрешен министър в досегашния кабинет Матео Салвини, се провалят.Салвини умишлено предизвика кризата, като сложи край на коалицията с Д5З. Неговата партия Лига има голямо предимство в проучванията на общественото мнение и Салвини се надяваше да спечели предсрочните избори. Както той, така и лидера на Форца Италия Силвио Берлускони, призоваха за нови избори, след срещата си с президента на страната.Но традиционните противници от ДП и Д5З се обединиха, за да не допуснат предсрочен вот и победа на Лига. Сегашният парламент има мандат до 2023 г.“В трудни времена като тези не можем да си позволим да нямаме куража да не опитаме този вариант.”, каза лидера на ДП Никола Дзингарети.По време на речта си, след като подаде оставка в края на август, премиерът Конте нападна яростно Салвини и нарече правителствената криза и ролята на лидера на Лига “безотговорни”.“Салвини търси поводи да предизвика избори”, каза Конте от трибуната на Сената.", "date": "2019.08.29", "title": "Бивш партньор и опозиция изхвърлят Салвини от властта в Италия"}
{"url": "https://www.novinite.bg/articles/179725/Borisov-lichno-posreshtna-na-letishteto-Fon-der-Lajen", "text": "Министър-председателят Бойко Борисов посрещна новоизбрания председател на Европейската комисия Урсула фон дер Лайен, която пристига на посещение в България. Двамата предстои да проведат работна среща в Министерския съвет, на която ще обсъдят различни теми от европейския дневен ред и от световната политика. Визитата е част от консултациите, които Урсула фон дер Лайен провежда с лидерите на държавите членки на ЕС преди представянето на пълния състав на новата Комисия за одобрение пред ЕП.През юли тази година Европейският парламент избра Урсула фон дер Лайен за бъдещ председател на Европейската комисия. Тя е първата жена, избрана за председател на Комисията.През последните 12 години на членство на нашата страна в Европейския съюз е установено силно доверие и отличното сътрудничество между България и Европейската комисия. Конструктивното взаимодействие с всички европейски институции допринесе страната ни да проведе успешно първото си председателство на Съвета на ЕС.", "date": "2019.08.29", "title": "Борисов лично посрещна на летището Фон дер Лайен"}
{"url": "https://www.novinite.bg/articles/179704/Slanchev-chetvartak-s-temperaturi-do-36-gradusa", "text": "Днес отново ще е слънчево, след обяд в низините - горещо. Ще духа слаб до умерен вятър от изток-североизток. Максималните температури ще са между 31 и 36 градуса, сочи прогнозата на НИМХ.Атмосферното налягане ще се задържи малко по-високо от средното за месеца.Над планините ще бъде предимно слънчево. Ще духа умерен до силен вятър от изток-североизток. Максимална температура на височина 1200 метра ще е около 25 градуса, на 2000 метра – около 16.По Черноморието ще бъде предимно слънчево. Ще духа до умерен вятър от изток-североизток. Максималните температури ще са 28-30 градуса. Температурата на водата е 27-28. Вълнението на морето ще бъде 2-3 бала. ", "date": "2019.08.29", "title": "Слънчев четвъртък с температури до 36 градуса"}
{"url": "https://www.novinite.bg/articles/179730/Novata-shefka-na-EK-pohvali-Balgariya-i-j-blagodari-za-podkrepata", "text": "Ако искаме да изградим бъдещето си, изключително важно е да се инвестира в цифровизация и образование. Младите хора изграждат нашето бъдеще. Това заяви новият председател на Европейската комисия Урсула фон дер Лайен на съвместна пресконференция с българския министър-председател Бойко Борисов, предаде БГНЕС.„България е много важен член на Европейския съюз. Лично ви благодаря за подкрепата, която ми дадохте“, каза фон дер Лайен, обръщайки се към премиера Борисов, който я представи като изключителен професионалист и майка.Тя посочи, че през последните седмици е разговаряла за кандидатите за еврокомисари. „Тук съм, за да слушам много внимателно какви са вашите приоритети и очаквания. В Европа можем да успеем само, ако обединим усилията си“, каза новият председател на ЕК и добави, че придава голямо значение на становищата на страните от Източна Европа.„Трябва да обменяме становища и да си говорим, защото сме изправени пред сериозни предизвикателства: демографските проблеми, киберсигурността, промяната на климата, миграцията и др“, посочи фон дер Лайен.„Ние сме на 100% зад България“, подчерта тя.Фон дер Лайен заяви, че в България вижда големи инвестициите в университети, училища, високи заплати за учителите. „Виждам колко висок икономически растеж имате – най-високият, който някога сте имали. Това ми направи прекрасно впечатление“, заяви още фон дер Лайен.Виждаме държава, готова за бъдещето, инвестициите, младите хора, иновациите и научно-изследователската дейност, важно е Европа да дава възможности на младите, добави фон дер Лайен. Необходимо е познанието да се работи за икономическото развитие, но и да се отговори на потребностите на обществото, каза още председателят на ЕК.От своя страна премиерът Бойко Борисов заяви, че не случайно  Берлинският процес беше даден на България. „Надявам се догодина в София пак да се видим. Това са резултати от лидерството на всички нива на българите, които участват във всеки един процес. Хубаво е, че си схванала това, което е приоритет на нашето правителство – не само дигитализацията, тя е важна, но са важни и хората, обърна се Борисов към новия председател на ЕК. Централна и Източна Европа имат огромен потенциал. Много хора от Балканите искат да работят на запад. Западът е длъжен да инвестира много пари, за да повишим конкурентоспособността и квалификацията на хората от Балканите, обясни още Борисов.„Когато подреждаш дирекциите, не бива да се спекулира с ресори, с какво сме се договорили и какво искаме”, заяви Борисов. Той коментира, че трябва да се инвестират много средства във високите технологии.  ", "date": "2019.08.29", "title": "Новата шефка на ЕК похвали България и й благодари за подкрепата"}
{"url": "https://www.novinite.bg/articles/179711/NAP-osporva-sankciyata-si-ot-KZLD-shte-zavejda-i-delo-sreshtu-hakerite", "text": "Актът за установяване на административно нарушение, съставен срещу НАП от Комисията за защита на личните данни (КЗЛД), е оспорен в законовия 3-дневен срок, съобщиха от приходното ведомство. Наказателното постановление, с което комисията налага санкция в размер на 5,1 млн. лв., също ще бъде обжалвано пред съда.Главният мотив за оспорването на акта на КЗЛД е, че неоторизираният достъп, кражбата на данни и последващото им публично оповестяване са резултат от действия,  представляващи престъпление по смисъла на Наказателния кодекс на РБ, осъществени независимо и въпреки предприетите от НАП технически и организационни мерки за защита.От НАП обмислят и предприемането на съдебни действия спрямо извършителите на хакерската атака срещу сървърите на агенцията, като е възможно както присъединяването на агенцията в наказателното производство, така и воденето на гражданско дело.  Така финансовата претенция в размер, покриващ наложената на приходната агенция имуществената санкция, ще бъде насочена към извършителите на престъпното посегателство.Справката в приложението за това какъв вид лични данни са били разкрити за български граждани, ще бъде пусната в експлоатация през следващата седмица, съобщават още от НАП. Проверката ще може да бъде извършена чрез идентификация с персонален идентификационен код (ПИК), издаден от приходната агенция, или с електронен подпис. Такава справка ще може да се направи и в офисите на НАП в страната след представяне на лична карта.", "date": "2019.08.29", "title": "НАП оспорва санкцията си от КЗЛД, ще завежда и дело срещу хакерите"}
{"url": "https://www.novinite.bg/articles/179718/Ninova-za-globata-na-NAP-Realno-nakazani-nyama-shte-plashtat-oshtetenite", "text": "Комисията за защита на личните данни наложи глоба от 5.1 млн. лева на НАП за изтеклите данни на над 4 милиона българи. Изглежда с това случаят ще приключи. Ярък пример за несправедливост. Това обяви в коментар на новината за глобата, която КЗЛД ще наложи на НАП лидерът на БСП Корнелия Нинова.Тя отбеляза, че бюджетът на НАП се формира от данъците, които всички внасяме. Засегнатите българи ще платят от джоба си 5.1 млн. за това, че данните им станаха публични. Жертвите ще платят за престъплението, извършено спрямо тях. А правителството просто ще прехвърли сумата от едно перо на бюджета в друго. Днес председателят на КЗЛД каза, че това не било наказание, а превенция. Считайте – наказани няма да има, политическа отговорност също. Аз бих направила друго: бих приложила закона за отговорност на държавата за вреди. Ако тя причини щети на своите граждани, правителството може да заведе иск срещу виновни длъжностни лица. Да, минава се през обезщетения, съд, доказване на вина - дълъг път , но справедлив. Когато един министър на финансите или директор на НАП плати от джоба си за нанесени вреди на българските граждани, тогава ще има и превенция, и справедливост, коментира още Нинова.", "date": "2019.08.29", "title": "Нинова за глобата на НАП: Реално наказани няма, ще плащат ощетените"}
{"url": "https://www.novinite.bg/articles/179732/Pridvijvaneto-okolnata-sreda-i-estetikata-na-gradskata-sreda-sa-prioriteti-v-razvitieto-na-grada-spored-sofiyanci", "text": "Мобилността в града, чистата околна среда, подобряването на здравеопазването и икономическо развитие, което щади средата и ресурсите, са сферите, които се открояват като най-приоритетни за гражданите в получената обратна връзка и изследване на нагласите, в рамките на Визия за София. Освен представително социологическо проучване, през изминалите месеци гражданите можеха да се включат в работата по Визия за София с мнението си в каква посока искат да се развива градът и чрез онлайн игра, постоянна точка за контакт на Ларгото и акции в различни зони на общината. Посоките за развитие бяха формулирани на основата на близо 3700 ресурса с данни, десетки анализи и изследвания и над 700 експертни срещи и събития с участието на над 10 000 представители на различни заинтересовани страни. Предложенията за целите за развитие на София и стъпките към тях ще бъдат представени за първи път на Форум “София: 2050” от 15 до 20 часа часа в понеделник (2 септември) в Зала 2 на НДК, с излъчване на живо във Facebook страницата на инициативата. Представителното социологическо проучване беше проведено сред софиянци на възраст над 15 години от социологическа агенция Глобал Метрикс и показва много висока подкрепа за всички посоки за развитие, формулирани в хода на експертните мултидисциплинарни анализи и дискусии в рамките на инициативата Визия за София.Като най-приоритетни се оценяват мерките и целите, свързани със запазването на живата среда в града, естетиката и качеството на градската среда и чистотата по отношение на въздух, води, улици и шум. Публичният транспорт се приема като важна сфера за развитие наред с изграждането на безопасни улици, улеснени пешеходни пресичания, качествена пътна настилка, създаване на споделени улици и пространства за гражданите. Противоречиви са мненията за мерки като въвеждането на входна такса за преминаване с МПС през централна градска част, стесняването на лентите за движение по главните улици, въвеждането на синя зона през почивните дни и такса задръствания, които имат както своите противници, така и силни привърженици.Гражданите имат консенсус по отношение на мерките за подобряване здравния статус на населението в посока осигуряване на по-добри условия за работа на медицинските лица и стимули за професионалното им развитие, обновяване на сградния фонд на здравните заведения, привличане и задържане на млади специалисти в здравните заведения. Като нужни се определят растителността, която помага за пречистване на средата, здравословното хранене и изграждането на зони за спорт и отдих на всички територии на общината. Със същата висока подкрепа са и мерките за щадящо ресурсите и средата икономическо развитие, които отбелязват средна подкрепа с 8,49 от възможни 10 точки. Основни приоритети за развитие в тази област според гражданите са използването на възобновяеми източници за производство на енергия (вятърна енергия, слънчева енергия, т.н.), създаване на нови горски масиви в околоградските територии, внедряване на мерки за енергийна ефективност на всички съществуващи сгради, използване на дъждовните води и др.Като приоритетни се определят действията за запазване на живата среда в града, запазването на съществуващото улично озеленяване и създаване на ново, изграждане на нови градски паркове, контрол над бездомните домашни животни, възстановяване и опазване на естествените корита на реките и осъществяване на инициативи за опазване на биологичното разнообразие (напр. залесяване, поставяне на хранилки).Естетиката и качеството на градската среда също е сред най-важните приоритетни области за софиянци. Необходимостта от подобряване на външния вид на града има средна оценка от 8,37, което го нарежда сред първите 4 споделени посоки за развитие. Най-важни според жителите на столицата в това поле са редовната поддръжка и обогатяване на елементите на градската среда (пейки, чешми, др.), създаване на комфортна и безопасна пешеходна мрежа, озеленяване на публичните пространства, провеждане на информационни кампании за отговорностите на собствениците към външния вид и поддръжката на сградите.Сред водещите приоритети на гражданите е и чистата среда във всички аспекти – води, въздух, улици, шум и др. Като важен фактор за средата според гражданите, публичният градски транспорт има нужда от инвестиции в разширяване на мрежата, намаляване на интервалите между превозните средства, оптимизиране на маршрутите и спирките на обществения транспорт, изграждане на буферни паркинги и разширяване и популяризиране на системата „паркирай и се вози“. С висока важност са оценени безопасните улици, улеснени пешеходни пресичания, качествена пътна настилка, създаване на споделени улици и пространства за гражданите.Образованието е оценено със средна оценка по степен на важност 8,13, а като най-важни мерки за неговото развитие са посочени обновяването на материалната база на училищата, увеличаването на броя на местата по райони в детските ясли, градини, училища, отварянето и обживяването на повече градски пространства за младежи, връзката на бизнеса с образованието. Предлагането на културни събития е едно от най-високо оценените области, но подкрепа за прилагане на още мерки срещат подобряването на достъпа до информация за културни събития и популяризирането им, организиране на разнообразни културни прояви за различните публики, създаване на места за общуване, както и активно комуникация на столицата с гражданите и гостите на града.Посоките за развитие на града, които не са оценени като високо приоритетни са например внедряването на доставки с дронове и създаването на правила за използването на малки летателни апарати (дронове, хувърборди и подобни).Сред областите, които събират противоречиви мнения и настроения се открояват въвеждането на входна такса за преминаване с МПС през централна градска част и стесняване на лентите за движение по главните улици, въвеждане на синя зона през почивните дни и такса задръствания. Против въвеждането на синя зона през почивните дни са 21% от столичани, това не е голям приоритет според 19%, а други 60% я определят като важна, давайки й оценка над 6 по десетобална скала. Против въвеждането на входна такса за преминаване през централната градска част са 21%, като слабо приоритетна я определят 29%, а с оценка над 6 я оценяват 50% от интервюираните. Доста поляризирани са мненията и за въвеждане на такса задръстване. Против са 18%, с ниска приоритетност я определят 11%, но за 70% тази мярка е важна и получава оценки над 6, като 27% й поставят най-високата оценка 10.По-подробна презентация на извадки от обратната връзка от граждани, обработена досега в рамките на инициативата можете да намерите ТУК. През септември предстои да излезе и пълният доклад от социологическото проучване, който ще представи и нагласите на гражданите на Столична община към промяна в поведението и начина им на живот, свързана с изпълнението на мерките и целите на Визия за София.", "date": "2019.08.29", "title": "Придвижването, околната среда и естетиката на градската среда са приоритети в развитието на града според софиянци"}
{"url": "https://www.novinite.bg/articles/179710/Hakerskata-ataka-i-techat-na-lichni-danni-shte-struva-na-NAP-51-mln-leva", "text": "5,1 млн. лева ще е глобата за Националната агенция по приходите заради теча на лични данни на 4 милиона и 100 хиляди българи. Това обяви в ефира на БНТ председателят на Комисията за защита на личните данни Венцислав Караджов. НАП има три дни за обжалване на размера на санкцията. Според Караджов, тя няма да бъде увеличена заради индивидуални жалби на пострадали.Дали НАП ще обжалват тази глоба е въпрос на мениджърско решение, каза Караджов.Той заяви, че за размера на глобата е взето предвид отговорното поведение на агенцията след действията по кражба на информация от базата им данни. Някои казват, че това е киберпрестъпление, за мен това си е кражба, каза Караджов. Комисията отчита действията на администратора като отговорен администратор и прави всички възможно да минимизира щетите, каза още той.Проблемът е, че НАП е трябвало да направят повече отколкото са правили и затова е тази санкция.„Повече от това няма да бъде наложено на агенцията, нито пък и на банката, тъй като причината за самото нарушение е едно и също. Освен това ние сме установили безспорно всички физически лица, които са пострадали чрез този теч на информация и нямаме други страни и друга първопричина за извършеното нарушение“, казва Караджов.", "date": "2019.08.29", "title": "Хакерската атака и течът на лични данни ще струва на НАП 5.1 млн. лева"}
{"url": "https://www.novinite.bg/articles/179716/Ekoaktivisti-plashat-Hijtrou-s-dronove", "text": "Заплаха срещу летище „Хийтроу“. Екозащитна организация заплаши да лети с дронове в района на лондонското летище от 13 септември, предаде БНТ.Това би довело да спиране на всички полети от Хийтроу. Целта била да се упражни натиск върху британското правителство да предприеме по-сериозни стъпки за намаляване на парниковите газове в атмосферата.", "date": "2019.08.29", "title": "Екоактивисти плашат „Хийтроу“ с дронове"}
{"url": "https://www.novinite.bg/articles/179713/Spasi-Sofiya-iska-speshni-podobreniya-po-avtobusna-liniya-204", "text": "От гражданската организация Спаси София днес, за пореден път, поискаха спешни подобрения за автобусна линия №204. Те настояват изтеклата концесия с частния превозвач да бъде незабавно прекратена, а обслужването да бъде поето от Столичен автотранспорт. Активистите настояват за тази промяна, тъй като Столичната община е сключила неизгоден за гражданите договор, заради което няма как концесионерът да бъде накаран да обслужва линията със съчленени автобуси.“Сегашните малки автобуси по никакъв начин не могат да се справят с огромния пътникопоток. Фактът, че те не разполагат с климатик и са постоянно претъпкани, прави пътуването още по-неприятно, особено през летните месеци. Столичната община сама си е вързала ръцете в договора с концесионера и не може да изисква от превозвача линията да се обслужва от съчленени автобуси. Концесията отдавна изтече, договорът трябва да се прекрати, а линията да се прехвърли към Столичен автотранспорт. Само така по 204 може да се появят нови, съчленени и климатизирани автобуси”, заяви Борис Бонев от Спаси София.“Линия 204 е пример за това как управляващите, чрез сгрешената си транспортна политика, отблъскват пътниците от градския транспорт. Нима някой в Столична община смята, че може да увеличи ползването на градски транспорт при подобно отношение към пътниците? Всъщност това е най-добрият начин хората да се качат на автомобилите и да се увеличат задръстванията и замърсяването”, допълни Бонев.“Трябва незабавно да се преразгледа начинът на управление на линия 204. Крайно време е Столичната община да осигури необходимия комфорт на пътуващите със съчленени автобуси с по-голям превозен капацитет. Много важно е да се изработи и ново, сгъстено разписание в час пик. Ние от Спаси София сме пращали десетки сигнали за необходимостта линия 204 да бъде ускорена, защото по трасето вече има бус ленти, но корекция в разписанието не е направена. В резултат, автобусите се влачат по празни бус ленти, което е неразбираемо и недопустимо. Пътниците страдат заради некомпетентността и незаинтересоваността на управляващите градския транспорт в София”, коментира и Гергин Борисов от Спаси София.", "date": "2019.08.29", "title": "Спаси София иска спешни подобрения по автобусна линия 204"}
{"url": "https://www.novinite.bg/articles/179724/MVR-Izbyagvajte-GKPP-Kalotina-turskite-gastarbajteri-shte-go-zadrastyat", "text": "ГД “Гранична полиция“ уведомява пътуващите през граничните контрол-пропускателни пунктове  с Република Турция и Република Сърбия, че в периода  29 август – 8 септември се очаква особено интензивен трафик. Причината е транзитно преминаване през българска територия на турски граждани, пребиваващи дългосрочно в държавите от Западна Европа и от граждани на ЕС от турски произход, които ще влязат в страната през турско – българската  граница и ще я напуснат през граничните пунктове с Република Сърбия.ГДГП е предприела необходимите мерки за осигуряване на достатъчно сили и средства за обезпечаване в максимална степен на нормалната пропускателна способност на граничните пунктове и постигане на бърз и ефективен граничен контрол в условията на интензивен трафик. За тази цел е необходимо пътуващите да предвидят достатъчно време за пътуване, предварително да проверят валидността на документите за пътуване и на управляваните от тях пътни превозни средства, както и за малолетни и непълнолетни – необходимите придружителни документи за удостоверяване съгласието на отсъстващия родител /и за пътуване на детето в чужбина.От ГДГП препоръчват и алтернативни маршрути за премиване – през граничните пунктове Малко Търново и  Лесово на границата с Турция и Връшка чука и Стрезимировци на границата със Сърбия. ", "date": "2019.08.29", "title": "МВР: Избягвайте ГКПП „Калотина“ турските гастарбайтери ще го задръстят"}
{"url": "https://www.novinite.bg/articles/179722/Komisiyata-pri-SvSinod-raboti-aktivno-po-vaprosa-s-Makedonskata-pravoslavna-carkva", "text": "Комисията, която бе създадена от Св. Синод на БПЦ, за уреждане на статута на Македонската православна църква – Охридска архиепископия продължава своята работа. Това каза старозагароският митрополит Киприан, предаде БГНЕС.В края на 2017 г. Македонската православна църква – Охридска архиепископия поиска от Българската православна църква съдействие за уреждане на нейния каноничен статут и тя да бъде нейна Църква – майка. В края на ноември Св. Синод на БПЦ създаде и специална комисия са уреждане на статута на МПЦ начело с митрополит Киприан. “Има комисия, която не се е изказала по въпроса. Когато има становище на комисията, то ще бъде разгледано от Светия синод и ще продължи процедурата, както трябва”, подчерта Киприан и добави: Към момента комисията работи.Изказването на старозагорския митрополит идва само дни след като Вселенската патриаршия /ВП/ чрез архимандрит Роман Анастасиядис остро осъди поведението на бившия македонски владика Йован Вранишковски, който в момента представлява Сръбската православна църква. Вранишковски нарече абсолютно неприемливо Вселенската патриаршия да решава за съдбата на поместните църкви. Според архимандрит Роман Анастасиядис заедно с въпроса за Украинската православна църква е дошло време и за Охридската църква.Миналия месец македонският премиер Зоран Заев подчерта, че “Светият Синод на БПЦ първи е направил смели крачки, за да подпомогне процеса на получаване на автокефалност от МПЦ.Заев е убеден, че Македония като суверенна държава има право на самостоятелна и независима църква”. ", "date": "2019.08.29", "title": "Комисията при Св.Синод работи активно по въпроса с Македонската православна църква"}
{"url": "https://www.novinite.bg/articles/179726/Za-mestnite-izbori-I-kandidatite-i-izbiratelite-tryabva-da-sa-jiveli-na-myastoto-pone-6-meseca", "text": "От 2 до 11 септември ще бъде срока, в който партиите и коалициите могат да се регистрират в Централната избирателна комисия (ЦИК) за участие в предстоящите наесен избори за местна власт. Решението е взето на заседание на комисията и бе оповестено от говорителя на ЦИК Александър Андреев на първия редовен брифинг преди местния вот, предаде БГНЕС.Със свой указ президентът Румен Радев определи датата на изборите за кметове и общински съветници да бъда 27 октомври. „Ранното насрочване на изборите подпомогна ЦИК да започне да работи с нормални темпове“, увери Андреев и подчерта, че до този момент членовете на комисията са гласували 32 принципни решения и 204 решения за назначаване на Общински избирателни комисии.От комисията напомниха още, че на местния вот действа правилото за уседналостта на избирателите и кандидатите. “Както активното, така и пасивното избирателно право в тези избори, е свързано с изискването за уседналост, т.е. избирателят или кандидатът трябва да е живял с постоянен или настоящ адрес не по-малко от 6 месеца преди датата на изборите в съответното населено място“, уточни Андреев.Това е и причината на тези избори да не се разкриват избирателни секции в чужбина.Андреев припомни още, че съгласно последните законови промени вече е допустимо финансиране на предизборната кампания със средства на юридически лица и еднолично търговци.От ЦИК уточниха и какви ще бъдат възнагражденията на участващите в секционните избирателни комисии. Председателят ще получава 100 лв., заместниците му и секретарите 90 лв., а членовете по 80 лв. Всеки, който е участвал в допълнително обучение обаче ще получи допълнително по 10 лв. За онези представители на СИК, които ще предават книжата в Общинската избирателна комисия, са предвидени и допълнителни суми. ", "date": "2019.08.29", "title": "За местните избори: И кандидатите, и избирателите, трябва да са живели на мястото поне 6 месеца"}
{"url": "https://www.novinite.bg/articles/179707/Dneven-horoskop-za-chetvartak", "text": "Не можете да спрете да задавате въпроси днес, въпреки че никой не иска да ви обясни нищо. Това, че хората ви игнорират, ви вбесява, но ще се окаже, че е добре за вас в дългосрочен план.Вие и вашето семейството ще преминете през някои много екстремни ситуации днес, но трябва да извлечете най-доброто от тях. Възползвайте се от енергията, с която сте заредени, за да продължите напред.Трябва да използвате положителната си енергия, за да помогнете на някого да се освободи от нещо- задължения, отговорности, дори от собствения си контрол. Направете го със стил.Представителите на останалите зодии могат да намерят дневния си хороскоп ", "date": "2019.08.29", "title": "Дневен хороскоп за четвъртък"}
{"url": "https://www.novinite.bg/articles/179719/Zavarshi-rehabilitaciyata-na-novi-21-km-ot-prohoda-Petrohan", "text": "Завърши рехабилитацията на 20,8 км от път II-81 Бучин проход – Берковица от км 30+400 до км 51+235. Това е участък от прохода „Петрохан“ на територията на Софийска област. Инвестицията е за над 12 млн. лв. Проектът - лот 3, се финансира от Оперативна програма „Региони в растеж“ 2014-2020 г. и националния бюджет.Пътят II-81 София - Петрохан - Лом е изграден през 1970 г. и е основна комуникация на Северозападна и Югозападна България през билото на Стара планина. Второкласният път е най-пряката връзка за жителите от областите Монтана и Видин със София, както и с Дунав мост II, пристанище Лом и балнеоложкия курорт Вършец.По ОП „Региони в растеж“ 2014-2020 г. се ремонтират общо 43 км от прохода „Петрохан“ в Софийска област. Освен рехабилитираните близо 21 км, в лот 3, в момента се ремонтират още 22,2 км от път-81 Костинброд - Бучин проход, които са в лот 2 от ОПРР. С успешното завършване на проектите ще бъде обновен целият проход „Петрохан“. Отсечката на територията на област Монтана беше ремонтирана през 2015 г. по програма „Транзитни пътища V“.Участъкът в лот 3 започва от кръстовището с пътя ІІІ-813 за Годеч и завършва при върха на Петроханския проход - при км 51+235. Трасето е с подобрено отводняване, нова асфалтова настилка, хоризонтална маркировка, ограничителни системи и пътни знаци. На много места е извършено възстановяване на пътната конструкция и е разширен габаритът до 6,5 м. Ремонтирани са две кръстовища - за с. Манастирище и за с. Бракьовци, както и мостовото съоръжение при 49-ти км.С рехабилитацията на пътя се осигурява по-лесен достъп на жителите на село Гинци и село Бракьовци до общинския център Годеч.Строително-монтажните дейности на лот 3 са изпълнени от Обединение „Интер Пътища – 99“ ДЗЗД, в което участват: „Интерпром“ ЕООД и „Автомагистрали Хемус“АД. Стойността на договора за строителство е 12 057 906,66 лв. с ДДС. Строителният надзор е осъществен от Обединение „ТСП Консултанти“, в което са: „ТРИ ЕС“ ЕООД, „СТРОЛ-1000“ АД и „Пи Ес Консулт“ ЕООД. Техният договор е за 250 236,32 лв. с ДДС. Авторският надзор е на „РУТЕКС“ ООД. Стойността на договора е 10 327,20. с ДДС.Общата стойност на проекта BG16RFOP001-7.001-0010 Лот 3 „Път ІІ-81 Бучин проход – Берковица от км 30+400 до км 51+235, с обща дължина 20,835 км, област София“ е 12 546 470 лв. с ДДС. Финансирането от Европейския съюз е 10 664 499,50 лв. с ДДС. Националното съфинансиране е 1 881 970,50 лв. с ДДС.", "date": "2019.08.29", "title": "Завърши рехабилитацията на нови 21 км от прохода „Петрохан“"}
{"url": "https://www.novinite.bg/articles/179706/Dvijenie-samo-v-edna-lenta-v-tunel-Topli-dol-kam-Sofiya-zaradi-remont", "text": "От 9:30 ч. до 15:30 ч. днес движението по магистрала \"Хемус\" в тунел \"Топли дол\" в посока София ще се осъществява в една лента, съобщиха от АПИ. Причината е в ремонтни дейности на осветителните тела в съоръжението. Ще се ограничи движението в активната лента, като то ще се извършва в изпреварващата.", "date": "2019.08.29", "title": "Движение само в една лента в тунел „Топли дол“ към София заради ремонт"}
