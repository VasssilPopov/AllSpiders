{"url": "https://www.novinite.bg/articles/165482/Kabinetat-i-sindikatite-se-sporazumyaha-za-rasta-na-zaplatite-v-darjavniya-sektor", "text": "Синдикатите си стиснаха ръцете с правителството по отношение на увеличението на заплатите в държавния сектор от догодина. Поисканата от КНСБ и КТ „Подкрепа“ среща с Бойко Борисов, Валери Симеонов и Владислав Горанов завърши със споразумение между двете страни. Освен в държавните учреждения, по-високи заплати се предвиждат и за общинските, като там също средният ръст на възнагражденията ще е 10%. Освен това с колко точно ще се увеличат заплатите на конкретни служители ще зависи от работата, която изпълняват, като по-голямо ще е то за хората, работещи „на терен“. Синдикатите и правителството се разбраха още и за 50% увеличение на средствата за помощи за отопление на най-бедните, за увеличението на максималната пенсия и др.Eто пълният текст на споразумението между КНСБ, КТ „Подкрепа“ и правителствотоПравителството, Конфедерацията на независимите синдикати в България и Конфедерацията на труда „Подкрепа“ се споразумяха за следното:ПО УВЕЛИЧЕНИЕТО НА СРЕДСТВАТА ЗА РАБОТНИ ЗАПЛАТИ ЗА РАБОТЕЩИТЕ ОТ БЮДЖЕТНАТА СФЕРА1.     В Закона за държавния бюджет за 2019 г. Правителството се ангажира да предвиди 10-процентно увеличение на средствата за възнаграждения на работниците и служителите във всички структури, звена, агенции и др. , които са на бюджетна издръжка, както и да защитава тази мярка в Народното събрание.2.     В Постановлението за изпълнение на държавния бюджет за 2019 г. Правителството ще гарантира:-         увеличението по предходната точка да бъде насочено с по-голям процент към структури, служби, агенции и др.п. работещи на терен : НАП, НОИ, АСП, АЗ, ГИТ, БАБХ и др.-         допълнителните средства, формирани на база на увеличението по т.1 ще се използват изцяло за промени на основните работни заплати, но не и за допълнителни възнаграждения за постигнати резултати в държавната администрация. Същият подход ще се прилага и за звената в сферите и дейностите, финансирани чрез Единни разходни стандарти, както и по отношение на всички работници и служители, чиито работни заплати се финансират от бюджета ;-         средствата за увеличението на заплатите на всички работници и служители, за които то се отнася ще се разпределят така, че увеличението на всяка индивидуална работна заплата да се състои от  две части – половината от  средствата  като еднаква „твърда“ сума към индивидуалните работни заплати  (инфлационна част) и другата част – съобразно приноса и индивидуалното изпълнение на база годишната оценка за работещите в държавната администрация, а за всички останали според прилаганите на място критерии и правила за оценка;-         началната дата за прилагане на  увеличението за всички да е 1.01.2019 г., като администрациите  се задължат да го реализират до края на м. март 2019 г.3.Правителството ще  стимулира активното включване на синдикалните структури по места в целия  процес на оценяване и определяне на увеличението на заплатите, с оглед максимална прозрачност, обективност и информираност на всички работещи и в съответствие с чл. 3 от Наредбата за реда и условията за оценяване на служителите от държавната администрация.В съответствие със Закона за администрацията, Министерския съвет ще сформира  работна група, която да разработи предложения за усъвършенстване на законодателството, касаещо процеса на оценяване  резултатите от изпълнението  на държавните служители, както и повишаване ролята и отговорностите на синдикалните организации в този процес.4. Страните по настоящото Споразумение призовават и препоръчват:- общинските власти да предприемат –10-процентно  увеличение на работните заплати за работниците и служителите в техните администрации, както и за работещите в дейностите на издръжка на общинските бюджети, като спазват принципите и постановките, изложени в т.2;- ръководствата на предприятията в рамките на плановете и програмите си за следващата година  също да предвидят и реализират поне 10-процентно средно увеличение на работните заплати на своите работници и служители.ПО ПОДОБРЯВАНЕ  ЕФЕКТИВНОСТТА НА ЦЕЛЕВОТО ПОДПОМАГАНЕ ЗА ОТОПЛЕНИЕ И ЗА ОВЛАДЯВАНЕ  ЕФЕКТА НА ПОВИШЕНИТЕ ЦЕНИ НА ГАЗА, ВЪРХУ ДОХОДИТЕ НА НАЙ-БЕДНИТЕ ДОМАКИНСТВА, ЛИЦА И СЕМЕЙСТВАПравителството ще предприеме незабавни действия за увеличаване с 50 на сто на финансирането на програмата на МТСП за целево социално подпомагане за отопление (б.р.приблизително 43 млн.лв)До седмица, заедно със синдикатите, ще се търси механизъм, по който средствата да бъдат разпределени към социално слабите домакинства, за да се компенсират повишените цени на газа върху най-бедните.ПО ПОЛИТИКАТА ЗА СТИМУЛИРАНЕ НА ЛИЦАТА С ВИСОК ПРИНОС В ОСИГУРИТЕЛНАТА СИСТЕМА,  ПОДОБРЯВАНЕ НА СЪОТНОШЕНИЕТО ПРИНОС-ПРАВА И ЗА ПО-НАТАТЪШНО РАЗВИТИЕ НА ПЕНСИОННАТА РЕФОРМА1.     От 01.01.2019 г.максималният осигурителен доход за целите на осигуряването в ДОО и НЗОК се установява на 3000 лв. 2.     От 1 юли 2019 година за определяне тавана на всички пенсии (стари и новоотпуснати) се прилага максималният осигурителен доход от 3000 лв. и се прилага подходът по действащата разпоредба на §6 от КСО, а именно максималният размер на пенсиите за трудова дейност се установява като 40 на сто от 3000 лв., т.е. 1200 лв. за всички пенсии. ", "date": "2018.10.04", "title": "Кабинетът и синдикатите се споразумяха за ръста на заплатите в държавния сектор"}
{"url": "https://www.novinite.bg/articles/165459/Kola-se-vryaza-vav-vhoda-na-metrostanciya", "text": "Автомобил разби спирка на метростанция в столицата тази нощ, предаде БГНЕС. Инцидентът е станал в 2:40 ч., по данни на МВР.Лекият автомобил е самокатастрофирал, като се е забил в станцията \"Жолио Кюри\". За щастие в този час около метростанцията е нямало пешеходци. Няма сериозно пострадали - шофьорът и спътникът му са прегледани, не са установени тежки травми. ", "date": "2018.10.04", "title": "Кола се вряза във входа на метростанция"}
{"url": "https://www.novinite.bg/articles/165461/Pojar-v-bolnica-v-Plovdiv-za-shtastie-bez-postradali", "text": "Пламъци са обхванали помещение в Клиниката по урология в УМБАЛ \"Св. Георги\" тази нощ около 3:00 ч. след полунощ. Пациентите са били евакуирани веднага по плана, съобразен с риска от пожар. Никой от тях не е пострадал, предаде БГНЕС.Огънят е бил потушен, пожарът не се е разпрострял извън помещението, в което е възникнал, а то няма връзка с лечебния процес. Работният ритъм в болницата е възстановен, съобщават от лечебното заведение.В момента се разследват причините за инцидента. Клиниката по урология се намира на деветия етаж, пожарът е избухнал в западната част на крилото.", "date": "2018.10.04", "title": "Пожар в болница в Пловдив, за щастие без пострадали"}
{"url": "https://www.novinite.bg/articles/165470/Chetvarto-nacionalno-sastezanie-za-vazrastni-organizira-BChK", "text": "На 6 октомври 2018 г. от 9.30 ч. в НУЛЦ на БЧК – с. Лозен, Българският Червен кръст организира традиционно състезание за възрастни хора по бедствена готовност, първа помощ, психосоциална подкрепа и познания за техните права. В него ще участват повече от 80 души от 16 области на страната.Инициативата се провежда за четвърта поредна година и е част от дългосрочната политика на БЧК за активен и здравословен живот на възрастните хора.Участниците в отборите са обучени предварително от областните организации на БЧК в страната. Те ще преминат през 16 състезателни пункта, където трябва да се справят със задачи за оказване на първа долекарска помощ при спортни, битови и автомобилни инциденти, ще окажат психосоциална подкрепа на пострадали при бедствия и ще покажат познания за правата на възрастните хора. ", "date": "2018.10.04", "title": "Четвърто национално състезание за възрастни организира БЧК "}
{"url": "https://www.novinite.bg/articles/165471/Zaev-Sabirame-mnozinstvo-za-promyana-v-Konstituciyata-ili-predsrochni-izbori", "text": "Ние сме изправени пред един много сериозен процес. Ще се опитаме да подсигурим две трети мнозинство в парламента. Това каза македонският премиер и лидер на управляващата партия Зоран Заев след заседанието на Изпълнителния комитет /ИК/ на Социалдемократическия съюз /СДСМ/, предаде БГНЕС.Заев отказа да отговори на въпроса \"дали е имало комуникация с опозицията\", но подчерта, че ако не се постигне споразумение за приемането от парламента на конституционните промени, тогава ще има избори. \"Държавата е изправена пред един сериозен процес. Нашите позиции са известни. Ще се опитаме с депутатите. Ще направим всичко възможно и не бих искал да давам повече подробности по този въпрос\", каза още Зоран Заев.След заседанието министърът на земеделието Любчо Николовски съобщи, че \"ИК е упълномощил председателите на СДСМ и на ПГ Зоран Заев и Томислав Тунтев да предприемат всички необходими крачки за подготовката на предсрочни парламентарни избори\". \"Над 90 на сто от гражданите, които гласуваха, избраха \"За\" и заявиха, че Република Македония трябва да приеме споразумението с Гърция и да стане член на НАТО и ЕС като запази македонска идентичност. Членовете на Изпълнителния съвет единодушно заключиха, че сега, когато има ясно изразена воля на мнозинство, депутатите в парламента на Република Македония трябва да следват волята на мнозинството от над 600 хиляди граждани, да поемат отговорност и да се ускорят процесите за членство в НАТО и ЕС. Ако това не е възможно и ВМРО-ДПМНЕ тласка страната в бездната, тогава няма друга възможност, освен предсрочни парламентарни избори веднага, на които гражданите ще решат бъдещето. Трябва да се използват всички демократични възможности, за да могат депутатите да следят желанията на гражданите и да осигурят членството на Македония в НАТО и ЕС. Никой не би трябвало да се надява на амнистия. Това е много важен въпрос, бъдещето на страната, бъдещето на гражданите и фокусът на всички парламентарни партии върху този въпрос. Всичко останало се играе с бъдещето и опит да се върне страната в изолация и невинност. Референдумът в неделя е преминал в мирна, справедлива и демократична атмосфера\", се казва в официалното съобщение на ИК на СДСМ.В същото време се проведе и заседание на Изпълнителния комитет /ИК/ на ВМРО-ДПМНЕ. Заместник-председателят на партията Александър Николовски съобщи, че \"ВМРО-ДПМНЕ не признава резултатите от референдума и смята, че Договорът от Преспа е политически мъртъв\". \"За ИК на ВМРО-ДПМНЕ референдумът е неуспешен, защото в него участваха само 36 на сто от избирателите, които изразиха ясната си воля срещу този договор\", подчерта Николовски. По отношение на провеждането на предсрочни парламентарни избори той каза следното: ВМРО-ДПМНЕ иска предварително да се сформира служебно правителство с мандат от 100 дни. \"Това означава оставка на Зоран Заев, Оливер Спасовски и Царовска. В служебния кабинет вътрешният министър и този на социалната политика трябва да бъдат от ВМРО-ДПМНЕ. Това е условието за честни избори\", каза още Александър Николовски.Според него \"парламентарната група на ВМРО-ДПМНЕ е единна\". За да бъдат гласувани промените в Конституцията, съгласно Договора от Преспа, за промяна на името са необходими 80 депутатски гласа в 120-местния македонски парламент. В момента управляващата коалиция разполага със 71 депутати. На заседанието на ИК на ВМРО-ДПМНЕ не участва зам.председателят на партията Митко Янчев. Той гласува на референдума в неделя. В същото време стана ясно, че ИК е освободил Петър Богоевски от позицията на зам.генерален секретар на партията. Богоески е един от лидерите на реформаторите във ВМРО-ДПМНЕ. Групата на реформаторите участва в референдума.\"Демократическия съюз за интеграция /ДСИ/ предпочита въпросът за промените в Конституцита да бъде решен в парламента...Все още има възможност да достигнем до 80 депутаски гласа... Ние смятахме, че не е необходимо да се провежда референдум и този въпрос да се реши от депутатите. През следващите дни ще работим с депутатите от опозицията за постигането на тази цел\". Това каза пред телевизия \"Телма\" депутатът от ДСИ Артан Груби. ДСИ е част от управляващото мнозинство в Скопие.", "date": "2018.10.04", "title": "Заев: Събираме мнозинство за промяна в Конституцията или предсрочни избори"}
{"url": "https://www.novinite.bg/articles/165473/Promeniha-obvineniyatasreshtu-bivshiya-vanshen-ministar", "text": "Съдът допусна изменение на обвинението на бившия външен министър Даниел Митов, предаде БГНЕС. Прокуратурата поиска изменение на обвинението от престъпление по служба в обвинение за злоупотреба на доверие. Има събрани нови документи и от разпитите на свидетелите се наложиха някои изменения във фактическите обстоятелства, обясни пред медиите прокурор Боряна Бецова.", "date": "2018.10.04", "title": "Промениха обвиненията срещу бившия външен министър"}
{"url": "https://www.novinite.bg/articles/165466/Hvanaha-botevgradchanin-i-samokovec-udarili-patrulki-i-izbyagali", "text": "Около 18 часа вчера, при извършването на обход в Ботевград, автопатрул на РУ- Костенец забелязал лек автомобил „Субару“, чийто водач форсирал рязко на кръстовище в града и застрашавал с рисковото си поведение безопасността на останалите участници в движението. Междувременно нарушителят се оттеглил бързо от мястото, поради което бил последван от полицейските служители и установен в района на основно училище, докато се движел в насрещната лента срещу патрулния автомобил. Униформените подали звуков и светлинен сигнал за спиране, на които водачът не се подчинил и в опит да избяга ударил автомобила им. Когато го тествали за употреба на алкохол, дрегерът отчел промили над допустимото  в пробата на 41- годишния ботеврадчанин, който има зад гърба си вече две присъди за управление на МПС в нетрезво състояние.Водачът на служебния автомобил също е изпробван с дрегер, отчел отрицателен резултат. Извършителят е задържан с полицейска заповед за срок до 24 часа. По случая е образувано досъдебно производство за престъпление по чл. 270, ал.1 от НК под наблюдението на районната прокуратура в Ботевград.Междувременно за оказано неподчинение спрямо полицейски служители при изпълнение на професионалните им задължения в ареста попадна и 54- годишен самоковец. Около 19:10 часа на 2 октомври автопатрул на РУ- Самоков получава сигнал от водач на лек автомобил, че в района на Продановския рид се движи микробус с крадени коне. Полицейските служители незабавно се насочили към мястото и засекли посочения автомобил. Водачът обаче не се подчинил на подадения му звуков и светлинен сигнал за спиране и се насочил към махала в Самоков. На разклона за местността „Червената земя“ микробусът опитал да изтласка последвалия го полицейски автомобил, удряйки го в предната дясна врата, след което ускорил и се укрил в махалата. На служебния автомобил са причинени леки материали щети.След активни оперативно- издирвателни действия няколко часа по- късно микробусът е намерен и иззет по надлежния ред, а водачът му- задържан. По случая е образувано досъдебно производство за извършено престъпление  по чл. 270, ал.1 от НК. От извършената справка е установено, че 54- годишният мъж е неправоспособен водач и шофира без да притежава СУМПС в едногодишния срок от наказването му по административен ред за същото деяние. Във връзка с това срещу нарушителя е започнато и бързо производство за извършено престъпление по чл. 343В, ал.2, вр. ал.1 от НК.  ", "date": "2018.10.04", "title": "Хванаха ботевградчанин и самоковец, ударили патрулки и избягали"}
{"url": "https://www.novinite.bg/articles/165479/Golyam-pojar-v-yabalkovi-gradini-na-yug-ot-Plovdiv", "text": "Пожар обхвана десетки декари земеделски площи в южните покрайнини на Пловдив. Огънят е засегнал ябълкови насаждения, съобщава бТВ.До 15:00 часа пламъците и димът затрудняваха движението по пътя Пловдив-Марково. Три пожарни автомобила гасят огнището. Вятърът затруднява работата на пожарникарите.", "date": "2018.10.04", "title": "Голям пожар в ябълкови градини на юг от Пловдив"}
{"url": "https://www.novinite.bg/articles/165462/Balgarite-v-Ukrajna-seriozno-pritesneni-za-sahranyavaneto-na-nashiya-ezik-tam", "text": "Опасенията си от постепенното изчезване на българския език в Украйна споделиха представители на българските дружества и на неделните училища от Арцизки, Татарбунарски и Саратски регион на среща с вицепрезидента Илияна Йотова в украинското село Заря. Илияна Йотова е на посещение в населените с етнически българи райони в Южна Украйна. На срещите бяха поставени различни въпроси и потърсена възможност за съдействие от страна на българската държава при тяхното решаване.Масово родният език се изучава в училище само по един час седмично. Липсата на достатъчно учебни помагала и необходимостта от подобряване квалификацията на учителите бяха сред проблемите, поставени на срещата, която продължи над два часа. Отново бе изразено желанието за създаване на училище изцяло на български език.„Езикът ни се „топи“. Постепенно изчезва“, отбеляза по-късно същия ден вицепрезидентът на среща с българската общност във Всеукраинския център за българска култура в Одеса.„Наша задача е да съхраним българския език. Очакваме от вас подкрепа“, заяви Антон Киссе, депутат в украинския парламент и председател на Асоциацията на българите в Украйна, която тази година отбелязва своята 25-а годишнина.На срещата бяха поставени два основни проблема пред българите в Украйна. Единият е новият Закон за образованието, който заплашва да ограничи изучаването на малцинствени езици. Другият е свързан с готвената административно-териториална реформа, която според сънародниците ни в Украйна може да доведе до размиване на историческите граници на етническата българска общност в страната. „Болград е столица на българите-преселници“, посочи Антон Киссе.„Позицията на България по тези въпроси е последователна и категорична. Президентът Румен Радев постави проблемите пред украинския си колега Петро Порошенко, с когото се срещна миналата година в рамките на Общото събрание на ООН, и получи уверения от него, че няма да бъдат ограничени правата на българите в Украйна. Ние, от президентската институция, стоим зад вас“, увери вицепрезидентът.По време на разговорите бе изтъкната и необходимостта България и Украйна да бъдат много по-активни в двустранния диалог за преодоляване на проблемите, стоящи пред българската общност в Украйна. „Нашата общност в Украйна трябва да бъде още по-сплотена, за да отстоява правата и интересите си. Това е необходимост за постигането на успех“, посочи още Илияна Йотова. ", "date": "2018.10.04", "title": "Българите в Украйна сериозно притеснени за съхраняването на нашия език там"}
{"url": "https://www.novinite.bg/articles/165484/Borisov-i-Poroshenko-zaedno-na-160-godishniya-yubilej-na-balgarskoto-uchilishte-v-Bolgrad", "text": "Министър-председателят Бойко Борисов ще бъде на посещение в Украйна на 4 и 5 октомври за отбелязването на 160-годишнината на Болградската гимназия „Г. С. Раковски“. В честванията в Болград ще участва и президентът на Украйна Петро Порошенко.В рамките на посещението си премиерът Борисов ще проведе двустранна среща с президента Порошенко, на която ще бъде обсъдено сътрудничеството в областта на образованието, инфраструктурата, както и задълбочаването на контактите между двете страни. Борисов и Порошенко ще разговарят и по актуални външнополитически въпроси от взаимен интерес, а след това ще направят инспекция на ремонтиран участък на международния път Е87 Одеса - Рени.В делегацията, водена от министър-председателя Бойко Борисов, са заместник министър-председателят по икономическата и демографската политика Валери Симеонов, министърът на образованието и науката Красимир Вълчев и председателят на Държавната агенция за българите в чужбина Петър Харалампиев.", "date": "2018.10.04", "title": "Борисов и Порошенко заедно на 160-годишния юбилей на българското училище в Болград"}
{"url": "https://www.novinite.bg/articles/165478/Orban-s-blagodarstveno-pismo-do-Djambazki-za-podkrepata-mu-za-Ungariya", "text": "Благодарствено писмо от министър-председателя на Унгария Виктор Орбан получи българският евродепутат Ангел Джамбазки. Писмо са получили и всички европейски представители, гласували срещу санкциите за Унгария. В писмото унгарският премиер благодари на Джамбазки за изразената позиция срещу налагане на санкции на Унгария и подкрепата за тезата „Европа на отечествата“.Бих искал да изразя своята благодарност за Вашата подкрепа по време на гласуването на доклада за ситуацията в Унгария, което се проведе в Европейския парламент на 12 септември. Вярвам, че този доклад е присъда срещу Унгария и унгарския народ. Той не само е базиран на политически инсинуации и фактологически грешки, но и прилага двойни стандарти и по този начин подкопава доверието и почтеността на Европейския парламент и на европейските институции като цяло, пише в писмото си Виктор Орбан.Премиерът на Унгария заявява, че оценява подкрепата на Ангел Джамбазки за  националния суверенитет и солидарността по време на гласуването. Орбан уверява, че Унгария няма да се поддаде на изнудване от защитниците на миграцията, въпреки позорните атаки срещу държавата му.Припомняме, че българският евродепутат Ангел Джамбазки категорично се обяви против доклада за Унгария, който може да наложи санкции към страната съгласно чл. 7 от Договора за Европейския съюз. Това означава, че Унгария може да бъде лишена от право на глас в Съвета на ЕС. Джамбазки реагира по същия начин преди месеци и когато ЕК започна наказателна процедура срещу Полша със същите мотиви.Ангел Джамбазки яростно защитава позицията на българската политическа сила, която представлява – ВМРО – Българско национално движение, а именно, че Европейският парламент не бива да се меси във вътрешната политика по сигурността на държавите членки на Съюза и в никакъв случай не бива да налага санкции на държавите, които следват националната си политика за защита на границите си и по възпрепятстване на опитите за налагане на т.нар. „мигрантски квоти“.", "date": "2018.10.04", "title": "Орбан с благодарствено писмо до Джамбазки за подкрепата му за Унгария"}
{"url": "https://www.novinite.bg/articles/165455/Promenliva-oblachnost-na-yug-slanchevo-na-sever", "text": "Днес над Северна България ще е предимно слънчево. Над Южна България облачността ще е променлива, по-значителна над Рило-Родопската област, където слабо ще превали. Ще духа слаб, в Дунавската равнина и източните райони до умерен северозападен вятър. Дневните температури слабо ще се понижат и максималните ще бъдат между 18 и 23градуса, за София – около 19, сочи прогнозата на НИМХ-БАН.Атмосферното налягане е малко по-високо от средното за октомври – ще се повишава.Над планините ще преобладава слънчево време с по-значителни увеличения на облачността над масивите от Южна България, но само на отделни места в Рило-Родопската област краткотрайно ще превали. Ще духа умерен, по билата и временно силен вятър от запад-северозапад. Максималната температура на височина 1200 метра ще е около 13 градуса, на 2000 метра – около 6.Над Черноморието ще преобладава слънчево време. Ще духа до умерен вятър от северозапад. Максимални температури на въздуха и морската вода ще е 19-21 градуса. Вълнението на морето ще бъде 1-2 бала. ", "date": "2018.10.04", "title": "Променлива облачност на юг, слънчево на север"}
{"url": "https://www.novinite.bg/articles/165463/Protestirashtite-majki-zapochvat-direktni-pregovori-s-politicite", "text": "Протестиращите майки на деца с увреждания започват директни преговори с политиците за промените, за които настояват от месеци. Министри и депутати ще се срещнат в Народното събрание с тях, за да обсъдят законопроектите за социалното подпомагане, предаде БНР. Поканата за разговори майките получиха вчера, ден след националния им протест, от депутати от ГЕРБ, които ги посетиха в палатковия им лагер пред сградата на парламента. На срещата ще се търси начин за сближаване на позициите. В 14:00 часа депутати от групата на ГЕРБ организират в Народното събрание публична среща с представители на протестиращите родители на хора с увреждания. Очаква се на срещата да бъдат обсъдени исканията на майките за реформа в системата и да се търсят начини за сближаване на позициите. Вероятно на срещата да бъде поставен и въпросът как ще бъдат изхарчени допълнителните 150 милиона лева за хора с увреждания, които правителството обеща да бъдат добавени в бюджета за догодина.  ", "date": "2018.10.04", "title": "Протестиращите майки започват директни преговори с политиците"}
{"url": "https://www.novinite.bg/articles/165474/Vavejdat-onlajn-platforma-za-obshtestvenite-porachki", "text": "Народните представители обсъждат въвеждането на електронна платформа за възлагане на обществени поръчки с промените на второ четене в Закона за обществените поръчки, предаде БНР. Изменят се разпоредбите, които уреждат допустимостта на замяна или включване на подизпълнител при изпълнение на договор за обществена поръчка. Предвидена е санкция за неправомерна замяна на изпълнител или подизпълнител, като така се цели дисциплиниращ ефект спрямо страните по договора.Платформата осигурява възможност за подготовка и публикуване на решения, обявления и документация за обществени поръчки. Подготовка и получаване на запитвания и предоставяне на разяснения. Тя ще бъде общодостъпна и съвместима с най-разпространените пазарни продукти.", "date": "2018.10.04", "title": "Въвеждат онлайн платформа за обществените поръчки"}
{"url": "https://www.novinite.bg/articles/165467/PASE-s-dobra-ocenka-za-borbata-ni-s-korupciyata-i-sadebnata-reforma", "text": "Министър-председателят Бойко Борисов се срещна с докладчиците на Парламентарната асамблея на Съвета на Европа по пост-мониторинговия диалог с България Франк Швабе и Жолт Немет, които са на работно посещение в София. „България ще продължи ползотворното сътрудничество с ПАСЕ за приключване на пост-мониторинговия диалог“, каза Борисов и посочи, че страната ни очаква конструктивна и обективна оценка за усилията на институциите и предприетите реформи.Министър-председателят акцентира върху борбата с контрабандата и резултатите, които постигна страната ни в последните години. „Контрабандата е ключов двигател за явлението корупция на всички нива – от митничаря до най-висшите етажи“, каза Борисов. Той даде пример с последното проучване на „Инициативата срещу незаконната търговия“, което показва, че през второто тримесечие на 2018 година контрабандата на цигари в България пада до 4,7%. „Този резултат позиционира страната ни като една от най-активните в борбата с контрабандата в Европейския съюз“, подчерта Борисов.Министър-председателят посочи новия Закон за противодействие на корупцията и за отнемане на незаконно придобито имущество, приет през месец януари тази година, като още едно от достиженията на страната ни в борбата с корупцията. „Със закона бе създаден нов независим специализиран антикорупционен орган, който обедини в себе си функциите по превенция и противодействие на корупцията, отнемане на незаконно придобито имущество и публичност на имуществото на лица, заемащи висши държавни длъжности“, каза премиерът Борисов и допълни, че това позволи и да се разшири кръгът на лицата, задължени да подават декларации за имущество и конфликт на интереси.Докладчиците на ПАСЕ подчертаха, че България е отбелязала осезаемо развитие по отношение на съдебната реформа и борбата с корупцията, а премиерът Борисов изрази увереност, че с извършените реформи в последните години и положителните резултати, може да се върви към успешно прекратяване на пост-мониторинговия диалог. ", "date": "2018.10.04", "title": "ПАСЕ с добра оценка за борбата ни с корупцията и съдебната реформа"}
{"url": "https://www.novinite.bg/articles/165480/Prieti-sanad-1500-merki-za-oblekchavane-na-byurokraciyata", "text": "Правителството одобри пакет от общо 1528 мерки за промяна и подобряване на административното обслужване за гражданите и бизнеса. Промените са вдъхновени от наблюдения на администрацията „отвън“ и са базирани на данни от посещения в 3700 точки за предоставяне на услуги от всички централни администрации и техните териториални звена, включително всички областни, общински и районни администрации. За първи път във фокуса попадат и т.нар. доставчици на обществени услуги - болници, детски градини, училища, висши училища, библиотеки, музеи, пощи, електроразпределителни дружества, ВиК, топлофикационни дружества и др.Планът за привеждане на мерките в действие изисква до края на годината министрите да организират заличаване или вписване в Административния регистър на предоставяните административни услуги, а в срок до 31 март 2019 г. да изготвят и внесат за одобрение от Министерския съвет проектите за изменения на закони и подзаконови нормативни актове във връзка с предприетите промени. Заместник министър-председателят, отговорен за административната реформа, ще внася отчет за изпълнението на мерките на всеки три месеца. Прилагането им ще бъде проследявано и чрез проучване по метода „Таен клиент“. Мерките са групирани условно в пет направления: Услуги за бизнеса за намаляване на регулаторната тежест В тази група влизат услуги за удостоверения и справки, които администрацията ще набавя вътрешно и по служебен път чрез обмен на информация, достъп до регистри и др. Например ще има възможност за служебно предоставяне на информация за наличие или липса на задължения към общините чрез проверка в информационната система по чл.5а от ЗМДТ, поддържана от Министерството на финансите. Такава служебна проверка ще може да се прави и за данъчните оценки, включително при заявяване и получаване от нотариус. Друга масова услуга, която се предоставя над 500 000 пъти годишно - удостоверението за характеристики на земеделски земи - ще се извършва чрез служебна проверка в районите с кадастрална карта. Администрацията ще проверява служебно и разрешения за строеж, удостоверения за въвеждане в експлоатация, ще прави справка за наличието на персонал (без да се представят трудови договори). Ще бъде премахнато изискването за подпечатване на заявления на юридически лица с печат, освен ако това изрично не е предвидено в закон. Предвижда се също увеличение в срока на валидност на издадени документи (лицензи, разрешения, регистрации и др.), например Акредитация на органи по сертификация на продукти и услуги от Българската служба за акредитация, както и намаляване на сроковете за издаване на някои документи. За 68 услуги са формулирани препоръки за намаляване на сроковете и съобразяването им с изискванията на АПК. Услуги за гражданите за качество на обслужването В тази група са включени мерки за обслужване на едно гише, намаляване на изискваните от администрацията удостоверения и прилагане на служебното начало, комплексно административно обслужване. Така например по отношение на документите за образование ще бъде засилено служебното начало и ще отпадне необходимостта от предоставяне на дипломи за средно и висше образование, както и дипломи, придобити в чужбина. По аналогия с отпадането на декларирането на нов автомобил, подаването на данъчни декларации в общините при придобиване на имот ще бъде преустановено. При изповядване на сделка нотариусът ще вписва сделката в Имотния регистър, а общините ще бъдат уведомявани служебно. За издаването на удостоверение за раждане ръководителите на лечебните заведения ще уведомяват по електронен път общините, а те ще издават удостоверението на базата на уведомлението, без да се заявява услугата отново. Ще се разгледа и опция удостоверение за раждане и препис-извлечение от акт за смърт да могат да се получават директно от лечебното заведение, а не да се ходи в общината.Ще се създаде възможност за издаване на удостоверение за наследници, в което не се вписват всички наследници, а само едно отделно лице, за което се удостоверява, че е наследник. По този начин това удостоверение ще важи безсрочно.Ще отпадне необходимостта от смяна на регистрационните табели на автомобили при смяна на постоянния адрес на собственика и при закупуване на автомобил с регистрация в друга област. Ще бъде премахната шестмесечната валидност на скиците, издавани от общините. Те ще стават безсрочни и ще важат до промяна.Заличаване на административни услуги, включително такива, които са незаконосъобразни (без правно основание). Предложени са 322 услуги за заличаване от Регистъра на услугите. Част от тях ще продължат да бъдат извършвани като дейности от съответните администрации. Например се предвижда да отпадне дублирането на регистрация на собственици на пчели и пчелни семейства, която сега се извършва и от общински администрации, и от Българската агенция по безопасност на храните.Вписване на услуги - предимно услугите на болници, училища, електроразпределителни дружества, ВиК, топлофикационни дружества и други организации, предоставящи обществени услуги. Това е първата стъпка за прилагане от тяхна страна на предвидените преди години законови приложения, които изравняват някои стандарти за техните услуги с тези на администрацията. Така например статут на услуги ще получат десетки и сега извършващи се дейности като издаване на академични справки и свидетелства за специализации; свързване, проверки за редовност, възстановяване на подаването на комунални услуги като водоснабдяване, електроснабдяване и газоснабдяване; сключване на застрахователен договор, издаването на негов дубликат, заявяването на застрахователна претенция, както и много други. Трансформиране на услуги във вътрешно-административни Това означава, че администрациите ще стандартизират и синхронизират сходни услуги, които предлагат. Така ще бъдат премахнати различията в сроковете и процедурите, в броя и вида на изискваните документи и данните, които се попълват от гражданите. По този начин се установява пряка комуникация между администрациите и гражданинът спира да бъде посредник и куриер между тях. Предложени са 158 удостоверителни административни услуги, които следва да се предоставят единствено като вътрешно-административни, като се прекрати заявяването на услугата от отделни лица и организации. Сред тях са сключването на договор за присъединяване на обекти на клиенти към електрическата, към газопреносна и/или газоразпределителна мрежи. Издаването на удостоверение за внесени осигурителни вноски за осигурителен стаж за периода на обучение във висше или полувисше училище и за времето на докторантура, издавано от НОИ, също ще бъде вътрешно-административна услуга. Това важи и за удостоверението за български произход, издавано от Държавна агенция за българите в чужбина. За тази услуга ще отпаднат Акт за раждане и Документ за доказване на българския произход на заявителя. Когато тези документи са издадени от български орган, същите ще могат да бъдат изискани служебно от съответната администрация. По същата логика редица услуги се предвижда да преустанови изискването за представяне на решение на ТЕЛК/НЕЛК. Пълният списък с мерки е публикуван на Портала за обществени консултации и може да бъде намерен тук: http://www.strategy.bg/Publications/View.aspx?lang=bg-BG&amp;categoryId=&amp;Id=258&amp;y=&amp;m=&amp;d", "date": "2018.10.04", "title": "Приети са над 1500 мерки за облекчаване на бюрокрацията"}
{"url": "https://www.novinite.bg/articles/165483/Rosen-Jelyazkov-iska-spirane-na-koncesiyata-na-letishte-Plovdiv", "text": "Министърът на транспорта, информационните технологии и съобщенията Росен Желязков ще предложи на Министерския съвет да прекрати процедурата за концесия на летище „Пловдив“. Мотивите за решението са, че процедурата следва да бъде съобразена и проведена в съответствие с новия Закон за концесиите, с който се въвеждат разпоредбите на Директива 2014/23/ЕС на Европейския парламент и на Съвета от 26 февруари 2014 година за възлагане на договори за концесии. Настоящата процедура за възлагане на концесия на летище „Пловдив“ е открита и проведена по правилата на отменения Закон за концесиите.Сред основните аргументи от министерството посочват обстоятелството, че сключването на концесионен договор за срок от 35 години, спрямо който ще се прилагат правилата на отменен закон, а не новите правила на Европейския съюз в областта на концесиите, не гарантира устойчивост и трайност на концесията.Участникът, класиран на първо място Обединение (Консорциум) между Хайнан и Пловдив Еърпорт Инвест, официално е уведомил министерството, че отказва да сключи концесионен договор. За информация, сравнението между офертите на участниците, класирани на първо и второ място е следното:1. Размер на инвестициите:1.1. класиран на първо място участник – Обединение (Консорциум) между Хайнан и Пловдив Еърпорт Инвест, за срока на концесията – инвестиции в размер на 79 083 000 евро (седемдесет и девет милиона, осемдесет и три хиляди евро) без ДДС.1.2. класиран на второ място участник – Консорциум Летище Пловдив, за срока на концесията – инвестиции в размер 65 513 475 евро (шестдесет и пет милиона петстотин и тринадесет хиляди четиристотин седемдесет и пет евро) без ДДС.2. Размер на концесионното плащане:2.1. Класиран на първо място участник – Обединение (Консорциум) между Хайнан и Пловдив Еърпорт Инвест:2.1.1. фиксирана част на годишните концесионни плащания в размер на 600 000 (шестстотин хиляди) лева, без ДДС, коригирана с приложимия за съответния период инфлационен индекс, съгласно концесионния договор;2.1.2. променлива част в размер на 6 (шест) на сто от общия размер на нетните приходи от всички дейности за текущата година, свързани с ползването на обекта на концесията и дължимия ДДС върху сумата.2.2. Класиран на второ място участник – Консорциум Летище Пловдив:2.2.1. фиксирана част на годишните концесионни плащания в размер на 120 000 (сто и двадесет хиляди) лева, без ДДС, коригирана с приложимия за съответния период инфлационен индекс, съгласно концесионния договор;2.2.2. променлива част в размер на 6 (шест) на сто от общия размер на нетните приходи от всички дейности за текущата година, свързани с ползването на обекта на концесията и дължимия ДДС върху сумата.За възлагането на нова концесия ще бъдат изготвени нови концесионни анализи, като документацията за концесията ще бъде съобразена с новия Закон за концесиите и актовете по негово прилагане. ", "date": "2018.10.04", "title": "Росен Желязков иска спиране на концесията на летище „Пловдив“"}
{"url": "https://www.novinite.bg/articles/165456/Prezidentat-vrachva-nagradite-Djon-Atanasov", "text": "Днес от 16:00 часа в Гербовата зала на Дондуков 2 държавният глава Румен Радев ще връчи 16-ите президентски отличия „Джон Атанасов“ на млади български учени в областта на компютърните науки в четири категории. ·        Награда „Джон Атанасов“ – отличието се присъжда за изключителни постижения на български граждани на възраст до 35 години, независимо  дали развиват своята научна и изследователска дейност в България или в чужбина. ·        Грамоти „Джон Атанасов – ученици и техните преподаватели“, екипни отличия в подкрепа на състезателите ни, постигнали най-високите резултати в международни и национални ученически олимпиади и състезания по информатика и информационни технологии, и на техните преподаватели. ·        Грамота „Джон Атанасов – дебютен пробив в компютърните науки“ - отличия за  ученици и студенти, постигнали през последната година високи резултати с авторските си проекти. ·        Грамота „Джон Атанасов – проект с висок обществен принос“ - отличия за  ученици, студенти и млади учени, чиито индивидуални и екипни проекти, дават решения чрез прилагане на компютърни технологии на значими проблеми и предизвикателства в национален и световен мащаб. Наградата „Джон Атанасов“ на президента на Република България се връчва от 2003 г. насам на изявени в световен мащаб български учени в областта на компютърните науки. Сред лауреатите на високото отличие са настоящи ръководители във водещи изследователски институти и световни компании, които развиват дейност в областта на компютърните науки, включително криптология, компютърна лингвистика, роботика, квантовата информатика.", "date": "2018.10.04", "title": "Президентът връчва наградите „Джон Атанасов“"}
{"url": "https://www.novinite.bg/articles/165464/Smyana-na-mantinelata-zatrudnyava-dvijenieto-na-2-km-ot-Trakiya", "text": "Временно се ограничава движението в изпреварващата лента на АМ \"Тракия\" от км 12 до км 14, в посока София поради ремонт на ограничителни системи в разделителната ивица. Трафикът се осъществява в активната лента. Шофьорите да се движат с повишено внимание и съобразена скорост.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища. ", "date": "2018.10.04", "title": "Смяна на мантинелата затруднява движението на 2 км от \"Тракия\""}
{"url": "https://www.novinite.bg/articles/165477/Borisov-obeshta-da-napravi-zaplatite-na-duhovnicite-kato-na-uchitelite", "text": "Приравняваме заплатите на духовниците от всички вероизповедания с тези на учителите. Това заяви премиерът Бойко Борисов след среща с представители на Св. Синод, предаде БГНЕС. Борисов се срещна с духовниците от Св. Синод във връзка с предложените промени в Закона за вероизповеданията.На нея са обсъждани основните точки, по които Св. Синод има съображения относно законопроектите. На нея присъстваха Негово Светейшество Българският патриарх Неофит и синодалните митрополити, които споделиха своите съображения и опасения относно двата законопроекта, внесени в Народното събрание.От страна на политически партии там бяха Цветан Цветанов от ГЕРБ, Искрен Веселинов от „Обединени патриоти“, Йордан Цонев от ДПС, както и директорът на дирекция „Вероизповедания” Емил Велинов. Премиерът Борисов изрази желанието си законопроектът да бъде изработен и изготвен максимално добре и да не създава конфликт между Църквата и държавата. По думите му всички разисквания по двата проектозакона трябва да минат в диалог със Св. Синод и правните експерти на БПЦ-БП. „Никой никога не е мислил и не мисли техните доходи, които си получават от дарения, продажба на свещи, дарения и т.н., някой да им ги взема, събира и проверява. Това, което държавата дава целево, по еврофондове или от бюджета, разбира се, че ние ще му държим контрол и те нямат против“, заяви Борисов.„Срещата премина в много добър тон между Българската православна църква, премиера и депутатите от парламентарните групи, които са вносители на закона. Законът е човешко творение и винаги може да има някои пропуски, така че намерихме консенсусно решение. Надяваме се нашите бележки да бъда взети предвид“, каза след срещата западно и средноевропейският митрополит Антоний.", "date": "2018.10.04", "title": "Борисов обеща да направи заплатите на духовниците като на учителите"}
{"url": "https://www.novinite.bg/articles/165458/Dneven-horoskop-za-4-oktomvri", "text": "Днес вашите приятели и семейство много ще ви забавляват и ще ви заредят с положителна енергия. Моментът е много подходящ да споделите тайните си на някои близък, ще ви олекне.Независимо колко трудно ви изглежда всичко днес, трябва да продължите напред и да не спирате да се борите. Ще се изненадате и ще изненадате околните какъв напредък може да имате.Думите ви имат почти магическа сила днес. Но това важи, ако контактувате индиректно. Днес при комуникацията са много важни жестовете, мимиките и езика на тялото.   Представителите на останалите зодии могат да намерят дневния си хороскоп ", "date": "2018.10.04", "title": "Дневен хороскоп за 4 октомври"}
{"url": "https://www.novinite.bg/articles/165481/Djentalmensko-sporazumenie-mejdu-darjavata-i-golemite-magazini-da-prodavat-hlyab-bez-pechalba", "text": "Държавата се е разбрала с големите търговски вериги \"джентълменски\" да продават хляб без печалба, съобщава Румен Порожанов. Става дума за двата най-разпространени вида от тестения продукт - \"Добруджа\" и бял, предаде Нова ТВ.Земеделският министър отчита също, че от месец юли хлябът е поскъпнал с около 10 стотинки. В магазините на различните търговски вериги цената не е фиксирана, защото зависи от договорките с доставчиците.Категорично - хлябът ще поскъпне още, смятат анализатори, защото новата реколта на пшеница е с около 20% по-скъпа от старата.   ", "date": "2018.10.04", "title": "\"Джентълменско\" споразумение между държавата и големите магазини да продават хляб без печалба"}
{"url": "https://www.novinite.bg/articles/165475/Novi-7-spa-destinacii-vlizat-v-interaktivnata-karta", "text": "Новите 7 балнео- и СПА дестинации ще бъдат включени във всички събития, с които популяризираме България, и ще насърчат допълнително притока на повече туристи от страната и чужбина към вътрешността на страната. Това заяви министърът на туризма Николина Ангелкова на финалната дискусия в София за представяне на дестинациите. Тя благодари на всички общини и експерти, които се включиха с идеи, за да се стигне до финалната фаза на проекта, и изказа благодарност за усърдния труд на работната група към министерството, която обобщи предложенията им.По време на дискусията бе представен потенциалът на Софийската балнео- и СПА дестинация, чието начало се корени в древността още от термите на Константин Велики. Включените обекти правят столицата ни с нейните 30 минерални извора един от най-предпочитаните райони за уелнес и медикъл туризъм не само в страната, но и в региона. Обсъдени бяха и възможностите на „Старопланинската“ СПА и балнео дестинация.Можем да отчетем доста по-голям ръст на посещения и на чуждестранни, и на български туристи, каза министър Ангелкова и припомни данните на НСИ за осеммесечието на 2018 г. – от януари до август страната ни е посетена от близо 7 млн. чужди туристи, като ръстът в броя им е близо 6 на сто спрямо същия период на предходната година. За да можем да продължим тренда, е необходимо да засилим интереса към специализираните видове туризъм, сред които балнео- и СПА, културно-историческите, винено-кулинарните и други профилирани маршрути заемат водещи позиции. Така ще постигнем стратегическата си цел за превръщане на България в конкурентна дестинация за качествен целогодишен туризъм, каза още тя.Министърът поясни също, че преди днешната заключителна среща останалите дестинации по проекта бяха обсъждани на още 4 дискусии с участието на бранша и местната власт – в гр. Сандански, Стара Загора, Варна и Велинград. Те бяха много полезни като обмен на виждания и ни дават още по-голяма увереност, че вървим по правилния път. Разработването на балнео- и СПА направленията е част от цялостната стратегия на министерството за утвърждаване на България като целогодишна дестинация. Смисълът на проекта е не да започне от нулата, а да надгражда устойчиво това, с което вече разполагат регионите, и то на база високо качество, за да бъдат още по-конкурентни, посочи министър Ангелкова.Интерактивната карта за балнео и СПА дестинациите ще бъде готова след около месец. До около два месеца дестинациите ще бъдат включени и в платформата I love Bulgaria. Надявам се на международната борса в Лондон да можем да покажем интерактивната карта за СПА дестинациите. За рекламните материали ще отнеме повече време, защото те са свързани с отделна обществена поръчка, добави министърът пред медии. Дестинациите обхващат 58 населени места в цялата страна. За да бъдат ангажирани широк кръг заинтересовани, бяха поискани становища от 50 общини, като 30 от тях изпратиха позициите си. Те станаха основа за разработване на проекта, стана ясно от думите на министър Ангелкова. Проверявайки дадена дестинация, потребителите ще могат да получават информация за минералните води в региона, за показанията и противопоказанията им, за климата, за какви заболявания и профилактики са подходящи, за СПА обектите с обществено предназначение, за близките туристически атракции и т.н.В обсъждането на Софийската и Старопланинската балнео- и СПА дестинации участваха експерти, представители на бранша и на местната власт. Сред тях бе и зам.- кметът на София доц. д-р Тодор Чобанов. Той благодари на Министерството на туризма за активните усилия за насърчаване устойчивото развитие на СПА туризма така, че да надгражда вече постигнатото и да наложи България на международния пазар за балнеоуслуги.", "date": "2018.10.04", "title": "Нови 7 спа дестинации влизат в интерактивната карта"}
{"url": "https://www.novinite.bg/articles/165457/Izplashtaneto-na-pensiite-zapochva-v-ponedelnik", "text": "Изплащането на пенсиите през октомври 2018 г. от Националния осигурителен институт ще започне на 8 октомври (понеделник) и ще приключи на 22 октомври (понеделник). Чрез пощенските станции пенсиите ще се изплащат съобразно изготвен график, който ще бъде обявен във всяка една от тях.Преводите на сумите за октомврийските пенсии по сметките на пенсионерите, които получават парите си по банков път, ще бъдат извършени на 8 октомври 2018 г.", "date": "2018.10.04", "title": "Изплащането на пенсиите започва в понеделник"}
{"url": "https://www.novinite.bg/articles/165472/Maksimalnata-pensiya-se-vdiga-s-blizo-300-leva-ot-sledvashtoto-lyato", "text": "Таванът за пенсиите няма да отпада. Това реши правителството в четвъртък на извънредна среща, провела се във връзка с предприемането на мерки за компенсиране поскъпването на природния газ, съобщи Нова тв.От 1 юли следващата година най-високата пенсия става 1200 лева. Понастоящем тя е в размер на 910 лева. Според президента на КНСБ Пламен Димитров промяната ще позволи 41 000 от общо 61 000 българи да получават \"това, което им се полага\".\"Изчисленията не ни дават възможност таванът да падне. Има разминавания между осигурителния принос и вписаните пенсии. Има едни екстремно високи пенсии, които заради пенсионните формули през годините се смятат за нереални\", обясни финансовият министър Владислав Горанов.Кабинетът утвърди увеличението на заплатите в бюджетната сфера. Те ще скочат с 10%.\"Правителството ще гарантира, че в някои агенции и в приходните администрации ще бъде по-високо увеличението на заплатите. Тези 10% ще са ориентирани само за увеличение на основното заплащане. На индивидуално ниво заплатата ще стои на две нива – твърда заплата и плаваща. Ние заедно се съгласихме, че МС ще разработи работна група за оценка на всички работещи в тази сфера\", обясни Димитров след края на срещата в МС.Средствата за помощи за най-беднит домакинства у нас пък ще бъдат с 50% повече, отколкото до момента. ", "date": "2018.10.04", "title": "Максималната пенсия се вдига с близо 300 лева от следващото лято"}
{"url": "https://www.novinite.bg/articles/165468/S-priklyuchenska-igra-i-mnogo-nagradi-Natura-2000-idva-v-stolica", "text": "С приключенска игра и много награди кампанията „Натура 2000 идва в столицата“ гостува на AdventureKids 2018 - приключенски фестивал в Детски научен център „Музейко“.На 6 октомври, събота, от 11 ч., в „Музейко“, в зоната, определена за Българско дружество за защита на птиците, може да се включите в играта „Открий, научи, спечели!“ – една приключенска игра, участниците в която трябва да съберат липсващите думи от пет кратки истории за най-малката защитена местност „Пода“, разположена край Бургас. Миниатюрната защитена територия от едва 100 класни стаи е дом и спирка за близо 290 вида птици.Всички участници в играта трябва да проявят силен търсачески нюх и внимателно да следват ключа към загадката, която трябва да разкрият. Необходимо е още да бъдат бързи, съобразителни и силни в отбора, част от който ще изберат да бъдат. Отборът пръв открил и научил кратката история за „Пода“ е победител. Награди очакват всеки осмелил се да се впусне в приключението.Специално ателие ще предложи на гостите на „Музейко“ в съботния ден да изберат рисунка на емблематична птица от нашата природа. Рисунките са специално създадени от Inspire Bulgaria и имат за цел да популяризират интересни, познати и непознати пернати, някои от които и застрашени от изчезване. С помощта на специалисти участниците в ателието ще могат да оцветят птицата в естествената ѝ окраска или така, както си я представят.Рисунките за оцветяване са специално създадени за проекта на Inspire Bulgaria – Bulgaria wings.Кампанията „Натура 2000 идва в столицата“ се организира от Българското дружество за зашита на птиците и Издателство „Просвета“ в рамките на проект „ПрироДА“ към програма LIFE+ на ЕС.", "date": "2018.10.04", "title": "С приключенска игра и много награди „Натура 2000 идва в столица“"}
{"url": "https://www.novinite.bg/articles/165460/Kakvo-shte-oznachava-blokchejn-za-bankite", "text": "Чували ли сте, че блокчейнът ще бъде внедрен много скоро? Чакайте, какво всъщност е блокчейн? Свързано ли е с биткойн?Блокчейнът е пробивна технология, която ще промени банковото дело из основи, както и много други индустрии. Биткойн е електронна валута, която използва блокчейн за прехвърляне на средства от една страна в друга. Нека да разберем какво е блокчейн, защо ще се разшири популярността му, какво означава за банковата индустрия и обяснение за това какво е биткойн.Блокчейн е технология, която използва разпределени бази данни, математика и криптография за записване на транзакции. Мислете за това като за система, съставена от гигантски счетоводни бази данни, синхронизирани със същата информация за транзакции. Всяка нова финансова транзакция се копира или подрежда последователно като блокчета “Лего”. Това означава, че практически е невъзможно да бъде хакната, тъй като е необходимо да се изхвърлят милиони бази данни. Добра аналогия с блокчейна е Napster, компанията за споделяне на музика от връстници през 90-те години на миналия век. Феновете на музиката биха могли да изтеглят файлове за песни на компютрите си от мрежата, но също така ще споделят своите изтеглени файлове с други фенове. Все още ли не разбирате? Опитайте да , както и това кратко видео  или това по-дълго видео  с Don Tapscott.В момента глобалната финансова система е огромна, но е много тромава за прехвърляне на пари. Но можете да изпращате имейл до всяка точка на света за секунда, прехвърлянето на пари може да отнеме дни или дори седмици, за да стигне до необходимото място. От финансовите посредници се изисква да прехвърлят всяка сума пари, като за всяка има такса за услугата. Тези финансови посредници по-често са жертва на измама от останалата част от икономиката, което води до по-голяма регулация и по-високи разходи за всички участващи страни. Блокчейн ще намали броя на посредниците, като същевременно ще увеличи сигурността, като и двете ще намалят разходите. Блокчейн ще увеличи честотата на парите, което ще ускори паричния поток и капиталовите инвестиции.Блокчейн представлява за банките нож с две остриета. От една страна, би могло да спести на банките милиарди в брой, като значително да намали разходите за обработка. Банките са заслепени от възможността да намалят разходите за транзакции и количеството хартия, което обработват. Внедряването на блокчейн би направило банките все по-изгодни и ценни. Santander, банка, базирана в Испания, постави потенциалните спестявания на блокчейн на 20 милиарда долара годишно. Като алтернатива, възможността за стартиране на банка с по-ниски разходи е привлякла много нови стартъпи на пазара. Банките също закриват своите залози, като инвестират директно в стартъп компании.Според KPMG, през 2016 година финансирането на рисков капитал за глобалните FinTech компании достигна рекордните 13,6 млрд. долара, докато общите инвестиции във FinTech компании възлизат на 24,7 млрд. долара.Bitcoin е електронна криптовалута, която използва блокчейн технология за прехвърляне на пари. Точно сега, един биткойн струва около 00. Основана е през 2008 г. от неидентифициран програмист или група от програмисти под името Satoshi Nakamoto, което вероятно е псевдоним. Биткойн транзакциите се проверяват от мрежови възли и се записват в публичен разпределен регистър, наречен блокчейн. Няма централен депозитар, което го прави децентрализирана виртуална валута. Количеството биткойни ще бъде фиксирано през 2020 г. на 21 милиона биткойни.Какъв ще бъде резултатът от блокчейна? Предполагам, че драстично ще намали неефективността на финансовия пазар. Банките и финансовите институции ще се възползват от ползите на блокчейн и ще включват много от вече напредналите, които се прилагат от Fintech стартъп компании. Някои от тези нови компании ще станат големи финансови играчи, точно както PayPal се превърна в основен играч с над 10 милиарда долара приходи и 30 милиарда долара активи. Банковите разходи за потребителите ще намалеят и ще има намаляване на измамите.Ако искате да научите повече за блокчейна или биткойните, Ви предлагам да следвате ключовите fintech влиятелни личности като , Chris Gledhill и Spiros Margaris. Те са много активни, като споделят много интересни статии за блокчейна и биткойните, както и подобни статии за fintech и изкуствния интелект.", "date": "2018.10.04", "title": "Какво ще означава блокчейн за банките?"}
{"url": "https://www.novinite.bg/articles/165469/Lovci-blokiraha-Dunav-most-iskat-otmyana-na-zabranata-za-lov-na-gligani", "text": "Близо 10 хиляди ловци настояват да бъде отменена забраната на груповия свински лов. Част от тях се събраха отново на протест на „Дунав мост“ при Русе и блокираха движението в района, съобщи БНТ.Вместо да стрелят по глигани в гората, ловците блокираха движението на ГКПП-то и започна да се образува опашка от чакащи камиони и автомобили. Въпреки че земеделският министър Румен Порожанов обяви снощи в ефира на Националната телевизия, че следващата седмица ще разреши груповия лов в 5-километровата буферната зона по поречието на Дунав, ловците излязоха на протест, тъй като все още не са видели официалната заповед.Според тях, а и според собствениците на големите свинекомплекси в Русенско и Добричко забраната за груповия лов е нелогична и вместо да ограничи популацията на диви прасета, тя ще се увеличи и ще има обратен ефект. А по неофициална информация през последните няколко години броят на дивите свине е нараснал 4 пъти. Затова и загубите на земеделските производители са огромни.Ловците са категорични, че са единствените, които могат да помогнат при ограничаването на африканската чума, тъй като когато са в гората, могат да открият умрелите прасета, ако има такива, преди да са ги намерили чакалите и други хищници, които да разпространят заразата. Освен това дивите прасета могат безпрепятствено да преминават реката, което допълнително увеличава риска от проникването на болестта. Ловците се заканиха, ако не бъде отменена забраната, следващия път да протестират пред земеделското министерство.", "date": "2018.10.04", "title": "Ловци блокираха \"Дунав мост\", искат отмяна на забраната за лов на глигани"}
{"url": "https://www.novinite.bg/articles/165476/Bezplaten-WiFi-v-1300-uchilishta-na-15-septemvri-2019-g", "text": "Най-късно до следващата учебна година ще бъде пуснат безплатен интернет в 1300 училища. До момента към глобалната мрежа са свързани 700, което е над 80 на сто в страната. Това заяви министърът на образованието Красимир Вълчев по време на кръгла маса „Учители за дигитално образование“, предаде БГНЕС.„Каквито и да са промените в образованието, колкото и да се променят професиите едно е сигурно – реформи без учителите не може“, категоричен е Вълчев.Пред специалисти и учители на дискусията, той заяви, че в срещите си с фирми и бизнес организации най-често се оплакват за недостига на кадри в компютърните специалности и иновациите. Министърът обеща, че министерството работи и по подмяната на инфраструктурата в училищата. Старите дъски ще бъдат заменени поетапно с интерактивни, а класните стаи ще имат проектори.Друг иновативен проект, който се очаква да тръгне от догодина е създаването на безплатна платформа за учениците, която да подпомага образователния процес. В тази връзка, учителите, които разработват помощни материали ще получават допълнителни средства. С 25 млн. лева от 2019 година ще стартира и нов образователен проект по интереси.На конференцията еврокомисарят по цифровизацията Мария Габриел заяви, че през декември на среща в Брюксел ще предложи и в другите страни членки на ЕС да се внедрят някои от успешно разработените модели в България. Еврокомисарят отчете стряскаща статистика, според която към момента на 1000 жени- 24 завършват образование по цифрови технологии, а едва 6 правят кариера в тази област. Към момента 80 млн. европейци все още не са ползвали интернет.", "date": "2018.10.04", "title": "Безплатен WiFi в 1300 училища на 15 септември 2019 г."}
{"url": "https://www.novinite.bg/articles/165465/Tragva-proverka-za-manipulacii-na-cenite-na-toka-na-energijnata-borsa", "text": "Разследване на цените на тока на свободния пазар и евентуалната им манипулация започва енергийният регулатор. Повод за започващата проверка са подадени от страна на родния бизнес сигнали до КЕВР, касаещи тарифите, по които фирмите купуват електроенергия от енергийната ни борса. Работидателите са сезирали Комисията с мотива, че подобно поскъпване на енергийните борси в останалите европейски държави не се наблюдава, предаде бТВ.Това е първото разследване, което енергийният регулатор започва след получаването на подобни функции. Комисията ще проверява всички участници, които продават ток на независимата борса, включително и държавните дружества като ТЕЦ „Марица Изток 2”. Проверката трябва да приключи най-късно до 4 месеца.Поскъпването на тока на свободния пазар влияе на цените, на които фирмите купуват електроенергия. КЕВР отново припомни, че ново поскъпване на тока за бита не се планира, въпреки повишаването на природния газ.", "date": "2018.10.04", "title": "Тръгва проверка за манипулации на цените на тока на енергийната борса"}
