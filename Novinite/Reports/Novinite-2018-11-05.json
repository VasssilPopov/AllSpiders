{"url": "https://www.novinite.bg/articles/166895/Trima-zaginaha-pri-paten-incident-v-Plevensko", "text": "Трима са загинали при пътен инцидент в Плевенско, съобщиха от Областната дирекция на МВР в Плевен.Тази нощ на пътя между селата Староселци и Горна Митрополия, водач на лек автомобил \"Фолксваген Поло\" е изгубил контрол над управлението и се е блъснал в крайпътно дърво. Сигнал за инцидента е постъпил в полицията днес в 9.16 часа. Незабавно са изпратени полицейски служители, които са установили, че на място са загинали трима - 38-годишния шофьор и спътниците му - две момчета на 12 и 14 години. И тримата са от село Горна Митрополия. Служители от РСПБЗН - Кнежа оказват съдействие за разрязване на огънатите ламарини и изваждане телата на загиналите. Справка е изяснила, че водачът е неправоспособен. Огледите продължават.", "date": "2018.11.05", "title": "Трима загинаха при пътен инцидент в Плевенско"}
{"url": "https://www.novinite.bg/articles/166874/DPS-Tozi-parlament-e-izcherpan-izborite-chukat", "text": "Ние сме заявили нашата политическа позиция, един път от трибуната на Народното събрание и втори път на Централния съвет на партията. Това, че някои позиции съвпадат с тези на БСП не значи, че сме се колаборирали. ДПС е самостоятелна партия.Това каза в предаването \"Беновска пита\" по Канал 3 депутатът от ДПС и председател на парламентарната комисия по социална политика д-р Хасан Адемов.\"Ако сте слушали колегата Хамид Хамид, сте разбрали, че той намеква и за други оставки, не само на Валери Симеонов. Не одобряваме този двоен стандарт, Валери Симеонов отдавна трябваше да си подаде оставката, а Красимир Каракачанов стремително върви по неговите стъпки. За нас този парламент е изчерпан и предсрочните избори чукат на вратата. Не смятаме, че предсрочните избори могат да променят ситуацията, за нас това е програма за ускорено развитие на България, около която да се обединят всички партии, смята той. - Валери Симеонов е само нарицателна част от това управление. Правителствената криза се пренася и в парламента. И парламентарна криза чука на вратата\", заяви в ефира д-р Адемов.\"Медийният закон освен постижение на ДПС е и постижение на цялата медийна среда. Ние от ДПС заявихме явно, че трябва да има яснота относно финансирането и собствениците на медии. Подкрепяйки инициативи на ГЕРБ, ние подкрепяме точки от нашата програма\", каза още Адемов.", "date": "2018.11.05", "title": "ДПС: Този парламент е изчерпан, изборите чукат"}
{"url": "https://www.novinite.bg/articles/166879/Ninova-izrigna-Pravitelstvoto-prodava-balgarskata-identichnost", "text": "Това правителство продава българската национална идентичност.С тези думи се обърна към журналисти лидерът на БСП Корнелия Нинова днес при представянето на алтернативния бюджет за 2019 година, който левицата подготви.По повод искането на оставка на депутатите от „Обединени патриоти“, към което се присъедини и партия Воля, Нинова обясни, че нещата стават сериозни.„Потвърждаваме предишните си позиции за оставка на цялото правителство. Борисов ни нанесе тежък удар пред лицето на Европа. Такъв тежък удар пред лицето на Европа не сме имали“, обясни Нинова.По думите ѝ продадено е най-ценното.„Продадоха не само най-ценното – българската идентичност, но и се нанесе удар. Напоследък постоянно се крие (бел. ред. премиерът) и се снишава зад коалиционните си партньори. Това правителство продава българската национална идентичност“, обясни още председателят на БСП.Според нея Европол отговаря за сигурността в Европа.„Не бива да се спира само до разследване на корупцията. Трябва да се идентифицират кои и колко хора са получили паспорти“, смята тя.По думите ѝ е необходимо да се започне незабавна процедура за отнемане на тези паспорти. Според нея тези хора някъде се разхождат с български документ, без да имат право на това. А на този фон други чакат с години.„Шансът да има предсрочни избори е сериозен“, смята Нинова.Според нея предсрочните избори са неизбежни и всеки ден стават все по-наложителни.Нинова посочи и мерките, взети под въпрос в бюджета на БСП.В тях са включени мерки за намаляване на бедността и неравенствата.„Бих го нарекла демографски бюджет, защото с това, което предлагаме, се подпомагат доходите“, обясни тя.„Имаме много сериозна и последователна политика там. Демографската катастрофа може да се преодолее с много мерки“, обясни още Нинова.По повод предстоящото разглеждане на бюджета в парламента лидерът на БСП посочи, че партията няма да се регистрира в НС.„Кворумът е задължение на мнозинството по думите на мнозинството. Ще участваме в дебатите. Няма с нашите гласове да подкрепяме политика, която ние отричаме“, заяви тя.Корнелия Нинова призна, че левицата е съгласна с повишаването на заплатите, но според нея парите не скачат за тези хора, на които това е необходимо.Тя обеща помощ на работещите млади семейства. Според алтернативния бюджет при раждане на второ дете на семейството трябва да се дават 6400 лева, но само когато двойката е работила и се е осигурявала.„В тази демографска катастрофа са необходими мерки за помощ на младите семейства, които работят. Алтернативният бюджет показва политиките на БСП“, обясни тя.Тя коментира и проблемите при застраховките.„Знаем, че има проблеми в сектора за гражданска застраховка. Това е пълна каша, а не е маловажен проблем“, обясни тя, като допълни, че днес ще се разгледа в БСП дали има нужда от таван.", "date": "2018.11.05", "title": "Нинова изригна: Правителството продава българската идентичност"}
{"url": "https://www.novinite.bg/articles/166867/Rumen-Petkov-e-v-Libiya-kadeto-se-sreshtna-s-libijskiya-ministar-na-truda-Al-Mehdi-Al-Amen", "text": "Председателят на ПП АБВ Румен Петков е на визита в Либия, където бе на официална среща с либийския министър на труда Ал-Мехди Ал-Амен. Петков постави пред министъра въпроса за актуализиране на междудържавните документи и изграждане на качествено нова спогодба за социална сигурност между Република България и държавата Либия, която да гарантира защитата, правата и труда на няколко десетки хиляди български граждани, работили в сферата на здравеопазването, строителството и обучението в Либия. В рамките на срещата с министър Ал-Мехди Ал-Амен Румен Петков цитира готовността на българските висши учебни заведения да обучават либийски студенти. Председателят на ПП АБВ подчерта, че между двете държави съществуват дългогодишни традиции в тази посока.Той припомни, че повече от четири хиляди либийски граждани са завършили висшето си образование в нашата страна и посочи потенциала на българските учебни заведения в този смисъл. Либийският министър на труда Ал-Мехди Ал-Амен потърси съдействие от Румен Петков за обучение, подготовка и преподготовка на администрацията. От своя страна Петков пое ангажимент да съдейства за среща между Ал-Амен и представители на българските висши учебни заведения, както и да бъдат представени пред кандидат- студентите и докторантите в Либия програмите за обучение в сферата на здравеопазването, строителството, администрацията, селското стопанство и хранителната промишленост. Ал-Мехди Ал-Амен изрази пълно разбиране на настояването от страна на председателя на ПП АБВ за защита на трудовите права, гарантиране на социалната защита и осигуряване на обезщетенията за положен труд на хората, които са работили в Либия. Министърът изрази увереност, че ще се намери решение в тази посока, което да гарантира авторитета на държавата Либия и да се създадат предпоставки за връщане на българските специалисти там. Той изрази изключителен респект и почит към българските работници в здравната система, към строителите от „Техноекспортстрой“, към специалистите, които се занимават с проучване и добив на нефт и газ. Министър Ал-Амен изрази увереност, че с една такава стъпка българските специалисти ще бъдат уверени в сигурността, която ще получат в Либия. Румен Петков изрази респект от стъпката на либийската държава отпреди няколко месеца да гарантира 10 000 долара кредит на всеки либийски гражданин, навършил 18- годишна възраст.", "date": "2018.11.05", "title": "Румен Петков е в Либия, където се срещна с либийския министър на труда Ал-Мехди Ал-Амен"}
{"url": "https://www.novinite.bg/articles/166868/Djambazki-ot-VMRO-Nad-Evropa-nadvisva-nova-opasnost-Globalniyat-pakt-za-migraciya-na-OON", "text": "Това се казва в позиция на представителя в Европейския парламент Ангел Джамбазки в отговор на заявките, че България ще подкрепи документа в Мароко през декември тази година. Глобалният пакт за миграцията предизвиква сериозни тревоги и основателни опасения. Под табелата \"легална миграция\" се отваря широко вратата на милиони ислямисти и икономически мигранти, които ще залеят Европа. Географското положение на България ни задължава да бъдем особено внимателни към подобни документи, се казва още в позицията на Джамбазки, който е и зам.-председател на ВМРО – Българско национално движение.Приемането на Глобалния пакт би довел до катастрофални последици за българската държава. Той ще задължи България поради геополитическото ѝ положение да създаде пътища за редовна миграция. Нещо повече, предвид заложените изисквания всяка една страна ще трябва „задължително да приема, осигурява и гарантира всеки един бъдещ мигрант“ и съответно социалната ни система би рухнала. Средствата, които са събирани от всеки един български данъкоплатец, ще отиват за издръжка на един такъв несигурен поток от мигранти, като дори се предвижда тези от тях, които нямат лични документи, да получават такива от приемащата държава и автоматично да могат да се ползват с правата на всеки български гражданин. Подобен документ, който облечен под формата на юридически необвързващ пакт, заплашва подмяната на етническия състав както на българската държава, така и на цяла Европа. Държавите са заплашени от икономическа криза и колапс на социалните им системи. С безпроблемното предоставяне на нови лични документи за самоличност на мигрантите се застрашава международната сигурност и широко се отварят вратите за нова вълна от терористични атаки. Позицията, която българската държава следва да заеме, е отново същата като на Унгария, която отказа да подпише подобен документ, имащ за цел да възпрепятства възстановяването на политиката на Съюза за европейска сигурност. Приложено излагам своите опасения от конкретните текстове в документа, който съм адресирал и до нашите коалиционни партньори от НФСБ и „Атака“. Мисля, че е редно да формираме единна позиция в ОП и да я поставим на обсъждане в българското правителство. Очаквам отговорите на колегите от ОП.", "date": "2018.11.05", "title": "Джамбазки от ВМРО: Над Европа надвисва нова опасност - Глобалният пакт за миграция на ООН"}
{"url": "https://www.novinite.bg/articles/166897/Razbiha-pechatnica-balvala-falshivi-dolari-kraj-Evksinograd", "text": "Печатница, крита в гараж на къща в местността Евксиноград край Варна, бълвала фалшиви щатски долари, е била разбита при операция на антимафиотите и спецпрокуратурата в началото на ноември. Това съобщи директорът на ГДБОП Ивайло Спиридонов.Разследващите са открили почти готови 1,3 млн. щатски долара.Задържани са трима души, на които са повдигнати обвинения за престъпна група за производство на неистински парични знаци и за документни престъпления.\"Мастилото на банкнотите имитираше магнитно мастило, което прави парите с високо качество. Фалшивите долари трудно са разпознавани, дори от банкомат или преброяващо устройство\", каза наблюдаващият прокурор по делото Евгения Деянова.\"Банкнотите се печатани с машина \"Хайделберг, изобщо не се е чувал шум от нея наоколо\", посочи Спиридонов и добави, че все още се установява дали тези пари са били разпространявани.Бандата е действала от март 2017 г. до сега. Задържаните печатали парите не всеки ден, а от време на време, за да не бъдат заподозрени, че вършат нещо престъпно.Шефът на ГДБОП каза още, че бандата била разкрита, след като допуснала грешката да получава през куриерски фирми материалите за производството на фалшивите банкноти. У групата са били намерени и служебни знаци на МВР, Морската администрация и други институции. Засега от прокуратурата не знаят за какво са били използвани те.", "date": "2018.11.05", "title": "Разбиха печатница, бълвала фалшиви долари край Евксиноград"}
{"url": "https://www.novinite.bg/articles/166880/BSP-iska-ostavkata-na-pravitelstvoto-i-predsrochni-izbori", "text": "БСП отново поиска оставката на правителството и предсрочни избори. Лидерът на социалистите Корнелия Нинова предупреди, че във вторник депутатите няма да се регистрират в началото на пленарното заседание.Според програмата на парламента утре народните представители трябва да обсъждат на първо четене законопроектите за бюджет на НЗОК, на ДОО и на Държавния бюджет за 2019 г.В петък депутатите също не работиха заради липса на кворум. Още миналата седмица БСП и ДПС декларираха, че няма да се регистрират, докато няма оставки в правителството. Вчера и от партия \"Воля\" дадоха заявка, че вече няма да помагат на управляващите в осигуряването на кворум.Днес Корнелия Нинова за пореден път настоя за оставка на правителството и предсрочни избори. Тя отказа да се ангажира с прогноза кога биха могли да се случат те, но допълни, че с всеки изминал ден е все по-видно колко наложителни са.По повод скандала и арестите в Агенцията за българите в чужбина, Нинова подчерта, че това ни е отдалечило от Шенген. \"Такъв тежък удар пред Европа не сме имали, коментира лидерът на БСП и допълни, че \"Няма да видим Шенген, върнаха ни десетки години назад\".Тя настоя да се види кои хора са получили български паспорти без да имат право на тях и веднага да им бъдат отнети.БСП представя днес свой алтернативен бюджет, който се заканват да изпълнят, когато дойдат на власт.", "date": "2018.11.05", "title": "БСП иска оставката на правителството и предсрочни избори"}
{"url": "https://www.novinite.bg/articles/166881/Aleksandar-Manolev-Vsyaka-godina-v-Balgariya-se-sazdavat-sredno-po-40-hil-novi-predpriyatiya", "text": "Всяка година в България се създават средно по 40 хил. нови предприятия. Това съобщи заместник-министърът на икономиката Александър Манолев по време на Европейския ден на предприемача – събитие, което има за цел да популяризира успешни модели за създаване и развитие на нови компании. „Оптимистичен сигнал е, че расте износът ни, което показва, че българските малки и средни предприятия са устойчиви и конкурентни на международния пазар“, посочи Александър Манолев. По думите му устойчиво се развиват сектори от икономиката ни с висока добавена стойност като информационни и комуникационни технологии, машиностроене, автомобилостроене и др. – още един белег, че все по- значителен дял от отраслите ни се основават на икономика на знанието. Според него в момента икономическите условия са много подходящи за създаване на стартъпи и за развитието на бизнес като цяло. „Всичко това дава отражение и в статистическите данни – през последните пет години в България са създадени около 2000 стартъпа. От компаниите, в които са инвестирали инвестиционни фондове, около половината все още съществуват, а 40% са получили последващо финансиране“, каза икономическият заместник- министър и допълни, че в момента в страната ни има и редица инвестиционни фондове, които инвестират в компании в различен стадий на развитие. „Министерството на икономиката, като водеща институция, работи активно за подобряване на условията за стартиране на бизнес в България“, подчерта Александър Манолев. Създадена е междуведомствена работна група, която да проучи най-добрите европейски практики и да ги приложи в нашето законодателство, стана ясно от неговото изказване. Представени бяха и някои от възможностите за набиране на стартов капитал за нови предприятия. Към момента е обявена процедура “Подкрепа за предприемачество” по Оперативна програма „Иновации и конкурентоспособност“ с общ бюджет от 67 млн. лева, насочена изцяло към стартиращи предприятия, които могат да получат грантова помощ от 50 000 до 200 000 лв. В допълнение Министерството на икономиката има възможност да насочи и средства по инициативата JEREMIE. Избран е и нов фонд мениджър за финансиране в компании в ранен етап на своето развитие – BrightCap. Неговият портфейл е 25 млн. евро, като 3 млн. евро ще бъдат насочени към стартиращи предприятия. Инициативата Европейски ден на предприемача възниква в рамките на мрежата PAXIS (The Pilot Action of Excellence on Innovative Start-ups) и тази година за 16-ти пореден път се провежда в България, а домакин е Представителството на Европейската комисия у нас. Фокусът на събитието е поставен върху добрите практики в студентското предприемачество и перспективите за неговото развитие, включително предоставяне на възможности за среща с потенциални инвеститори. Организатор е Научноизследователският сектор на Софийския университет „Св. Климент Охридски“, с подкрепата на Министерството на икономиката, Областен информационен център София-град и София област и Академия за иновации.", "date": "2018.11.05", "title": "Александър Манолев: Всяка година в България се създават  средно по 40 хил. нови предприятия"}
{"url": "https://www.novinite.bg/articles/166904/Bezdomni-kucheta-napadnaha-petgodishno-dete-v-centara-na-Haskovo", "text": "Глутница бездомни кучета нападна 5-годишно дете. Инцидентът станал точно в центъра на Хасково пред сцената на пл. „Свобода”. Там детето си играело със свои връстници.Малчуганът тръгнал да бяга към свой приятел, когато бездомните кучета го наобиколили и започнали да лаят. Майката на детето била на няколко метра от сина си с другото си по-голямо дете. Намесили се възрастни хора, които стояли на пейките пред сцената.Пред \"Дарик\" майката разказа за станалото: \"Преди няколко вечери при пейките пред Областния съвет детето си играеше и тичаше с други деца. Глутницата се появи изневиделица и наобиколиха малкото ми дете, което е на 5 г. Отстрани имаше възрастни, които скочиха и взеха детето в ръце, иначе най-вероятно щеше да има последици. Глутницата кучета си е редовно тук в центъра и обикаля. Трябва да се вземат мерки, защото освен от нападение, има опасност и от болести\".Жената не е подала жалба, защото не вярва, че ще има ефект: \"Докато общината не се разбере със зоодоброволците кучетата да се прибират в кучкарник, а не само да бъдат маркирани, няма решение на въпроса\".", "date": "2018.11.05", "title": "Бездомни кучета нападнаха петгодишно дете в центъра на Хасково"}
{"url": "https://www.novinite.bg/articles/166901/Shiroka-podkrepa-poluchi-Alternativniyat-byudjet-na-BSP", "text": "Широка подкрепа от представители на синдикати, работодателски организации, икономисти, лекари, учители, пенсионерски съюзи, организации на хора с увреждания, експерти по сигурност и кметове получи Алтернативният бюджет на БСП. Много предложения и мнения по него бяха дадени по време на дискусията.   Икономистът проф. Боян Дуранкев обясни, че в алтернативата на БСП има чуваемост към това, което науката предлага отдавна. Като пример посочи предложенията за промяна на данъчната система и фискалната политика като цяло. \"Такъв Алтернативен бюджет е необходим с оглед на това, което се случва в ЕС, заради бъдещия Брекзит.На българската икономика е нужна „мека възглавница“, за да преодолее тези трудности\", каза още той. Проф. Дуранкев обърна внимание и на инвестиционната програма, която се предлага в бюджета, защото в нея се вижда изискването за догонващо развитие. \"С темп от 3,5% растеж на БВП ще ни трябват 45 години, за да достигнем средното ниво на ЕС от 2017 г., но при по-добра инвестиционна програма темповете на растеж могат да се вдигнат с 5-6% годишно. Ако с такъв Алтернативен бюджет се блокира прехвърлянето на капиталови разходи в текущи, растежът ще се вдигне\", коментира икономистът. Той добави, че семейното подоходно облагане също е изключително важно и настоява за него от години. „За 10 години имаме покачване на външния дълг в абсолютен размер. Сега трябва да се стремим към трупане на резерви и балансиран бюджет“, препоръча Васил Велев, председател на УС на АИКБ. Според него в предлагания от правителството бюджет разходите са повлияни предизборно. „Щедро се увеличават заплатите в и без това разхитителната администрация.Не сме против ръста на заплатите им, но сме против ръста на числеността на персонала там“, категоричен е той. Велев обясни, че в момента 433 000 души получават пари от бюджета, според Министерството на финансите. „Като добавим и тези, които косвено получават пари, може да ги закръглим на 500 000. Съотношението е обърнато и при тази тежка администрация да се увеличават с 600 млн.лв. разходите за администрация допълнително е на гърба на хората, които работят в икономиката. Същото важи за МВР – имаме най-скъпо струващото МВР в ЕС“, каза още той. Председателят на Синдиката на българските учители Янка Такева обясни, че средствата от БВП за средно образование в бюджетната прогноза до 2022 г. трябва да нараснат от 3,6% на 4,2%. \"Трябва да бъде продължена политиката за обхвата на децата в системата на образованието, но чрез социалната политика на държавата. Трябва да се въведе и един учебник по предмет за всички училища, защото това ще създаде възможност да имаме единна образователна политика във всички населени места\", каза още Янка Такева . \"Тук сме, за да изкажем нашата категорична подкрепа за Алтернативния бюджет на БСП. Той дава едно начало на бързи промени, за да достигнем развитието на европейските Българска социалистическа партия Коалиция БСП за България П Р Е С Ц Е Н Т Ъ Р гр.София, ул.“Позитано” 20 тел/факс 8107234 e-mail: bsppress@bsp.bg държави след няколко години\". Това каза председателят на синдикат \"Защита\" Красимир Митов. Той добави, че за да се увеличат и приходите в бюджета е важно да се реформира държавният сектор. Митов каза още, че там в момента се назначават хора не поради необходимост, а заради това, че са свършили добра работа на управляващите по време на изборите. \"Няма как да повишим производителността на труда с кадри отвън, а с квалификация на кадрите, с които разполагаме, с добри условия за работа и нормално заплащане\", коментира Красимир Митов. \"Част от предложените в Алтернативния бюджет на БСП политики са близки до нашите виждания и насоки за бъдещото развитие на страната\", каза Любен Тонев, главен икономист в КНСБ. Той добави, че на първо място е данъчната система и семейното подоходно облагане, за което отдавна настояват от КНСБ. \"Инвестициите също са нещо изключително важно и нашите разчети за развитието й са много близки до тези в Алтернативния бюджет\", добави икономистът. Любен Тонев каза още, че увеличението на заплатите в публичния сектор е нормално, но то трябва да се извърши по по-справедлив начин. \"Хората на изкуството трябва да получат по-голямо повишение от останалите\", заяви той. Зам.-председателят на БСЧП \"Възраждане\" Евгени Евгениев обясни, че бюджетът е първо политики и след това цифри. \"Говорейки за алтернатива в политиката, трябва да се откажем от няколко химери, които битуват от години у нас. Една от тях е, че всеки въпрос може да бъде решен на парче. Това, което предлагате е добра основа за алтернатива в политиките\", каза още Евгениев. Той добави, че няма да можем да се оправим като държава, ако няма рязък скок на доходите от труд. \"Когато говорим за такъв скок, винаги трябва да ги свързваме с производителността на труда и стимули за малките и средни предприятия\", добави представителят на БСЧП.", "date": "2018.11.05", "title": "Широка подкрепа получи Алтернативният бюджет на БСП"}
{"url": "https://www.novinite.bg/articles/166905/Petar-Haralampiev-e-osvoboden-ot-posta-predsedatel-na-DABCh", "text": "С решение на правителството Петър Харалампиев е освободен като председател на Държавната агенция за българите в чужбина, съобщиха от правителствената информационна служба. Длъжността временно ще бъде изпълнявана от заместник-председателя на Агенцията Димитър Владимиров до определянето на нов титуляр. Правителственото решение, предложено от министър-председателя Бойко Борисов, е прието неприсъствено.", "date": "2018.11.05", "title": "Петър Харалампиев е освободен от поста председател на ДАБЧ"}
{"url": "https://www.novinite.bg/articles/166899/NSO-otgovori-na-pitane-na-Valeri-Simeonov-zashto-ohranyava-Dogan", "text": "НСО охранява почетния председател на ДПС Ахмед Доган, защото има „наличие на застрашеност от чужда държава”. Това е отговорила Националната служба за охрана на запитване на вицепремиера Валери Симеонов.Той публикува въпросите, отговорите и своя коментар по темата в профила си във facebook.Почетният председател на ДПС е охраняван от 2009 г. от НСО. Оттам са отказали информация за сумата, която харчат от бюджета си за охраната на Доган.Симеонов коментира отговорите така: „Общият размер на месечните разходи за охрана (в т.ч. транспорт) нямат нищо общо с разпространяваните от медиите суми и са съизмерими с месечното възнаграждение на един телевизионен водещ от сутрешен блок или на началник отдел в държавно търговско дружество. По този ред са били охранявани в определени периоди от време и други политици като Лютви Местан, Румен Петков, Иван Искров, и др.След ерата на социализма, в която по политически причини загубиха живота си и бяха репресирани десетки хиляди български граждани, обявени за \"врагове на народа\", за щастие през новата история на България след 1989 г. не е допуснат случай на политическо убийство с изключение на убийството на Андрей Луканов по неизяснени политически или икономически причини. Подобен случай не бива да се допуска днес, когато България вече е член на Европейския съюз, а не на Варшавския договор”.", "date": "2018.11.05", "title": "НСО отговори на питане на Валери Симеонов защо охранява Доган"}
{"url": "https://www.novinite.bg/articles/166865/Chistotata-na-vazduha-shte-se-diskutira-po-vreme-na-Godishnata-konferenciya-SMART-CITY-2018", "text": "Във все по-дигитализиращия се свят, в който всичко около нас става все по-умно, да се вгледаме в умните градове - SMART CITY 2018 е на 6 ноември в Дома на Европа от 14 часа. Конференцията организирана от b2b Media ще представи иновативни решения, интелигентна икономика, интернет на нещата, интелигентни сгради, градско планиране и управление на съоръженията, България се подготвя за интелигентни концепции. Визия за местното управление и предстоящи проекти, устойчива мобилност, градско планиране и startup проекти.Една от основните дискусии ще е свързана с чистотата на въздуха в София, а и в останалите големи градове, начините за измерване и за манипулиране на данните, както и мерките, които могат да се предприемат, благодарение на новите технологии. Как “Интернет на нещата” подпомага развитието на концепцията за умните градове, кои сгради могат да бъдат наречени смарт и защо управлението на отпадъците има важна роля в тази стратегия. Сред дискутиращите основните теми ще чуем председателят на Българската фасилити мениджмънт асоциация Иван Велков, председателят на УС на Камарата на архитектите в България арх Борислав Игнатов, експерти като Тодор Анастасов от института за транспортни проучвания и Марина Стефанова от Българската мрежа на Глобалния договор на ООН. Презентации на тема: Съвременните технологии влизат в услуга на ВиК операторите в умния град ще представят Красимир Кръстев, Старши мениджър „Контролен център“ на \"Софийска вода\" и Петко Петков, Мениджър „Проекти“, Глобъл Систем Солюшънс. Христо Алексиев ще представи Умните детски площадки, а Стефан Малиновски, ръководител отдел \"Интелигенти системи\" в Телелинк ще презентира на тема: In the name of Smart Cities. Интернет на нещата в концепцията за умните градове ще представи Михаил-Ернесто Михайлов, Специалист IoT в издраждане на Smart City решения. Сред официалните гости на форума са Лъчезар Борисов, зам. министър на икономиката и Улрике Щрака, търговски съветник в посолството на Австрия в София. Видео обръщение към участниците ще направи българският еврокомисар Мария Габриел, в чийто ресор попадат \"Цифровата икономика и общество”. Събитието е с безплатен вход и задължителна регистрация на сайта: http://conference.b2bmedia.bg", "date": "2018.11.05", "title": "Чистотата на въздуха ще се дискутира по време на Годишната конференция SMART CITY 2018"}
{"url": "https://www.novinite.bg/articles/166902/Bebe-e-s-cherepno-mozachna-travma-sled-tejka-katastrofa", "text": "Дете на 1 година и 6 месеца е настанено в Отделението по реанимация на МБАЛ „Д-р Иван Селимински”-Сливен с черепно-мозъчна травма, получена при пътен инцидент. Това съобщиха от лечебното заведение. Момченцето ще бъде оперирано от неврохирурзи.При катастрофа е пострадала и жена от Варна, на 34 години. Тя е получила счупване на прешлен и е насочена в специализирана клиника за стабилизиране на гръбнака.През почивните дни спешна помощ в болницата са потърсили 173 души, хоспитализирани са 77 от тях. Извършени са 17 операции и 9 раждания.", "date": "2018.11.05", "title": "Бебе е с черепно-мозъчна травма след тежка катастрофа"}
{"url": "https://www.novinite.bg/articles/166856/V-sezona-na-gripa-Svarshiha-protivogripnite-vaksini-v-Plovdiv", "text": "В сезона на имунопрофилактиката, противогрипни ваксини по аптечната мрежа в Пловдив не могат да се намерят. От няколко дни количествата са напълно изчерпани и според фармацевти нови доставка не се предвиждат. В същото време от здравното министерство заявиха за БНТ, че нямат механизми, с които да регламентират количествата на протигрипните ваксини.Диана Христова е обиколила няколко аптеки в търсене на 4-валентната ваксина. От 6 години цялото й семейство се ваксинира срещу сезонния грип, но сега е срещнала огромна трудност при намиране на препарата.Диана Христова: В кварталните аптеки нямаше никъде. Успях да намеря в съвсем друг квартал и то наистина последни бройки взех.Количествата са изчерпани и в Районната здравна инспекция. Въпреки това всеки ден много желаещи идват да се имунизират, но на входа ги посреща бележка, че ваксини няма.Д-р Милена Панайотова – началник Отдел \"Противоепидемичен контрол\" РЗИ–Пловдив: Ваксини няма от около седмица, защото количествата, които бяхме заредили в имунизационния кабинет на РЗИ се изчерпаха. Три пъти по 50 броя ваксини и на двете фирми, които предлагат противогрипна ваксина се изчерпват в рамките на около 3-4 дни.Фармацевтите в града заявиха, че тази година са получили по-малко количества от двете ваксини. А заради по-голямото търсене те са свършили много бързо.Димитрия Стайкова, заместник-председател на Български фармацевтичен съюз: За съжаление последната информация, която получих днес е, че не се предвижда повече доставка на ваксини в страната и, че просто няма как да успокоим хората, които на всяка цена искат да се ваксинират.От Здравното министерство обясниха, че едната фирма-доставчик е внесла 30 000 ваксини по-малко от миналата година. Представители на компанията не дадоха точна информация за броя ваксини, влезли на пазара, но казаха, че темповете на зареждане са същите като миналата година.", "date": "2018.11.05", "title": "В сезона на грипа: Свършиха противогрипните ваксини в Пловдив"}
{"url": "https://www.novinite.bg/articles/166898/Grajdanska-otgovornost-moje-da-dostigne-do-1000-lv", "text": "\r\nЗастрахователи са обявиха в подкрепа на въвеждането на лимит върху обезщетенията за неимуществени щети, позволяващи на близки и роднини да искат компенсации след смърт на пътя. Те предупредиха, че в противен случай ще се наложи трикратно повишение на гражданската отговорност, тъй като не разполагат с нужните над 1 млрд. лв. резерви, за да покрият исковете.\r\n\r\n\r\n\r\n\r\n\r\n\r\n", "date": "2018.11.05", "title": "\"Гражданска отговорност\" може да достигне до 1000 лв"}
{"url": "https://www.novinite.bg/articles/166854/Oshte-razkritiya-za-dvojnoto-ubijstvo-na-ednogodishnoto-bebe-i-majka-mu", "text": "Още разкрития за двойното убийство на едногодишното бебе и майка му. Пред репортера ни Владислава Тричкова говорят спешните лекари, отзовали се на сигнала за простреляни дете и мъж. Имало ли е шанс за малкото момиче и какви са били първите думи на бащата, след като е натиснал спусъка?Доктор Марчел Стефанов и доктор Емил Тарашоев са начело на медицинските екипи, които се отзовават на сигнала за простреляните едногодишно бебе и  Викторио Александров.  Първо линейка викат за момиченцето.   Д-р Емил Тарашоев от Центъра за спешна медицинска помощ разказва, че състоянието на бебето е било изключително тежко и раната е била несъвместима с живота.„Аз не помня как съм се качила в линейката, само казах „Помогнете ми, защото държа детето”, разказва медицинската сестра Елеонора Младенова.  Лекарите казват, че са направили всичко, което е зависело от тях.Когато тръгват към адреса, всички от медицинския екип знаели за убийството в столичния квартал „Надежда”. Но не предполагали, че именно детето на тази жена се нуждае от помощ.Вторият екип пристига 2 минути след първия.  „Полицаите ни обясниха, че това е човекът, прострелял жена си по-рано и избягал с детето. Знаехме вече за случая, защото колегите от дневната смяна бяха ходили на адрес в „Надежда”.На място заварихме човек, гол до кръста, по очи с белезници. Имаше огнестрелна рана на главата непроникваща, но беше в съзнание.  Когато го качихме той промърмори:  „Прострелях детето, прострелях детето”  2 пъти  и започна да прави гърчове”, казва д-р разказа д-р Марчел Стефанов от Центъра за спешна медицинска помощ.Викторио оцелява, бебето не. Дни след убийствата мъжът твърди, че не помни да е стрелял.  Нито по 23-годишната Дарина, нито по едногодишното им дете.", "date": "2018.11.05", "title": "Още разкрития за двойното убийство на едногодишното бебе и майка му"}
{"url": "https://www.novinite.bg/articles/166892/Ministar-Dimov-podpisa-dogovor-za-kompostirashta-instalaciya-na-Vraca-i-Mezdra", "text": "Министърът на околната среда и водите Нено Димов и кметовете на Враца и Мездра Калин Каменов и инж. Генади Събков подписаха договор за изграждане на компостираща инсталация. Проектът включва изграждане на съоръжение за преработка на разделно събрани зелени и/или биоразградими битови отпадъци, образувани на територията на двете общини. Инсталацията е с капацитет 8000 тона годишно и ще обслужва 81 000 жители. Общият размер на инвестицията е над 5,8 млн. лв. Оперативна програма „Околна среда 2014-2020 г.“ осигурява безвъзмездна финансова помощ в размер на 4,4 млн. лв. Срокът за изпълнение на проекта е 19 месеца. С днешното подписване договорите по приоритетна ос 2 „Отпадъци“ на ОПОС 2014-2020 г. стават 26, на обща стойност на безвъзмездната помощ 216 млн. лв.", "date": "2018.11.05", "title": "Министър Димов подписа договор за компостираща инсталация на  Враца и Мездра"}
{"url": "https://www.novinite.bg/articles/166883/Spipaha-cisterna-palna-s-pochti-25-000-litra-gorivo-bez-dokumenti", "text": "Осем са случаите на установени нарушения и злоупотреби при търговията и пренасянето на горива в региона от началото на годинатаИнспектори от Митница Русе установиха цистерна, пълна с почти 25 000 литра гориво, без документи за произход и начислен акциз. Проверката на митническите инспектори е извършена в момента, когато превозното средство, натоварено с акцизната стока, е било свързано с резервоарите на бензиностанция в град Русе, за да прелее товара си в тях.  Фирмата се е опитала да заблуди проверяващите с представени документи, издадени за друга автоцистерна. На 31.10.2018г. на собственика на горивото беше връчен акт за установеното административно нарушение. Предвидената в закона санкция е двойният размер на дължимия акциз - 31 853 лева плюс конфискуване на установеното количество /24 654 литра/ газьол или заплащане на стойността му.От началото на годината в Митница Русе са установени 8 случая на незаконна търговия и държане на общо 47 553 литра нефтопродукти, без документи за произход и платен, начислен или обезпечен акциз.  Имуществените санкции за тях възлизат на 61 835 лева плюс стойността на самите горива,  които се отнемат или трябва да се заплатят.", "date": "2018.11.05", "title": "Спипаха цистерна, пълна с почти 25 000 литра гориво, без документи"}
{"url": "https://www.novinite.bg/articles/166855/Dneven-horoskop-za-ponedelnik", "text": "Нещо много голямо ще се изпречи на пътя ви днес. Може да е възможност за ново приятелство или предложение за работа. Каквото и да е, трябва да се забавлявате докато го преследвате.Напоследък все по-трудно и по-трудно се разбирате с колега или човек от личния ви живот и вече е крайно време да му се противопоставите. Няма да е забавно, но се налага.Животът ще стане доста откачен днес, но вие сте напълно готови за това. Ако усетите отчаяние в даден момент, направете всичко възможно да го отстраните. Негативните мисли нямат място в живота ви.   Вижте повече на : ", "date": "2018.11.05", "title": "Дневен хороскоп за понеделник"}
{"url": "https://www.novinite.bg/articles/166894/Angelkova-otkri-balgarskiya-shtand-na-naj-golyamoto-mejdunarodno-izlojenie-za-profesionalisti-v-turizma-WTM-London", "text": "Министърът на туризма Николина Ангелкова откри в Лондон българския щанд на най- голямото международно туристическо изложение за професионалисти World Travel Market (WTM). Пространството в експозиционния център ExCeL, на което се представя страната ни, е с площ близо 296 кв. м. В щанда освен Министерството на туризма се включиха 23 туроператора, общини и организации. Радвам се да ви приветствам на едно от най-важните събития в световната туристическа индустрия. Убедена съм, че вие успешно ще разкриете разнообразните възможности на страната ни като конкурентна дестинация за четири сезона, предлагаща широка гама услуги за морски, зимен и много видове специализиран туризъм, заяви министърът на туризма Николина Ангелкова и пожела успех на всички участници. Щандът ни разполага с модерни технически средства, които нагледно показват този потенциал като дестинация за висококачествен туризъм на разумна цена. България е позиционирана на борсата на видно място в списъка на изложителите. Тя присъства с дигитална реклама на официалния портал wtmlondon.com и на цифрови екрани в залата. На сайта на борсата има функции за разполагане на банери за страната ни, изпращане на имейл до България, публикуване на блог и др. Посетителите могат да се запознаят със забележителности и туристически обекти у нас чрез модерни IT средства и презентации. В експозицията участват известни български курорти за летен, планински, балнео- и СПА туризъм, големи общини, летища, хотелиери, туроператори, фирми за туристическо обзавеждане и поддържане, клъстер за фестивали, СПА центрове и др. Министър Ангелкова подчерта, че трета поредна година страната ни отчита рекордни данни за брой международни туристи и приходи в сектора. За първите девет месеца на тази година България е посетена от близо 8 млн. чужди туристи, което е близо 6 на сто ръст спрямо година по-рано. Приходите в отрасъла от международен туризъм през периода януари-август 2018 г. са над 2,8 млрд. евро – 7,2% ръст спрямо същия период на миналата година.", "date": "2018.11.05", "title": "Ангелкова откри българския щанд на най-голямото международно  изложение за професионалисти в туризма WTM-Лондон"}
{"url": "https://www.novinite.bg/articles/166873/Turskata-inflaciya-dostigna-prez-oktomvri-15-godishen-vrah", "text": "Годишната инфлация в Турция се ускори през октомври над 25%, като това е най-солидният растеж на потребителските цени, откакто президентът Реджеп Ердоган пое управлението на страната преди около 15 години. Поредната рекордно висока инфлация подчертава задълбочаващото се негативно влияние на валутната криза върху икономиката на страната и върху обикновените турски потребители.Турският статистически институт обяви в понеделник, че потребителските цени са се увеличили с 2,67% в сравнение с предходния месец и с 25,24% в сравнение с октомври миналата година, след като през септември индексът на потребителските цени (CPI) нарасна с 24,52%. Финансовите пазари прогнозираха по-умерено ускоряване на годишната инфлация до 24,4% на сто и повишаване на месечната инфлация с около 2 на сто.Най-голямо е увеличението на цените на облеклото и на обувните принадлежности - ръст с 12,74% в рамките на месец, както и на жилищните цени - с 4,15 на сто, а цените на хранителните стоки и на безалкохолните напитки се увеличиха на месечна база с 3,22%. Транспортните цени пък се понижиха през октомври с 0,85% спрямо септември, но отбелязаха годишен ръст от 32 на сто.Въпреки новото ускоряване на инфлацията, на заседанието си през октомври Турската централна банка остави лихвените ставки непроменени, след като през септември тя увеличи съществено основната репо лихва с 6,25% до 24%.През миналата седмица управителят на централната банка Мурат Четинкая повиши инфлационните прогнози на ТЦБ за 2018-а година до 23,5% (от 13,4%) и за 2019-а - до 15,25 (от 9,3%), цитирайки възходящата ревизия на очакваните петролни и цени на храните, както и обезценката на турската лира.Междувременно официалната статистика представи и последни данни за производствените цени, като индексът на цените на производител (PPI) се повиши през октомври на месечна база с едва 0,91% след ръст с 10,88% през септември. На годишна база растежът на производствената инфлация се забави до 45,01% от 46,15% през предходния месец.Турската лира не реагира на данните за ускоряване на годишната потребителска инфлация над 25% и продължава да се търгува стабилно около тримесечни върхове спрямо щатския долара и еврото. Зелените пари се търгуват около 5,4480 турски лири, а еврото - около 6,2000 лири, след като в края на предходната седмица те се понижиха съответно до 5,4100 и до 6,1610 турски лири, достигайки по този начин най-ниски нива от 9-ти август насам.През последните няколко седмици турската лира успя да възстанови част от солидните загуби през настоящата година с оглед на агресивното повишение на лихвите на ТЦБ през септември и подобряващите се отношения между Анкара и Вашингтон в резултат на освобождаването на американския пастор Андрю Брънсън, който беше обвинен от Турция в тероризъм.В края на миналата седмица Министерството на финансите на САЩ обяви, че е вдигнало наложените преди време санкции спрямо двама турски министри.Въпреки това отслабване на напрежението, турската лира все още се търгува с около 30% под нейните нива спрямо щатския долар от началото на годината, отразявайки оставащите в сила опасения относно икономиката на страната, която преживява истински бум през последните години благодарение най-вече на подкрепената от правителството дългова експанзия. Така например през 2017-а година икономиката на Турция нарасна с цели 7,4%, отбелязвайки най-силен растеж в рамките на групата Г-20.Според новите правителствени прогнози обаче, растежът на БВП на страната ще се забави през настоящата година до 3,8% и до 2,3% догодина. МВФ пък очаква турската икономика да нарасне с 3,5% през 2018-а и с едва 0,4% през 2019-а година.", "date": "2018.11.05", "title": "Турската инфлация достигна през октомври 15-годишен връх"}
{"url": "https://www.novinite.bg/articles/166885/Petrolat-poevtinya", "text": "Цените на петрола се понижиха в понеделник, 5 ноември, след като влязоха в сила новите санкции на САЩ срещу Иран, съобщава РИА „Новости“.На световните борси цените се понижиха с по около половин процент – януарските фючърси на „Брент“ паднаха с 0,45 % до 72,50 долара за барел, а на американския лек суров петрол – с 0,57 на сто до 62,78 долара за барел.Санкциите на САЩ срещу иранския петрол влязоха в сила от полунощ на 5 ноември, но Вашинггтон обяви, че за 8 страни ще бъде направено временно изключение. По-късно ще бъде обявен списъкът с 8-те страни.По-рано президентът на Иран Хасан Рохани заяви, че страната му ще намери начин да заобиколи сакнкциите. ", "date": "2018.11.05", "title": "Петролът поевтиня"}
{"url": "https://www.novinite.bg/articles/166857/Akciya-Zima-v-hod", "text": "Пешеходец, велосипедист и шофьор бяха глобени от пътни полицаи само за 10 мин. на кръстовището на Орлов мост в неделя като част от акция \"Зима\".Пешеходецът преминал на червено през бул. \"Евлоги и Христо Георгиеви\". Той трябва да плати 20 лв., пише \"24 часа\".След него бил спрян за проверка колоездач. Той бил санкциониран, защото нямал звънец, а е длъжен да монтира такъв. След него палката видял и шофьор на лека кола, който не бил пуснал светлините си. Освен това се оказало, че бил без колан.Акция \"Зима\" ще премине на три етапа.До 10 ноември ще се проверява техническата изправност на автомобилите, велосипедистите, хора на каруци и пешеходците, които също често не спазват правилата.", "date": "2018.11.05", "title": "Акция \"Зима\" в ход"}
{"url": "https://www.novinite.bg/articles/166882/Spipaha-nad-ton-i-polovina-spirt-bez-dokumenti", "text": "Над тон и половина спирт без документи по ЗАДС откриха митнически служители от Митница Столична при проверка в района на Елин Пелин. Спиртът с алкохолно съдържание 96% vol е намерен на 31.10.2018 г.  в рамките на проверка в склад в района на Елин Пелин. Инспекторите от отдел „Митническо разузнаване и разследване\" в Митница Столична откриват 105 десетлитрови бутилки, както и пластмасов резервоар от един тон, пълен наполовина. Общото количество на открития спирт е 1550 литра. В рамките на проверката за акцизната стока не са представени документи, удостоверяващи начисляването, плащането или обезпечаването на акциза.  Акцизният продукт е задържан и е образувано досъдебно производство по описа на Митница Столична  под надзора на Районна прокуратура - Елин Пелин.Към настоящия момент е установено, че имало сключен договор за наем за ползването на помещението между две юридически лица. Представител на дружеството наемодател е присъствал при претърсването на склада. Разследването продължава.", "date": "2018.11.05", "title": "Спипаха над тон и половина спирт без документи"}
{"url": "https://www.novinite.bg/articles/166866/Ekologichna-katastrofa-shte-prevzeme-li-Pomorie-ili-nyama-myasto-za-panika", "text": "\r\nОЗБГ получи сигнал за отровена риба до град Поморие. Проверка на място установи, че в малък водоем непосредствено до града има голямо количество мъртва риба и пяна с неизвестен за нас състав.\r\n\r\nОт разговори с жители на поморие разбрахме, че евентуалната причина е отравяне на водата с препарати. С тези препарати били измивани бъчви и цистерни в близкия завод. Мръсната вода се оттича по тръба, но на места тази тръба била пукната и част от отровата се влива във водоема, отравя водата и убива част от рибата. Причината за пяната също били препаратите от завода, според някои помориици.\r\n\r\nЗамърсяването се появило преди няколко дни и рибата веднага измряла. Гражданин се обадил на 112, но не знае дали са взети мерки за отстраняване на проблема.\r\n \r\nНа клиповете ясно се вижда мъртвата риба, пяната и тръбата. Клиповете са номерирани и са от различни места, а датата е 04.10.2018 г. около 11:45 часа:\r\n\r\n1. Мъртва риба в единия край на водоема.\r\n\r\n2. Мъртва риба близо до мястото, където е сниман клип 1.\r\n\r\n3. Мъртва риба на другия край на водоема.\r\n\r\n4. Пяната, която се намира на метри от мъртвата риба от клип 1 и 2.\r\n\r\n5. Тръбата, по която се оттичат мръсните води от завода, според гражданите, подали сигнала. Вижда се и някаква черна гъста смес, която също не можахме да разберем дали е от теч от тръбата или причината е друга.\r\n \r\nВ същото време рибари от цигански произход спокойно ловяха риба. Или не знаеха за проблема, или не се интересуваха, но последиците от този риболов може да се окажат фатални както за тях, така и за близките им, а ако и продават рибата, то тогава има вероятност за много сериозни здравословни проблеми сред хора и животни. Възможността от фатален край също не е за подценяване!\r\n \r\nОколо водоема се носеше много неприятна миризма. ОЗБГ ще подаде сигнал и ще направи запитване до Община Поморие, и до РИОСВ-Бургас. Ще уведомим и медиите в България, и очакваме институциите да обърнат сериозно внимание на проблема преди да се е случило нещо непоправимо!\r\n", "date": "2018.11.05", "title": "Екологична катастрофа ще превземе ли Поморие или няма място за паника?"}
{"url": "https://www.novinite.bg/articles/166903/Evrokomisiyata-nabira-kandidati-za-bezplaten-bezjichen-internet", "text": "Европейската комисия започва в сряда набиране на кандидатурите по схемата „WiFi4EU“, с която населени места може да инсталират безплатен безжичен интернет.Процедурата е отворена за общини или групи от общини в ЕС и ще приключи на 9 ноември в 17 ч. централноевропейско време, съобщи днес говорителят на Комисията Маргаритис Схинас.„В рамките на два дни регистрираните общини ще могат да кандидатстват за ваучери по схемата само чрез един клик. Това ще позволи между 6 и 8 хиляди общини в ЕС да поставят „уай-фай“ горещи точки на обществени места като зали, библиотеки, музеи, паркове и площадки“, посочи говорителят.„Комисията ще избира проектите на базата на „първи дошъл, първи обслужен“. Надяваме се при тази процедура първите 2800 общини да получат ваучери, като на всяка страна-членка бъдат гарантирани поне няколко“, добави Схинас. Говорителят уточни, че през следващите две години ще има още три такива процедури, приблизително по една на шест месеца.", "date": "2018.11.05", "title": "Еврокомисията набира кандидати за безплатен безжичен интернет"}
{"url": "https://www.novinite.bg/articles/166871/Dva-novi-trusa-kraj-o-v-Zakintos", "text": "Два нови труса с магнитуд от 4,4 и 4,5 по скалата на Рихтер са били регистрирани тази сутрин край остров Закинтос, Югозападна Гърция, съобщава \"Та неа\". Първият е бил в 04:44 ч сутринта на 70 км западно-югозападно от Закинтос и е бил от 4,4 степен. Вторият трус с магнитуд 4,5 е регистриран в 08:46 ч на 40 км от Закинтос в същата посока. На 26 октомври районът на Закинтос беше разлюлян от земетресение с магнитуд 6,4 по Рихтер, което предизвика ограничени материални щети. След силното земетресение сеизмолозите заявиха, че се очакват вторични трусове, но интензивността им ще затихва. Оттогава бяха регистрирани десетки по-слаби трусове, най-силният от които беше с магнитуд от 5,5.", "date": "2018.11.05", "title": "Два нови труса край о-в Закинтос"}
{"url": "https://www.novinite.bg/articles/166850/Sedmicata-zapochva-sas-slance-i-temperaturi-do-19", "text": "Днес в равнините и около водните басейни ще има ниска слоеста облачност или мъгла. Около и след обяд облачността ще се разкъсва, видимостта ще се подобрява. Предимно слънчево ще е времето над планинските райони. Ще духа слаб до умерен вятър от изток-североизток. Максималните температури ще са предимно между 14° и 19°. В планините ще преобладава слънчево време. Ще духа умерен, по високите и открити части – до силен вятър от изток-югоизток. Максимална температура на височина 1200 метра – около 14°, на 2000 метра – около 9°.По Черноморието ще има ниска слоеста облачност или мъгла. След обяд облачността ще се разкъса и видимостта ще се подобри, но привечер отново ще се вплътни. Ще духа слаб до умерен вятър от изток-североизток. Максималните температури ще са 16-18°, близки до температурата на морската вода. Вълнението на морето ще е 2 - 3 бала.", "date": "2018.11.05", "title": "Седмицата започва със слънце и температури до 19°"}
{"url": "https://www.novinite.bg/articles/166853/Grajdani-na-protest-pred-BABH-zaradi-ptichiya-grip", "text": "Протест ще има днес и срещу Агенцията по храните. Недоволни граждани твърдят, че държавата оставя на произвола новоизлюпени патета да умират без храна и вода в люпилни, поради забрана за придвижване до обекти за отглеждането им. Хората твърдят, че вече четвърти ден браншът на водоплаващите птици у нас търпи загуби.Сружението, организиращо протеста, настоява за незабавни действия за профилактика и ликвидиране на грипа по птиците.", "date": "2018.11.05", "title": "Граждани на протест пред БАБХ заради птичия грип"}
{"url": "https://www.novinite.bg/articles/166852/Protestat-na-majkite-prerastva-v-avtoshestvie", "text": "Протестът за искане на оставката на Валери Симеонов прераства в  автошествие. За 15-ти пореден ден недоволните ще се съберат пред сградата на Министерския съвет в столицата, за да настояват вицепремиерът да напусне поста си. Този път обаче шествието им по улиците на града ще е с автомобили. Колите ще тръгнат в посока улица Раковски и ще преминат покрай централата на Националният фронт за спасение на България. Очаква се полицията да затваря поетапно улици и булеварди в центъра, по които ще премине протестът.", "date": "2018.11.05", "title": "Протестът на майките прераства в автошествие"}
{"url": "https://www.novinite.bg/articles/166851/Vliza-v-sila-Zelenata-zona-za-Vazrajdane-Krasno-selo-Oborishte-i-Lozenec", "text": "От днес паркирането в районите “Красно село”, “Възраждане” част от “Оборище” и “Лозенец” ще е платено, защото стават част от “Зелената зона” в София.Паркирането на автомобили пред офисни или жилищни сгради, които не са паркинги също ще бъде платено. Ако пред съответната сграда не са предвидени паркоместа шофьорте на паркиралите коли ще трябват да платят таксата за “Зелена зона”. Ако не го направят автомобилите им ще бъдат вдигнати от служители на Центъра за градска мобилност или ще им бъдат поставени скоби,В “Зелена зона” за паркиране попадат целият квартал “Лозенец”, улиците “Иван Гешов”, “Пенчо Славейков”, “Ген. Тотлебен” и “Георги Софийски” в район “Красно село”. Във “Възраждане” паркирането е платено на улиците “Константин Величков”, “Александър Стамболийски”, “Сливница” и улиците “Димитър Петков” и “Опълченска”, а в “Оборище” – “Евлоги и ХристоГеоргиев”, “Ситняково”, “Данаил Николаев” и ул. “Черковна”.Работното време на “Зелената зона” е от понеделник до петък от 08:30 до 19:30 часа. Таксата е 1 лев на час, като максималното време за паркиране е четири часа.", "date": "2018.11.05", "title": "Влиза в сила “Зелената зона” за “Възраждане”, “Красно село”, “Оборище” и “Лозенец”"}
{"url": "https://www.novinite.bg/articles/166869/Nad-2700-sa-drogiranite-shofori-na-patya-za-2018-g", "text": "Все повече дрогирани зад волана. През последната година пътните полицаи хващат 10 пъти повече шофьори след употреба на наркотици в сравнение с 2014-та. Кои са последните комбинации, които тестовете отчитат при водачите, и как се променят реакциите ни след употреба на наркотици – провери Георги Георгиев в рубриката „На твоя страна”.От началото на годината до края на октомври са хванати над 2700 шофьори след употреба на наркотици. През цялата 2017 г. заловените са били малко над 2800 души. Първенци в непрестижната класация до средата на годината са водачите в София, следвани от тези в Бургас, Пловдив и Стара Загора.В момента полицията залавя 10 пъти повече дрогирани зад волана, отколкото преди 3 години. Ако през 2014 г. тестваните в лаборатории проби са били средно 50-100 за година, то в края на миналата година за потвърдителен анализ са постъпили 1000 проби. Само за 9 месеца 100 катастрофи в страната са причинени от водачи, седнали зад волана след поредната доза или цигара с трева, сочат данните на полицията. През последните години кръвните проби, които постъпват за тестване в специализираните лаборатории са 10 пъти повече. А в 90% от случаите анализът потвърждава данните от дрегера.„Ако имаме положителен тест за бензодиазепини, рискът е шофьорът да има много забавена реакция, дори да заспи на пътя. Той няма как да реагира при опасна ситуация”, каза д-р Виолета Богданова от Национален център по наркомании.Все повече са случаите на комбинирана употреба на наркотици от шофьорите. Най-често те съчетават марихуана плюс амфетамин. 75-80 % от изследванията показват комбинация с трева. По-трудно тестовете могат да засекат нови вещества, а именно внос от Китай, които вече навлизат и у нас. От липсата на адекватна реакция до еуфория. Това най-общо е ефектът от дрогата. Този ефект бързо се пренася на пътя. И зависи от типа наркотик, който водачът е употребил.„При взимане на амфетамин се получава едно тунелно виждане. Шофьорът вижда само пътят пред себе си, без да може да вижда странично какво се случва.  Дават едно измамно усещане, че можете да продължите. При употребата на симуланти говорим за зачервеняване на кожата, агресия, емоционална равнина”, допълни Виолета Богданова.Според професионалния състезател Калин Бенчев след изпушена цигара трева или поредната доза  един автомобил се управлява трудно и от най-опитните. В интернет откриваме оферти за вещества, за които се твърди, че неутрализират тестовете. Специалистите обаче предупреждават, че освен безполезни, разтворите могат и да са опасни.„Въздействието на кокаина отзвучава от 5 до 50 минути, при амфетамин от 4 до 8 часа, при метамфетмаина до 12 часа, а при марихуаната зависи от сорта”, каза още Богданова.Често обаче уредите засичат остатъчни количества от марихуана в шофьорите няколко дни след употребата й. Според последните поправки в закона шофьорите се наказват, когато се установи употреба на наркотици. А не задължително, че са под въздействието на такива.Според Димитър Карагегов от Движение за легализация на наркотиците така много шофьори са наказвани, без да опасни на пътя. Затова от движението предлагат да се намали сензитивността на машините така че да сме сигурни, че когато има положителна проба става дума за непосредствена употреба в близките 2-5 часа.Полицаите са обучени да разпознават дрогираните на пътя. Все по-трудно е обаче да преценят само на вид дали шофьорът е употребил наркотици.Какъв е профилът на шофьора, който сяда дрогиран зад волана, отговорите вижте от контролните органи в „На твоя страна”.", "date": "2018.11.05", "title": "Над 2700 са дрогираните шофьори на пътя за 2018 г."}
{"url": "https://www.novinite.bg/articles/166858/Bez-jertvi-vav-vojnata-po-patishtata-prez-poslednoto-denonoshtie", "text": "Няма загинали в катастрофи в страната през последното денонощие, съобщиха от пресцентъра на МВР. При станалите 21 тежки пътни инцидента в страната са били ранени 34 души. В София са станали едно тежко и 11 леки пътнотранспортни произшествия, при които е бил ранен един човек.", "date": "2018.11.05", "title": "Без жертви във войната по пътищата през последното денонощие"}
{"url": "https://www.novinite.bg/articles/166860/Revizoro-Cenite-na-gorivata-sa-visoki-zaradi-skapiya-petrol", "text": "\"Високите цени на горивата в момента се определят от страните, производителки на петрол и държавата няма механизми, с които да ги намали\", коментира депутатът от „Обединени патриоти” Емил Димитров – Ревизоро в сътрешния блок на Нова телевизия.  Той посочи, че високите цени не са изгодни и за производителите и търговците на горива у нас, тъй като водят до увеличение на контрабандата и сивия сектор. Държавата обаче нямала механизми за намаляването им. „Високата цена на горивата на никого не е приятна, за държавата също не е добре. Държавата взима ДДС и акциз – да го намали или да не го взима, за да бъдат евтини горивата? Тогава протестиращите, които смятат, че държавата има лостове да намали цените да кажат на кои да не даваме заплати, пенсии, застраховки, култура, образование. Защото държавата, за да функционира, взима данъци, мита, такси”, коментира Ревизоро.По думите на Емил Димитров високите цени в момента се определят от ОПЕК, а от цената на петрола зависи и цената на горивата.„Вие сутринта започнахте с новината за наказанията, които САЩ наложи на Иран. Иран е третият по големина производител на петрол. В момента, в който Иран няма да може да разпространява, трябва някой да компенсира това количество. Докато го компенсира цените се вдигат”, илюстрира ситуацията депутатът от групата на Патриотите.", "date": "2018.11.05", "title": "Ревизоро: Цените на горивата са високи заради скъпия петрол"}
{"url": "https://www.novinite.bg/articles/166861/Sadebnoto-zasedanie-po-deloto-Hitrino-dnes-shte-bade-izneseno-v-seloto", "text": "Съдебното заседание по делото Хитрино днес ще бъде изнесено и ще се състои на жп релсите в селото. На място вещи лица и страните в процеса ще огледат железния път и местопрозишествието където на 10 декември 2016 г. се случи влаковата катастрофа, последвана от газов взрив. Експлозията уби 7 души и разруши 24 къщи, а много други постройки в селото също пострадаха сериозно. 2 години по-късно, не всички щети са възстановени, припомня бТВ. Като обвиняеми са привлечени машинистите на влака, тъй като има данни, че са влезли с прекалено висока скорост в Хитрино и така са предизвикали дерайлиране на цистерните. Началото на заседанието е в 13 часа.", "date": "2018.11.05", "title": "Съдебното заседание по делото Хитрино днес ще бъде изнесено в селото"}
{"url": "https://www.novinite.bg/articles/166863/Sofijska-voda-vremenno-shte-prekasne-vodosnabdyavaneto-v-nyakoi-chasti-na-stolicata", "text": "На 06 ноември 2018 г. (вторник), във връзка с подмяна на сградно водопроводно отклонение на ул. „Тракийска могила“ с. Световрачене , се налага спиране на водоподаването от 09:30 до 14:00 часа на клиентите на „Софийска вода”, живеещи в района на: ул. „Войнешки път“, ул. „Железопътна“, ул. „Пирин“, ул. „3-ти март“, ул. „Миладин Цветков“, ул. „Поляната“, ул. „Лесновска река“, ул. „Чавдар войвода“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Войнешки път“ ъгъла с ул. „Тракийска могила“. На 06 ноември 2018 г. (вторник), във връзка с подмяна на спирателен кран на ул. „Булина ливада“ жк. „Западен парк“ , се налага спиране на водоподаването от 09:00 до 16:00 часа на клиентите на „Софийска вода”, живеещи в района на: ул. „Зли дол“, по ул. „Булина ливада“ от бул. „Александър Стамболийски“ до ул. „Братин дол“ ул. „Суходолска“ от ул. „Булина ливада“ до бул. „Вардар“ . При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Булина ливада“ до магазин „Т- маркет“. На 06 ноември 2018 г. (вторник), във връзка с подмяна на спирателни кранове на ул. „Лесопарк“ с. Негован , се налага спиране на водоподаването от 09:30 до 19:30 часа на клиентите на „Софийска вода”, живеещи в района на: ул. „Врачанска“, ул. „Извора“, ул. „Иван Грозданов“, ул. „Васил Левски“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Васил Левски“ ъгъла с ул. „Лесопарк“. На 06 ноември 2018 г. (вторник), във връзка с подмяна на сградно водопроводно отклонение на ул. „Цар Борис III“ с. Казичене , се налага спиране на водоподаването от 09:00 до 16:00 часа на клиентите на „Софийска вода”, живеещи в района на: ул. „Прогрес“, по ул.“ Цар Борис III“ от ул. „Васил Левски“ до ул. „Троянов път“ .", "date": "2018.11.05", "title": "„Софийска вода” временно ще прекъсне водоснабдяването в  някои части на столицата"}
{"url": "https://www.novinite.bg/articles/166870/Testvat-refleksite-i-znaniyata-na-badeshtite-shofori-s-klipove", "text": "Промени в теоретичния изпит на шофьорите подготвят от Изпълнителна агенция „Автомобилна администрация“. Реални ситуации на пътя ще тестват рефлексите и знанията на бъдещите шофьори, които с мишката на компютъра ще трябва да реагират и да отбелязват опасностите на пътя.Промените в изпита се предвидени да влязат в сила след приемане в сила на новия Закон за водачите на моторни превозни средства. Очаква се скоро новият нормативен акт да бъде качен за обществено обсъждане, преди да влезе за гласуване от депутатите, обявиха от бившата ДАИ пред „Монитор“.Предлага се курсистите да отговарят на по-малко въпроси. В бъдещите листовки те ще са 20 въпроса, но към тях ще са добавят до три клипа с продължителност до 3 минути. Изпитваните ще бъдат поставяни в различни реални ситуации, заснети на видео. А освен знанията им ще бъдат оценявано и времето им за реакция.В практическото обучение също са предвидени промени. На нови площадки, разграфени с конуси, бъдещите шофьори ще изпълняват елементи. Целта е кандидатите да се учат повече на маневриране и да свикват с габаритите на автомобила, преди да стъпят на пътя. В промените са заложени и повече часове за кормуване и управление на автомобила на скоростен път.С промени в наредба, след като бъде приет законът, ще се въвеждат твърди маршрути за практическия изпит за шофьорска книжка. Така ще се намали субективният фактор при практическия изпит. Маршрутите ще бъдат вкарани в GPS система, а софтуер ще ги разбърква и ще избира преди изпита.Освен това по време на самото кормуване изпитващият няма да дава команди на курсиста - накъде да завие и накъде на продължава, това ще прави гласът на GPS-а в колата. Изпитващият единствено ще води бележки за грешките, които допуска кандидатът за книжка.", "date": "2018.11.05", "title": "Тестват рефлексите и знанията на бъдещите шофьори с клипове"}
{"url": "https://www.novinite.bg/articles/166872/Voltova-daga-obgori-momche-v-Dimitrovgrad", "text": "13-годишно момче е паднало от ЖП-надлез в Димитровград върху железопътните линии. Детето е обгоряло от волтова дъга и е откарано в Клиниката по изгаряния в Пловдив. След подаден сигнал до телефон 112 вчера, на място са пристигнали екипи на полицията, пожарната и \"Спешна помощ\". Те са установили, че момчето е прескочило бетонен парапет,  заобиколило е предпазна ограда с обозначение \"Опасност - високо напрежение\" и е стъпило на обходен проводник под напрежение.", "date": "2018.11.05", "title": "Волтова дъга обгори момче в Димитровград"}
{"url": "https://www.novinite.bg/articles/166864/Grajdani-nastoyavat-prezidenta-Rumen-Radev-da-svika-KSNS-zaradi-koncesiyata-na-Letishte-Sofiya", "text": "Гражданска инициатива за обществен и релсов транспорт изпрати писмо до президента на Република България с искане за свикване на консултативния съвет за национална сигурност. Причината – продължаващата процедура за концесия на Летище София и откритита редица нередности в процедурата. Ето някои от по-съществените: 1. Неясна и непрозрачна процедура и много бързане. Доказателство за това твърдение е, че процедурата за отдаването на летището на концесия стартира без да са приети всички наредби, свързани с новия закон за концесиите (т.е. документацията е изготвена без пълния обем необходими законови и подзаконови нормативни актове).Например наредбата за концесиите бе приета на 24 август 2018, почти месец и половина след обявяване на концесионната процедура на 5 юли 2018 г. 2. Безотговорност. Заложените в процедурата цели и условия са дадени общо, явно с цел да могат да се тълкуват свободно и то винаги в ущърб на концедента (държавата). 3.Едно сравнение, което не е в полза на България. Приходите от концесията на летище София са разделени в два дяла – Първоначално концесионно възнаграждение, което е 550 млн. лв. (стр. 14) Заедно с това, ежегодно концесионерът ще трябва да заплаща още 15 млн. лв. или общо за 35 години това прави сумата от 525 млн. лв. (стр. 140) Общата сума на концесионните такси като сбор от първоначалното и годишно възнаграждение възлиза на 1, 075 млрд. лв. за 35 години. Интересно е сравнението с наскоро даденото на концесия летище на Белград. То е с по-малък трафик от софийското – 5 343 420 пътници за 2017 г. срещу 6 490 096 за софийското. Концесията е за 25 години, а общата концесионна такса е равностойна на 979 млн 1 . лв. Разделено на 25 години обаче, това означава по 39  млн. лв. на година. Докато при софийското се получава концесионна такса от 29 млн. лв. на година. 4. Отказ от отговорност. Отказ от суверенитет Защо използваме толкова силни думи? Отговорът ще открие всеки прочел проекта на концесионен договор. Например – на стр. 126 от проекто договора виждаме, че концесионерът сам ще определя основното перо в приходите си – летищните такси. От текста разбираме, че концесионерът сам ще си направи проучване дали да строи втора писта и сам ще оцени състоянието на съоръженията и дали и кога ще ги ремонтира. Можем да определим гореописания проблем като подобен на “самоконтрола” на строителя при строителството на пътя при Своге, където загинаха 18 души при тежка автобусна катастрофа. Още по-голям порок в процедурата е, че концесионерът трябва сам да си изготви и Първоначален генерален план. 1 https://www.reuters.com/article/us-serbia-airport-concession/serbia-awards-belgrade-airport-concession-to-frances-vinci- idUSKBN1EV0B3 Т.е. това може да се определи като абдикиране от управление, признание за управленска немощ и липса на капацитет. Убедени сме, че резултатите ще бъдат заплатени от всички граждани и занапред. Оставяме настрана факта, че Терминал 3 на летището е оставен да се построи за период от 10 години (!), при положение, че дори и с мудните процедури от отпускането на заеми, обществени поръчки и т.н. до финализиране, на Терминал 2 му трябваха 8 години. Не бива да забравяме, че концесионерът няма да прави процедури по ЗОП (гарантиращи дори минимална, но все пак прозрачност). Той ще си избира сам най- удобните изпълнители. 5. България ще дължи компенсации на концесионера ако решим да строим второ летище около столицата. От проектодоговора става ясно, че държавата ще дължи компенсации на концесионера ако реши да строи или даде на друг концесионер да строи второ летище на София през времето на концесията, а именно – през следващите 35 години (!). С две думи – въпреки че дори и в момента София има потенциал за втора аерогара и две пустеещи, но сравнително подходящи съоръжения (Божурище и Доброславци), тя няма да може да реализира подобно намерение. Ако в бъдеще би имало управление с политическа воля за второ летище на София, то ще бъде поставено в крайно неизгодна позиция, заради необходимостта от компенсации (неустойки) на концесионера на Летище София. Като държавник би трябвало да си давате сметка, че тази клауза би имала дългосрочно негативно въздействие върху развитието на страната. 9. Алтернативите, които според гражданите трябва да бъдат разгледани: - Първата е за даване на концесия за изграждане на ново летище на мястото на Летище Божурище или на летището в Доброславци. Там концесионерът ще може да разгърне своята дейност от кота „0“, да построи инфраструктурата и да експлоатира съоръженията. Това е справедлив подход в търсене на реални инвестиции. - Втората възможност е за привличане на стратегически инвеститор, който срещу инвестиции да получи определен брой акции от държавното дружество „Летище София“ – например 49%. Държавата трябва да остане с контролния пакет от 51% без възможност той да бъде продаван. Това ще означава дългосрочен ангажимент на държавата ни и дългосрочен ангажимент на партньора/инвеститора.", "date": "2018.11.05", "title": "Граждани настояват президента Румен Радев да свика КСНС заради  концесията на Летище София"}
{"url": "https://www.novinite.bg/articles/166875/Ne-kupuvajte-gumi-vtora-raka-za-avtomobila-onlajn-apelirat-ot-KZP", "text": "Доста трудно биха могли да бъдат фалшифицирани означенията по гумите за автомобилите. Това означава, че цялата гума би трябвало да е произведена в \"гаражни\" условия, а това все пак изисква разходи и съответната база. Това коментира председателят на Комисията за защита на потребителите (КЗП) Димитър Маргаритов. Той подчерта, че гумите са едно от най-важните неща при подготовката на автомобила за зимата и препоръча при избора им да не се поемат неразумни рискове.\"Хората да се информират какво означават посочените върху гумите означения и кои от тях имат значение за потребителския им избор, като например година на производство, скоростен индекс, индекс на натоварване. Има и гуми със специална защита около джантите - това е по-скоро в случаите, когато се паркира в градски условия, за да се предпазят и джантите, и самата гума от нараняване при допиране до бордюр\", обясни Маргаритов. Според председателя на Комисията за защита на потребителите полезни при избора могат да бъдат както отзивите на потребителите в социалните медии, така и публикуваните в специализираните издания материали за изпитвания на едни или други гуми по различни показатели.\"Така човек може обективно да се информира за силните и слабите страни на съответните модели гуми. Оттам нататък вече всеки се съобразява спрямо възможностите си и какви средства би могъл да отдели\", добави Маргаритов.Важно е потребителите да залагат на сигурни търговци. \"Когато електронните магазини продават своите стоки по правилата на Закона за електронната търговия и Закона за защита на потребителите, не би трябвало да има притеснение. Те предлагат стоката с необходимата информация за нейните характеристики, цена, разходи за доставка и т.н. В социалните медии, особено при продажба на стоки втора употреба, има рискове\", предупреди Маргаритов.Трябва много да се внимава при покупката на гуми втора употреба, тъй като няма никаква гаранция при какви условия са съхранявани и как са използвани.\"Когато говорим за автомобилни гуми, не бива да бъде правен никакъв компромис и да се търсят само такива, които отговарят на изискванията на закона, за да посрещнат всички рискове, които са свързани с експлоатацията. Трябва отговорно да се подхожда както от страна на тези, които предлагат подобни стоки, така и на самите потребители, които са с нагласата, че могат да си ги купят, правейки компромис с цената\", акцентира Димитър Маргаритов.", "date": "2018.11.05", "title": "Не купувайте гуми „втора ръка“ за автомобила онлайн, апелират от КЗП"}
{"url": "https://www.novinite.bg/articles/166878/Pogazvane-na-zapoved-na-direktora-na-BABH-vdiga-trudchani-na-nov-protest", "text": "Пети ден централата за производство на електроенергия от отпадъци в с. Труд извършва незаконосъобразни действия във връзка с ЗАПОВЕД ЗАБРАНА № РД 11- 64/10.01.2018 г., за внасяне на торове на изпълнителния директора на агенцията по храните. Днес свидетел на поредица от разливи е изпратил сигнал на 112, съобщиха от местното Сдружение “Бъдеще за с. Труд”. “Виждаме цистерните да карат, като на парад покрай обществените сгради на централната улица и нивите в местността. Изключително нагло и арогантно погазване на закона, което за пореден път е незабелязано от иначе упражняващите за пред медиите контрол институции. Имаме сигнали, снимков и видео материал за погазването на същата заповед още от миналата зима м. Февруари, от друго село в община Марица. Не веднъж сме констатирали, че вменени от европейски наредби задължения на БАБХ не се изпълняват. Според нас в следствие на това инвеститора продължава да прави, каквото си иска!” коментираха Тодор Ботев и Станимир Тончев от Сдружение “Бъдеще за с. Труд”. Жителите са в пълна протестна готовност, съобщиха още от местното Сдружение. Според местното Сдружение има доста нови обстоятелства, които проверяващите институции умилено прикриват. Миналата седмица редица нередности бяха изпратени, като сигнал до Европейския парланмент, а съвсем скоро, потърпевши следствие на същото производство от няколко района в България ще посетят Брюксел.", "date": "2018.11.05", "title": "Погазване на заповед на директора на БАБХ вдига  трудчани на нов протест"}
{"url": "https://www.novinite.bg/articles/166884/Jestoka-katastrofa-v-Plovdiv", "text": "Тежка катастрофа стана на оживен булевард в Пловдив, съобщава bTV. По чудо няма жертви.Около 9:50 ч. BMW и Kia са се ударили странично на бул. „Освобождение”, при което германският автомобил излязъл от пътя и се забил в дърво. Ударът е бил толкова силен, че колата е буквално разцепена на две.Въпреки това първоначалните данни са, че няма тежко ранени.", "date": "2018.11.05", "title": "Жестока катастрофа в Пловдив"}
{"url": "https://www.novinite.bg/articles/166886/Pticevadi-iskat-nezabavno-ostavkata-na-predsedatelya-na-BABH", "text": "Птицевъди протестират пред сградата на Агенцията по безопасност на храните (БАБХ) преди обсъждането на проблемите около птичия грип. До момента в България има регистрирани над 20 огнища на болестта.Протестът е мирен, само с плакати с искане за оставката на председателя на БАБХ на Дамян Илиев. Присъстват само представители на фирми и ферми за водоплаващи птици. По думите им, 10 000 души ще останат без работа заради мерките, предприети срещу птичия грип.Искаме незабавна оставка на ръководството на БАБХ заради неадекватни и безхаберни действия - издаване на половинчати заповеди, безхаберие към хората, неплащане навреме на избитите животни. В момента в две големи люпилни в страната има новоизлюпени патета, които стоят в касетки и кашони, и не се разрешава тяхното настояване във фермата - на практика те ще умрат заради това безхаберие, каза Пламен Славов, ветеринарен лекар от Ямбол, цитиран от БНТ.Ръководството на БАБХ преговаря с производители от фермите, а резултатите от срещата се очакват по-късно следобед.", "date": "2018.11.05", "title": "Птицевъди искат незабавно оставката на председателя на БАБХ"}
{"url": "https://www.novinite.bg/articles/166876/Otkriha-martav-maj-v-ribarska-lodka-kraj-Aheloj", "text": "66-годишен мъж е открит мъртъв в лодката си, съобщиха от полицията. Плавателният съд е локализиан на 3 ноевмри в района на местността \"Буните\" край Ахелой. По данни на МВР, връзката с починалия рибар е била изгубена ден по-рано. Д. Я. е от Свети Влас. Тялото му е откарано за извършване на аутопсия в катедра \"Съдебна медицина\" при УМБАЛ - Бургас. Полицията в Поморие работи по случая. ", "date": "2018.11.05", "title": "Откриха мъртъв мъж в рибарска лодка край Ахелой"}
{"url": "https://www.novinite.bg/articles/166877/Dareniya-ot-knigi-poluchiha-bibliotekite-v-Dolna-Studena-i-Karamanovo", "text": "С близо 250 книги се увеличи фондът на библиотеката на НЧ „Пробуда“ в село Долна Студена. Новото попълнение е предимно от художествена литература – класика, фантастика и криминалета. Повечето от произведенията са на чуждестранни автори и са отпечатани след 2014 година. Дарител е Марияна Манева от София, която е свързана със селото. „Веднага ще обработим дарените книги, ще ги запишем в инвентарната сигнатура и ще ги предоставим на читателите. Така книжният фонд надхвърли 5300 единици със съвременна литература“, сподели секретарят на читалищното настоятелство Ивелина Анчева. Тя искрено се надява, че новите заглавия, които са едни от най- популярните през последните години, да увеличат интереса не само на досегашните, но и да привлекат нови читатели. „Вашата щедрост и доброта ни донесоха радост и надежда. Хвала на такива спомоществователи и нека Вашият благороден пример се множи за чест и слава на родния край и да бъде като светъл пример на младото поколение българи“, се казва в поздравителното писмо, което изпратиха от читалището до щедрата дарителка от столицата. На благороден дарителски жест се зарадваха и библиотекарите от НЧ „Светлина“ в Караманово. Родената в селото, но живеещата в столицата Нина Билева, предостави 15 тома с романи от български автори. Секретарят на читалищното настоятелство Петя Герасимова искрено се надява родолюбивата инициатива да намери повече последователи. Едни от най-редовните посетители на читалищната библиотека са децата от местното училище.", "date": "2018.11.05", "title": "Дарения от книги получиха библиотеките в Долна Студена и Караманово"}
{"url": "https://www.novinite.bg/articles/166888/Pusnaha-dvijenieto-po-mosta-kraj-selo-Kravoder", "text": "Приключи ремонтът на моста край врачанското село Краводер и движението по него вече е възстановено. Съоръжението над река Ботуня е построено преди повече от 35 години - през 1981 г., и това е първият му основен ремонт, който бе извършен от АПИ.Изградено бе ново пътно платно и плоча, хидроизолация и асфалтова настилка. Подменени са ограничителните системи, тротоарните блокове, подобрено е отводняването. \"С ремонта на съоръжението ще се повиши безопасността и удобството при пътуване\", коментират от АПИ. Строително-монтажните дейности бяха изпълнени от „ПЪТИНЖЕНЕРИНГ-М“ АД. Договорът им е на стойност 678 767,09 лв. с ДДС. Строителният надзор е на „Интерконсулт“ ЕООД. Техният договор е за 11 040 лв. с ДДС. Средствата са осигурени от бюджета на АПИ.", "date": "2018.11.05", "title": "Пуснаха движението по моста край село Краводер"}
{"url": "https://www.novinite.bg/articles/166887/M-Slavchev-Provejda-se-bezprecedentna-operaciya-po-gasene-na-smetishteto-v-Ruse", "text": "Продължава тлеенето след пожара на русенското сметище. Огънят е под повърхността. „В момента се извършва запръстяване на сметището за да се ограничи достъпа на кислород. Все още има някои горящи огнища в единия край на ската, защото достъпа е труден, денивелицията е 20 метра.РИОСВ: Завишени нива на замърсители, но без превишения на нормите са отчетени след пожара на депото в РусеСега там се пръска пясък, за да можем да стигнем до мястото. Вчера са хвърлени 1000 кубика пръст, а днес сигурно ще хвърлим 2000 кубика“. Това сподели в регионалната програма на Дарик Мирослав Славчев, представител на фирмата-оператор на депото.По думите му, се провежда безпрецедентна операция за справяне с пожара. Много русенски фирми са се отзовали с техника. Много товарни автомобили са ангажирани, багери копаят пръст от района, а верижни машини извършват запръстяването. Екипи на пожарната са денонощно на мястото.Според Славчев не можа да става дума за умишлен палеж, защото пожара е възникнал не на повърхността, а под повърхостта на сметището, има и постоянен контрол на сметището. Всички разписани процедури се следват.Промяната на света започва вътре в теСпоред него е възможно докаран битов отпадък може да е активирал метана, който се отделя при гниенето на отпадъците.", "date": "2018.11.05", "title": "М. Славчев: Провежда се безпрецедентна операция по гасене на сметището в Русе"}
{"url": "https://www.novinite.bg/articles/166893/Galap-81-ot-balgarite-iskat-ostavkata-na-Valeri-Simeonov", "text": "Мнозинството българи (81%) смятат, че вицепремиерът Валери Симеонов трябва да подаде оставка заради изказването си за майките на деца с увреждания. 15% са на обратното мнение, а останалите не могат да преценят. Мнозинство от 56% са против оставка на правителството, а 34% са „за“, докато останалите не могат да отговорят. 64% смятат, че и Бойко Борисов е отговорен в ситуацията около Валери Симеонов, а 31% са на противоположната позиция. Останалите се затрудняват да отговорят.Това показва независим телефонен сондаж на „Галъп интернешънъл”, проведен от 27 октомври до 2 ноември сред 800 души в цялата страна. Сондажът започна преди акциите в Държавната агенция за българите в чужбина, уточняват социолозите.Изследването показва, че в подкрепа на Валери Симеонов се обявяват основно привържениците на „Обединените патриоти”, където близо 60% са против оставката близо 40% са „за“. Обратната е картината при симпатизантите на ГЕРБ – над 50% „за“ и около 40% - „против“. В този въпрос, разбира се, се отразява не само оценката за конкретния скандал, а и генералното отношение на попитаните за участието на Симеонов в политиката, уточняват социолозите.Повечето обществени групи са „против“ оставката на правителството. Електоратът на БСП е по-скоро „за“. Онези, които не биха гласували и които биха гласували с „не подкрепям никого“, т.е. дистанцираните от политиката хора, са разделени в мненията си.Привържениците на ГЕРБ не смятат, че премиерът носи отговорност в ситуацията със Симеонов, а привържениците на Патриотите са разделени по въпроса.", "date": "2018.11.05", "title": "\"Галъп\": 81% от българите искат оставката на Валери Симеонов"}
{"url": "https://www.novinite.bg/articles/166889/Grajdansko-nedevolstvo-vav-Vazrajdane-zaradi-zelena-zona", "text": "Граждани от район “Възраждане” ще обжалват в съда решението на ЦГМ и Столична община за въвеждането на “зелена зона”. Това се разбра днес, когато десетки излязоха на протест срещу въвеждането на платено паркиране в района им. Адвокат, който живее в зона Б-18 заяви, че подкрепя съседите си и им обещава да им помогне да обжарването на решението, Това, което дразни живеещите е, че в централния квартал “Иван Вазов” не били разчертани междублокови улици, а в зона Б-18 са взети паркинги и пространства пред блоковете. В същото време тези площи не били ремонтирани. Недоволните припомниха, че им е обещано да има подземни паркинги, но до момента тове не се е случило. “Недоволството за зелената зона не е само в район “Възраждане”, то е и за другите места, в които бе въведено от 1 ноември. Но тук е ЦГМ и затова протестът е тук. Засега никой не е искал среща с районния кмет”, обясниха пред Столица.bg от районното кметство.Гневни жители на квартала се заканиха да премахнат знаците за платено паркиране и да ги занесат пред Столична община или да ги хвърлят реката. Те предупредиха хората в “Надежда” и “Люлин”, че и при тях идва зелената зона.  С викове и скандирания недоволните от платеното паркиране се заканиха на районния кмет Савина Савова да не бъде избрана следващия мандат.Жителите на Зона Б-18 заявиха, че протестите им ще продължат в сряда и неделя.", "date": "2018.11.05", "title": "Гражданско недеволство във “Възраждане” заради “зелена зона”"}
{"url": "https://www.novinite.bg/articles/166896/Priyut-za-bezdomni-otvoriha-v-Haskovo", "text": "Приют за бездомни в Хасково започва работа и нуждаещи се на територията на общината вече имат място за пренощуване. От днес те могат да се приютяват в Обществената къпалня на ул. \"Единство\" в квартал \"Република\", съобщи общинският пресцентър. Помещението е отворено всеки ден от 18,00 до 8,00 часа. Настанените ползват легло, санитарен възел и баня. Настаняването става с удостоверение от дирекция \"Социално подпомагане\". Услугата може да се ползва само от бездомни лица, регистрирани на територията на община Хасково, уточняват от администрацията. Приютът ще работи до 31 март догодина.", "date": "2018.11.05", "title": "Приют за бездомни отвориха в Хасково"}
{"url": "https://www.novinite.bg/articles/166890/Razsledva-se-incident-s-osem-prostrelyani-konya-v-s-Kalugerovo", "text": "Образувано е досъдебно производство във връзка с открити простреляни коне в с. Калугерово, община Правец, съобщават от Районна прокуратура – Ботевград. То е за проява на жестокост към гръбначно животно, причиняване противозаконно на смърт, тежко или трайно увреждане.Сигналът за простреляни животни е постъпил на 01.11.2018 г. в РУ Правец от жител на селото. В хода на разследването са били установени осем коня с входни и изходни рани. При оглед на местопроизшествието, както и в телата на животните, не са били открити патрони, проектили и гилзи.Към настоящия момент е констатирана смъртта на два коня, като останалите пострадали животни са спасени и се лекуват с антибиотици. Назначена е ветеринарно-медицинска експертиза, предстои провеждане на разпити.", "date": "2018.11.05", "title": "Разследва се инцидент с осем простреляни коня в с. Калугерово"}
{"url": "https://www.novinite.bg/articles/166891/Otnovo-Chovek-zagina-na-patya-Ruse-Byala", "text": "Пешеходец е загинал тази нощ на пътя Русе-Бяла, в района на село Волово, след като бил блъснат от камион, съобщиха от полицията в крайдунавския град. Сигнал за инцидента е постъпил в 1:15 часа. Изпратеният на място полицейски екип установил, че загиналият мъж бил блъснат от влекач \"Волво\" с турска регистрация, с хладилно ремарке, управляван от 50-годишен шофьор. Самоличността на пешеходеца все още не е установена. Работата по изясняването на случая продължава.", "date": "2018.11.05", "title": "Отново: Човек загина на пътя Русе-Бяла"}
{"url": "https://www.novinite.bg/articles/166859/Vremenno-e-ogranicheno-dvijenieto-na-mesta-po-magistrala-Trakiya-zaradi-remonti", "text": "Временно е ограничено движението на места по магистрала \"Тракия\" в посока София заради ремонти, съобщиха от Агенция \"Пътна инфраструктура\" /АПИ/. Движението се осъществява в активната лента от 184 до 186 километър и от 188 до 190 километър. Движението се пренасочва в изпреварващата лента.", "date": "2018.11.05", "title": "Временно е ограничено движението на места по магистрала \"Тракия\" заради ремонти"}
{"url": "https://www.novinite.bg/articles/166862/EVN-Toplofikaciya-obyavyava-nachalo-na-otoplitelen-sezon-2018-19-g-v-Plovdiv", "text": "комфортни и безопасни начини за отопление EVN Топлофикация започва поетапно подаване на топлинна енергия за всички свои битови и стопански клиенти считано от 6 ноември 2018 г. С оглед на понижаването на температурите и тенденция към застудяване и с цел осигуряване комфорта на своите клиенти, дружеството обявява началото на отоплителен сезон 2018/19 г. Компанията вече започна подаването на топлинна енергия към някои жилищни и стопански сгради в Пловдив, които бяха заявили това преди официалното начало на сезона. Пускането на отоплението ще се осъществи поетапно в следния ред, съобразен с нормативната уредба:  детски заведения  болнични заведения  училища и други учебни заведения  обществени и стопански сгради  жилищни сгради. За качествено пускане на отоплението е необходимо регулиращите вентили на радиаторите да бъдат отворени на максимум. Това ще позволи ефективно обезвъздушаване на отоплителните тела и по-качествено отопление, а едва след това може да започне регулиране степента на загряване. Дружеството призовава клиентите си да проверят индивидуалните разпределителни устройства (ИРУ) по радиаторите. В случай, че дисплеят на устройството е без показания да се обърнат към своя топлинен счетоводител. В случай че през следващите дни температурите се повишат, модерните абонатни станции, с които разполагат всички сгради, захранвани с топлоенергия от EVN Топлофикация, ще се изключат автоматично. Това е възможно благодарение на инсталираните температурни датчици. По този начин дружеството повишава ефективността на работата на системата и позволява намаляване разходите на клиентите. EVN Топлофикация напомня, че централното топлоснабдяване е сред най-екологичните, комфортни и безопасни начини за отопление. EVN Топлофикация денонощен телефон 0700 1 7898", "date": "2018.11.05", "title": "EVN Топлофикация обявява начало на отоплителен сезон 2018/19 г. в Пловдив"}
{"url": "https://www.novinite.bg/articles/166900/Zastrahovatelite-vijdat-kriza-zaradi-Grajdanska-otgovornost", "text": "С решение на Върховния касационен съд (ВКС) от юли тази година беше увеличен броят на лицата, които имат право да получат обезщетение за неимуществени вреди за болки и страдания при възникнал пътно-транспортен инцидент. Това решение заплашва да има тежки социални последици. Най-малкото е драстичното увеличение на „Гражданска отговорност\" до нива, които българските семейства не могат да си го позволят. Разчетената нова цена се предвижда да надхвърли 1000 лева. В момента средна цена е 330 лв., което е трикратно. На практика ще бъдат засегнати 3 милиона 53 хиляди 317 души. Това не са спекулации, коментира председателят на Асоциация на българските застрахователи (АБЗ) Светла Несторова, предаде репортер на БГНЕС. Според данни на Софийски градски съд са заведени 529 дела по „Гражданска отговорност“, което е 230 повече спрямо миналата година от лица по стари случаи. И първите съдебни решения са факт. Съдът е решил да се изплатят на момиче 50 000 лева за смъртта на непълнолетно ѝ братче. По друг случай е решено да се платят 60 000 лева. От днес според решение на ВКС трябва да бъдат изплатени на роднини 70 000 лева. Проблем според Асоциацията е, че в България шофьорите плащат най-евтината застраховка „Гражданска отговорност” в Европа. Същевременно застрахователите плащат високи обезщетения и регистрираме най-високата смъртност при пътно-транспортни инциденти. Застрахователите няма как да издържат при това положение, категорична е Несторова. Заведени дела за над милиард лева няма откъде да дойдат освен от цената на „Гражданска отговорност”. Асоциацията на българските застрахователи нямат интерес от социална криза. От години настояваме за спешни мерки от страна на държавата и ясна методика за изплащане на имуществените и неимуществените суми. „Надявам се да не се стига до фалити на застрахователи. Всичко зависи от това какво ще направят политиците”, каза още Несторова. Според АБЗ, от новите поправки в законодателството имат облага 9 адвокатски кантори, които лобират за промените. Въпреки че журналистите поискаха техните имена, сдружението отказа да ги назове. БГНЕС припомня, на 4 ноември, премиерът Бойко Борисов разпореди на парламентарната група на ГЕРБ да не гласуват внесените промени в Кодекса за застраховането, докато не бъдат подложени на широк обществен дебат. Поправките бяха внесени между първо и второ четене в парламента от председателя на бюджетната комисия Менда Стоянова. С промените застрахователят няма да е длъжен да покрие цялата сума от обезщетението при причинена смърт. Предвижда се ограничение от 20 хиляди лева за обезщетение на съпруг, съпруга, на човек, живеещ на семейни начала, на дете и на родител. Брат или сестра на починалия да получават по 15 хиляди лева и по 5 хиляди лева за човек, който е създал емоционални отношения със загиналия. Застрахователят няма да е длъжен да покрие цялото задължение по задължителната застраховка гражданска отговорност, заради което може да има вълна от дела срещу държавата, която е длъжна да гарантира тази застраховка.", "date": "2018.11.05", "title": "Застрахователите виждат криза заради „Гражданска отговорност\""}
