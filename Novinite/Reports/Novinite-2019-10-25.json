{"url": "https://www.novinite.bg/articles/181752/Firmite-shte-kazvat-na-NOI-kolko-sme-rabotili-za-tyah-do-mesec-sled-kraya-na-dogovora-ni", "text": "Предвиждат се законодателни промени, според които документите за трудови договори, заплати и отпуски трябва да бъдат съхранявани от работодателя за срок от 50 години. Планира се такива промени в Кодекса за социалното осигуряване да влязат в сила от следващата година, съобщава БНР.Със специална разпоредба се предлага, ако осигурител прекрати дейността си и няма правоприемник, задължително да предава ведомостите за заплати, непотърсени трудови книжки и документи от досиетата на работниците в Националния осигурителен институт. Това ще улесни изчисляване на пенсии впоследствие, както и отпускането на обезщетения, се мотивират вносителите от НОИ.Според друга промяна, в рамките на един месец след прекратяване на трудов договор работодателят ще трябва да предоставя в НОИ документ, който да удостоверява продължителността на осигурителния стаж, придобит при него от лицето, като се уточнява за каква категория труд са внасяни осигуровките.Ще се даде възможност да се иска преизчисляване на пенсии за инвалидност поради общо заболяване и на пенсии за инвалидност поради трудова злополука или професионална болест. До момента такава възможност законодателството предоставя само за останалите пенсии за трудова дейност. ", "date": "2019.10.25", "title": "Фирмите ще казват на НОИ колко сме работили за тях до месец след края на договора ни"}
{"url": "https://www.novinite.bg/articles/181728/Evrosayuzat-investira-nad-1-000-000-v-nashiproektisreshtu-raka-na-gardata", "text": "Три български проекта, целящи да намалят смъртността при засегнати от рак на гърдата, са получили финансиране от Европейския съюз в размер на общо над 1 млн. евро през последните години. Чрез своите проучвания, подходи и съвместна работа с учени от цяла Европа екипите зад MaXIMA, Phasetomo и HypoSense работят в посока подобряването на методите за диагностика и лечение на болестта. В колаборация с учени от Италия и Белгия, българският екип на MaXIMA създава база данни с реалистични 3D модели на злокачествени тумори на гърдата, които могат да усъвършенстват съвременните диагностични техники и да направят ранното откриване на болестта значително по-лесно. От тази година базата данни е достъпна за редица изследователски екипи, лекари и производители на медицинска апаратура.Ракът на гърдата е най-разпространената форма на рак сред жените и тази с най-високи нива на смъртност. Всяка година над 400 000 нови случаи на жени, засегнати от рак на гърдата, са регистрирани в Европа и това прави нуждата от развитие на технологиите за диагностика, лечение и превенция изключително голяма. Борбата с болестта е сред основните приоритети на Европейския съюз, затова от 2007 г. насам са инвестирани близо 536 млн. евро в общо 1 154 проекта, целящи да подобрят превенцията, диагностиката и лечението. Три от тях са български и са осъществени в партньорство с водещи институции и екипи от Европа.Ключова информация за рака на гърдата в Европа (EU28):-405 000 жени, диагностицирани с рак на гърдата в Европа всяка година-1 от 8 жени в Европа развива рак на гърдата в някакъв момент от живота си-Ракът на гърдата е най-често разпространената форма на рак сред жените – 27% от всички случаи в Европа според данни на СЗО-Над 1 млн. евро инвестирани в български проекти, борещи се с болестта-1 154 европейски проекта в областта на рака на гърдата, финансирани общо с близо 536 млн. евро от 2007 г. насам  Финансирането на научни проекти и проучвания в областта на рака на гърдата е основен фокус за Европейския съюз. Тази подкрепа позволява на специалисти от редица държави членки да обменят опит, знания и идеи с експерти от други страни, превръщайки Европа в лидер по отношение на съвместните инициативи за борба с болестта. Партнирайки си, екипите от цяла Европа имат възможност да подобрят методите за диагностика, лечение и превенция чрез иновативните си проучвания и подходи. Усилията на Европейския съюз не спират дотук. Чрез  ЕС наложи стандарти във всички страни-членки за цялостен скрининг, диагностика и грижа, които увеличават шансовете за успешно лечение и оцеляване на пациентите с 18%.  В този контекст български учени си сътрудничат със своите колеги от цяла Европа, обединени от общата цел да подобрят техниките за диагностика на рака на гърдата. Туининг проектът MaXIMA, ръководен от екипа на доц. Кристина Близнакова в колаборация с научни екипи от Италия и Белгия, е пример именно за българския научен потенциал в областта и ключовата роля на инвестицията на ЕС. MaXIMA е финансиран с 998 050 € по програма „Хоризонт 2020“, програмата на ЕС за научни изследвания и иновации. Проектът обединява усилията на водещи учени от 3 европейски държави и има реалния потенциал да допринесе значително за усъвършенстването на технологии за диагностика на рак на гърдата. Работейки съвместно, екипите се фокусират върху създаване на база данни с реалистични 3D модели на злокачествени тумори на гърдата, чрез които могат да се усъвършенстват съвременните техники, като тримерна и фазово-контрастна мамография. Това от своя страна може да направи ранното откриването на болестта не само възможно, но и по-лесно. От тази година свободен достъп до базата имат и други изследователски екипи, лекари и производители на медицинска апаратура. Наред с научноизследователската дейност, екипът работи и върху създаването на мобилно приложение за оценка на риска от заболяване на рак на гърдата.Идеята е натрупаните знания да са в полза на жените и превенцията на болестта. Приложението е разработено и е в процес на оценка от медицински експерти, преди официално да бъде пуснато на пазара. Повече за проекта може да бъде открито .Проектът Phasetomo е предшественик на MaXIMA и ръководен отново от доц. Близнакова. Проектът е получил финансиране в размер на 100 000 € и е приключил в средата на 2016 г. Целта му е била да бъде създаден симулационен инструмент за генериране на фазови контрастни изображения, както и 3D алгоритъм за фазово контрастна томосинтеза на гърдата (използвани по-късно и като част от MaXIMA). Повече за проекта може да бъде открито .Проектът HypoSense от друга страна обединява усилията на шест държави, сред които и България. Инвестицията в българските партньори по проекта, СУ „Св. Климент Охридски“, е в размер на 403 162,50 €, като проектът все още не е приключил. Целта на научните екипи е да разработят широко приет и неинвазивен метод за проследяване на прогресията на рака на гърдата в ранните етапи. Това от своя страна ще помогне на лекарите и специално на онколозите да вземат по-осведомено решение за нужната терапия, така че тя да помогне оптимално. Повече за проекта може да бъде открито .", "date": "2019.10.25", "title": "Евросъюзът инвестира над €1 000 000 в наши проекти срещу рака на гърдата"}
{"url": "https://www.novinite.bg/articles/181748/Zdravnoto-ministerstvo-Falshivo-lekarstvo-za-visoko-kravno-se-prodava-v-internet", "text": "Министерството на здравеопазването изпрати сигнал до директора на Главна дирекция „Борба с организираната престъпност“ Главен комисар Ивайло Спиридонов и до комисар Явор Колев, началник на отдел „Компютърни престъпления“ към ГДБОП, относно спекулации с името на заместник-министъра на здравеопазването Светлана Йорданова, с институцията Министерство на здравеопазването и с Българската национална телевизия с цел продажба на стоки.Министерството на здравеопазването настоява своевременно да бъдат предприети всички законови действия за идентифициране на източника на фалшивата информация и за подвеждането му под отговорност.МЗ информира всички български гражданите, че министерството по никакъв начин не промотира, нито пък продава лекарствени продукти и хранителни добавки чрез интернет сайтове, както и че министерството не създава лекарства, нито пък притежава аптеки (в това число и аптеки за онлайн търговия).Сайтове като този – предмет на настоящия сигнал () - съдържат категорично невярна информация и правят внушения, които са опасни за потребителите, а могат да бъдат и опасни за тяхното здраве.От здравното ведомство напомнят, че официалният сайт на институцията се намира на интернет адрес Апелират и всеки гражданин, натъкнал се на фалшив сайт на институцията, на сайтове за онлайн продажба на добавки и лекарства, спекулиращи с институцията Министерство на здравеопазването, да подаде сигнал на имейл адрес:  или да се обърне към компетентните органи.", "date": "2019.10.25", "title": "Здравното министерство: Фалшиво лекарство за високо кръвно се продава в интернет"}
{"url": "https://www.novinite.bg/articles/181725/Deputatite-na-opoziciyata-v-britanskiya-parlament-protiv-predsrochni-izbori", "text": "Лейбъристите няма да подкрепят предложението на премиера Борис Джонсън за провеждане на предсрочни парламентарни избори на 12 декември, заяви лидерът им Джеръми Корбин, съобщи РИА Новости, предаде БГНЕС.Джонсън обяви, че в понеделник ще внесе предложение в парламента за провеждане на предсрочни избори, свързвайки ги с необходимостта от разглеждане и приемане от Парламента на споразумение с ЕС относно Брекзит. В същото време опозицията заяви, че също е готова за избори, но нейният приоритет е да гарантира, че Великобритания няма да напусне ЕС без споразумение. Според опозицията Джонсън може да проведе избори, след които ще създаде условия за Великобритания да напусне ЕС без споразумение, което тя реално постига от деня, когато Джонсън е назначена за министър-председател.“Елиминирайте възможността Великобритания да напусне ЕС без споразумение и ние ще подкрепим изборите. Призовах за предсрочни избори от самото начало, защото страната трябва да реши проблемите на социалната несправедливост. Но за това трябва да се изключи вероятността за Брекзит без сделка”, каза Корбин пред британски репортери.Тъй като опозицията излезе със съгласувана позиция, има голяма вероятност парламентът да не подкрепи предложението за предсрочни избори. Джонсън се нуждае от две трети от гласовете на членовете на Камарата на общините, за да ги насрочи. ", "date": "2019.10.25", "title": "Депутатите на опозицията в британския парламент против предсрочни избори"}
{"url": "https://www.novinite.bg/articles/181733/Kitajskoto-posolstvo-v-London-Oshte-ne-e-yasno-kakvi-po-nacionalnost-sa-jertvite-v-kamiona-kovcheg", "text": "Все още се уточнява дали телата, намерени в камиона ковчег в Англия, са на китайски граждани. Това съобщиха от посолството на азиатската страна в Лондон, предаде Нова ТВ. Британските власти предупреждават, че процесът по установяване на самоличността на загиналите ще бъде дълъг. В нощта срещу петък бяха извадени телата на някои от 39-те жертви.  ", "date": "2019.10.25", "title": "Китайското посолство в Лондон: Още не е ясно какви по националност са жертвите в камиона-ковчег"}
{"url": "https://www.novinite.bg/articles/181719/Evroparlamentat-nesaglasen-s-otlaganeto-na-evropregovorite-sas-S-Makedoniya-i-Albaniya", "text": "Европейският парламент прие с голямо мнозинство резолюция, с която подкрепя започване на преговори със Северна Македония и Албания, предаде БНТ.В текста се изразява разочарование от неуспеха на срещата на върха миналата седмица, след като Франция, Нидерландия и Дания блокираха решението. Липсата на решение е стратегическа грешка, се подчертава в резолюцията. ", "date": "2019.10.25", "title": "Европарламентът несъгласен с отлагането на европреговорите със С. Македония и Албания"}
{"url": "https://www.novinite.bg/articles/181722/BABH-zapochva-vaksinaciya-na-divite-hishtnici-sreshtu-byas-v-23-oblasti-na-stranata", "text": "Българска агенция по безопасност на храните (БАБХ) започва орална ваксинация на дивите хищници срещу бяс. Тя ще се проведе в 50 км ваксинална зона по северната, западната и южната сухопътна граница на страната и в 20 км зона по поречието на река Дунав, които обхващат 23 области на страната с епизоотично значение. Дванадесет специално оборудвани самолета ще разпръснат над 1 млн. примамки от въздуха. Кампанията ще стартира на 29 октомври 2019 г. от летище Балчик, област Добрич . Тя ще продължи 15 дни в зависимост от атмосферните условия. Примамките ще бъдат разпръснати на територията на областите Перник, Кюстендил, Смолян, Кърджали, Хасково, Добрич, Силистра, Видин, Монтана, Благоевград, Пазарджик, Ямбол, Бургас, Пловдив, Стара Загора, София област, Шумен, Разград, Русе, Велико Търново, Плевен и Враца. Няма да бъдат разпръсквани над населените места и водоемите. В София град ще бъдат разпространени ръчно от специално обучени лица в близост до кварталите в подножието на планината Витоша.Ваксиналните примамки са с формата на кубче и специфична миризма, която привлича хищниците. На един квадратен километър се изхвърлят по 25 примамки, които самолетите пускат от височина 150 метра. Ветеринарните лекари препоръчват да не бъдат пипани с незащитени ръце, защото при нарушена цялост на обвивката, ваксината може да бъде опасна за човешкото здраве. При контакт с примамките е добре да се извърши консултация с лекар. Ваксините не представляват опасност за здравето на останалите диви животни. Препоръчително е домашните животни да се държат затворени или на каишки, за да не приемат примамките, които са предназначени специално за дивите хищници.Това е втората ваксинационна кампания на диви хищници срещу бяс за 2019 г. Тя е част от Програмата за профилактика, надзор, контрол и ликвидиране на заболяването бяс, която е разработена и се изпълнява от БАБХ от 2009 г. ЕК е заложила до 2020 г. болестта по дивите животни в Европа да бъде ликвидирана.Контролът на извършената ваксинация включва: контрол на приемането на ваксинални примамки от лисиците чрез откриването на биомаркер тетрациклин, серологичен надзор, чрез откриване на антитела срещу вируса на беса в кръвни проби от ваксинирани животни.Напомняме, че болестта бяс е опасно вирусно заболяване, което засяга всички бозайници и човека, с фатален край. Дивите хищници са основен резервоар на болестта бяс у нас, като това са главно лисици и в по-малка степен чакали. Стратегията на България за превенция и изкореняване на заболяването включва орална ваксинация на лисици и ежегодна ваксинация на кучета. ", "date": "2019.10.25", "title": "БАБХ започва ваксинация на дивите хищници срещу бяс в 23 области на страната"}
{"url": "https://www.novinite.bg/articles/181738/Nameriha-kokain-i-amfetamini-v-tajnik-v-stolichno-zavedenie", "text": "Служители на Главна дирекция „Национална полиция“ и СДВР откриха наркотици в столични заведения. Операцията е проведена вчера, а действията са били насочени срещу разпространение на акцизни стоки без бандерол. В нея са участвали служители на „Икономическа полиция“, ГДНП и колегите им от СДВР.В рамките на операцията са проверени две заведения в столицата. В едно от тях, в тайник в тоалетната, в полиетиленов плик, криминалистите открили бяло вещество на бучки със съмнение за наркотик (кокаин, около 100 грама), а в другото - полиетиленов плик  с около 100 г амфетамин.По случая е образувано досъдебно производство, работата по документирането му продължава, предстои докладване на материалите в прокуратурата.", "date": "2019.10.25", "title": "Намериха кокаин и амфетамини в тайник в столично заведение"}
{"url": "https://www.novinite.bg/articles/181739/Chechenci-shte-sledyat-za-mira-v-Severna-Siriya", "text": "Около 300 руски военни полицаи пристигнаха от Чечня в Сирия, съобщиха от министерството на отбраната в Москва. Те ще изпълняват специални задачи съгласно подписаното между президентите на Русия и Турция Владимир Путин и Реджеп Ердоган споразумение за прекратяване на боевете в североизточната част на страната, съобщава БНР.От министерството уточняват, че военните полицаи ще патрулират в посочените в споразумението райони и ще помагат на кюрдските въоръжени формирования да се изтеглят на 30 км от сирийско-турската граница. Освен това от Ростовска област и Краснодарския край до руската военна база „Хмеймим“ в Сирия бяха транспортирани 20 бронирани автомобила „Тигър“ и „Тайфун“ за нуждите на военните полицаи.По информация на руското министерство на отбраната става дума за най-добре подготвените военнослужещи, преминали обучение в Центъра на военната полиция във Владикавказ и имащи опит при подобни операции.", "date": "2019.10.25", "title": "Чеченци ще следят за мира в Северна Сирия"}
{"url": "https://www.novinite.bg/articles/181740/Darjavite-chlenki-ne-uspyaha-da-reshat-kolko-oshte-da-se-otloji-Brekzit", "text": "Представителите на останалите 27 страни-членки на Европейския съюз отложиха вземането на решение за това колко дълго да бъде отложен Брекзит, предадоха „Фокус“ и БНТ, позовавайки се на AFP. Те ще обсъдят отново дължината на отсрочката следващата седмица.Страните-членки на ЕС принципно са съгласни, че Брекзит трябва да бъде отложен и датата 31 октомври не е реалистична, но преговорите продължават за това каква дата да бъде зададена в такъв случай.Представителите се съгласиха да вземат решение за това чрез стандартна писмена процедура, вместо на спешна среща. Те ще се срещнат отново на 28 октомври.", "date": "2019.10.25", "title": "Държавите членки не успяха да решат колко още да се отложи Брекзит"}
{"url": "https://www.novinite.bg/articles/181744/Franciya-nalaga-oshte-po-strogi-pravila-za-eltrotinetkite", "text": "Френското правителство публикува днес серия от правила за употреба на електрическите тротинетки, чиято разрастваща се популярност се оказа главоболие за властите, които искат безопасното им използване в градска среда, предаде БНР, цитирайки АФП.Заложено е максималната скорост за различните видове тротинетки и други електрически устройства за придвижване като ховърборд да бъде до 25 км/ч, а минималната възраст за използването им е 12 години, съобщи зам.-министърът на транспорта Жан-Батист Джебари.Карането по тротоарите ще бъде забранено, освен ако градът изрично не даде разрешение в отделни зони при пешеходна скорост.Забранява се ползването от повече от един човек, забранена е и употребата на мобилен телефон, както при шофьори и колоездачи.Повечето от новите правила влизат в сила от утре, с изключение на тези, които изискват технически промени като ограничаване на скоростта. Това нововъведение ще важи от 1 юли.Париж се бори с овладяването на 15 000 е-скутера, които се дават под наем.На забраната за паркирането им на тротоарите до голяма степен не се обръща внимание, въпреки заплахата от глоба в размер на 35 евро.Градските власти планират да намалят броя на фирмите оператори до три с обществен търг идните месеци. В момента те са 12.  ", "date": "2019.10.25", "title": "Франция налага още по-строги правила за ел.тротинетките"}
{"url": "https://www.novinite.bg/articles/181745/Razsledvane-737-Mah-padnal-zaradi-greshki-na-proizvoditelya-aviokompaniyata-i-pilotite", "text": "Самолетът Boeing 737 Max 8 на компанията Lion Air е катастрофирал в резултат на поредица от аварии, сочат резултати от разследването на трагичния инцидент в Индонезия преди година,  когато загинаха всичките 190 души на борда.Публикуваният в петък доклад разкрива нарушения на процедурите и грешки както от страна на производителя, така и на авиокомпанията и на самите пилоти. Очевидно е, че не е имало яснота относно част от протокола за летене, като в същото време предишни неизправности е трябвало да доведат до щателен преглед и основен ремонт, твърдят индонезийските разследващи органи, предаде БНР.Те също така разкриха, че дневникът за поддръжка е бил непълен и че ключова част от оборудването, а именно конлретен сензор, не е била проверена правилно преди употреба.Компанията \"Боинг\", действайки без адекватен надзор от страна на американските регулатори, не е успяла да оцени рисковете при проектирането на софтуера за пилотската кабина на самолета 737 MAX, което е допринесло за катастрофата на самолета на  Lion Air.Индонезийските разследващи органи разкритикуваха дизайна на  т.нар. “Система за усилване на маневрените характеристики” (MCAS), която автоматично контролира хоризонталната тримовка на самолета, а изходните данни за необходимите корекции тя черпи от датчиците за ъгъл на атака, разположени от двете страни на пилотската кабина.\"Проектирането и сертифицирането на MCAS не е отчела по подходящ начин вероятността от загуба на контрол върху въздухоплавателното средство“, се казва в доклада.От месеци насам \"Боинг\" работи по редизайн на MCAS, но все още тази автоматична система не е сертифициран от Федералната авиационна администрация на САЩ.В разследващия доклад също така се посочва, че \"недостатъци\" в комуникацията и ръчното управление на самолета са допринесли за катастрофата, както и сигнали за тревога, които са разсеяли пилотите в пилотската кабина.Самолетът 737 Max 8 на \"Боинг\" се разби през октомври 2018-а година малко след излитането от Джакарта. Катастрофата беше последвана от нов смъртоносен инцидент със същия модел на \"Боинг\" през март тази година, който пък беше собственост на етиопските авиолинии (Ethiopian Airlines).Двете катастрофи доведоха до принудително приземяване на всички самолети от модела 737 по целия свят, като и до ден днешен те нямат разрешение да леят.Разследващите органи отбелязаха, че са били налице девет фактора, довели до трагедията в Индонезия, и посочиха, че е възможно всеки един от тях да е бил от решаващо значение за фаталната комбинация от аварии, предизвикала катастрофата.", "date": "2019.10.25", "title": "Разследване: 737 Мах паднал заради грешки на производителя, авиокомпанията и пилотите"}
{"url": "https://www.novinite.bg/articles/181749/Nagrada-Mendeleev-shte-vrachva-YuNESKO", "text": "Изпълнителният съвет на ЮНЕСКО учреди създаването на нова награда на името на Дмитрий Менделеев. Инициативата е предложена от Русия, която е и неин съавтор, съобщи РИА Новости, предадоха БГНЕС и БНТ.Размерът на наградата ще бъде 250 000 долара и ще се присъжда ежегодно на двама лауреати. Наградата ще бъде връчвана за \"революционни открития\" в областта на естествените науки - биология, химия, физика, а също и математика.Предложението за учредяване на наградата е направено от руския премиер Дмитрий Медведев. Изпълнителният съвет на организацията е подкрепил идеята без гласуване.Това се превръща в най-голямата награда в областта на науката, съществуваща под егидата на ЮНЕСКО. Първото й връчване ще се проведе догодина. ", "date": "2019.10.25", "title": "Награда „Менделеев“ ще връчва ЮНЕСКО"}
{"url": "https://www.novinite.bg/articles/181721/Dneven-horoskop-za-petak", "text": "Днес ще влязат нови хора в живота ви и ще откриете, че някой от тях ще промени мнението ви за нещо голямо. Очаквайте да преживеете малко объркване тази вечер. Положете усилия и нещата ще се подредят. Хората със сигурност ще искат да ви чуят тази сутрин, затова бъдете готови да заявите своето мнение и да отстоявате своята позиция. По-късно през деня, нещата ще започнат да стават странни. Тази сутрин ви предстои спор с най-близкия ви човек, но това не означава, че целият ден ще бъде негативен. Всъщност, в някакъв момент следобяд, ще осъзнаете, че можете да се справите с почти всеки проблем.Представителите на останалите зодии могат да намерят дневния си хороскоп ", "date": "2019.10.25", "title": "Дневен хороскоп за петък"}
{"url": "https://www.novinite.bg/articles/181718/Slanchevo-i-toplo-za-sezona-s-temperaturi-do-27-gradusa", "text": "Днес, над по-голямата част от страната, ще бъде слънчево. Преди обяд на места в Дунавската равнина и източните райони ще има ниска слоеста облачност или мъгла. Максималните температури ще бъдат между 22 и 27 градуса, прогнозират синоптиците от НИМХ.Атмосферното налягане е и ще се задържи малко по-високо от средното за октомври.Над планините ще бъде слънчево. Ще духа до умерен вятър от север-североизток. Максималната температура на височина 1200 метра ще е около 19 градуса, на 2000 метра - около 14.Преди обяд по Черноморието ще има ниска облачност или мъгла, а след обяд ще бъде предимно слънчево. Максималните температури на въздуха: 18-20 градуса. Температурата на морската вода е около 20. Вълнението на морето ще бъде 1-2 бала. ", "date": "2019.10.25", "title": "Слънчево и топло за сезона с температури до 27 градуса"}
{"url": "https://www.novinite.bg/articles/181731/EACS-Belgrad-iska-da-iztlaska-ES-i-NATO-ot-Zapadnite-Balkani", "text": "Руският съюзник Сърбия се опитва да поеме инициативата в Западните Балкани за сметка на ЕС и НАТО, докато френският президент Еманюел Макрон в публични изказвания се обявява за нова визия в партньорството с Русия. На този фон България трябва да задълбочи отношенията с Македония. Това се казва в позиция на Евро-атлантическия център за сигурност /ЕАЦС/, предаде БГНЕС.„След отказа за започване на преговорите за членство със Северна Македония от страна на ЕС в региона започна да се възвръща отпечатъкът на евроскептицизма“.„Македонското общество се почувства предадено от стара Европа. В името на разрешаването на емоционално натоварени исторически въпроси (с договора за добросъседство с България и договор за името с Гърция), правителството на Зоран Заев пое вътрешнополитически риск. Така отказът на ЕС доведе до насрочване на предсрочни парламентарни избори и опасност на власт да дойде политическа сила с ясна антибългарска реторика, отлагала влизането в НАТО“, се посочва в документа.Според авторите му последствията ясно очертават геополитическото разместване в региона. „След срещата на Европейския съвет, сръбският президент аргументира стратегическите си отношения с Русия и Китай именно с невъзможността на ЕС да удовлетвори желанията на страните от региона. Той ясно заяви, че Западните Балкани не могат да разчитат на ЕС. И затова стартира инициативата „Малък Шенген“ с Албания и Северна Македония“, подчертават те.„Свидетели сме на момент, в който като руски съюзник Сърбия се опитва да поеме инициативата в Западните Балкани за сметка на ЕС и НАТО, докато френският президент Макрон в публични изказвания се обявява за нова визия в партньорството с Русия. В същото време на власт в Скопие може да дойде антибългарско правителство. Подобен сценарий е в ущърб на България. Така този теоретичен спор в Брюксел може да има реални негативни последици за влиянието, сигурността и позиционирането на България на Балканите“, се предупреждава в позицията.„Категорично подкрепяме резолюцията на Европейския парламент в полза на започване на преговори със Северна Македония и се надяваме, че ЕС ще успее да преодолее различията си, оценявайки усилията на Скопие и интересите на България и другите страни-членки в региона“, се казва още в нея.„На фона на този развой на събитията, България трябва да продължи да задълбочава отношенията си със Северна Македония, не само политически, но и чрез приоритетно изграждане на физическа инфраструктура: гранични пунктове и ЖП линията Кюстендил-Крива Паланка. Само по този начин София може да запази позицията си в една усложнена геополитическа обстановка и в същото време да се работи за интересите на ЕС“, призовават от Евро-атлантическия център за сигурност. ", "date": "2019.10.25", "title": "ЕАЦС: Белград иска да изтласка ЕС и НАТО от Западните Балкани"}
{"url": "https://www.novinite.bg/articles/181727/Posledni-chasove-na-predizbornata-kampaniya", "text": "В 24:00 часа днес ще бъде закрита предизборната кампания за вота за кметове и общински съветници. Събота е ден за размисъл, а на 27 октомври над 6,2 млн. избиратели ще могат да упражнят правото си на глас, предаде БНР. От тази нощ започва денят за размисъл и съответно всякаква агитация е забранена, което важи и в деня на вота – неделя.Общият брой на кандидатите за кметове и общински съветници е близо 36 300. Над 360 са сигналите за нарушения в изборното законодателство досега. 11 души са задържани заради обвинения за купуване на гласове и нарушения на закона. ", "date": "2019.10.25", "title": "Последни часове на предизборната кампания"}
{"url": "https://www.novinite.bg/articles/181742/OIK-Sofiya-Chakane-v-Arena-Armeec-shte-ima", "text": "Нашата комисията на 99% сме готови с организацията. Това каза председателят на ОИК-София Полина Витанова, цитирана от БГНЕС.“Това са най-сложният и най-тежък вид избор в ИК. На територията на Столична община той е още по-сложен и тежък, тъй като тук се провеждат 3, а на места и 4 вида избори”, посочи Витанова.Тя добави, че протоколите са 3, на места 4. Протоколът за общински съветници е дълъг 18 страници.В зала „Арена Армеец” ще се влиза през 3 входа, превозните средства ще бъдат спирани точно пред входовете, за да не се налага членовете да носят чувалите. Тя съобщи, че на обученията са присъствали много повече членове.“Изчакване със сигурност ще има. Това, което сме предприели е, че всеки член на Общинска избирателна комисия има сътрудник, който ще го подпомага, защото смятаме, че по този начин процесът ще става по-бързо. Отделно имаме технически сътрудници, които са около 140, които логистично да подпомагат членовете на Секционните избирателни комисии, да го настаняват в залата по поредността на пристигането им, така че първите пристигнали са бъдат настанени в долната част за да не се налага и да отнема дълго време придвижването им до входа, в който те ще влизат в един от трите пункта. Смятаме, че с тези мерки ще се подобри работата и ще се ускори процесът”, посочи тя. По думите й бързината на процеса зависи, не от трите пункта, не от трите места, не от разделянето на комисията, той зависи от това дали ще са вярно попълнени протоколите първо”. И второ, от това, че ние трябва да приемем над 4800 протокола от секционните избирателни комисии, това е около 120 протокола на всеки член на ОИК, а протоколите са дълги и сложни”, обясни тя.През 2015г. комисията била от 19 членове, сега общинска избирателна комисия е от 41 членове.Председателката посочи и че има обособени кътове, в които ще бъдат монтирани екрани, на които ще прожектират български филми. “Има игри “Не се сърди човече”, табла, карти, с които да могат да уплътнят времето си по по-добър начин”, обясни тя. Има 5 медицински пункта, ако се наложи да се оказва помощ и съдействие.  ", "date": "2019.10.25", "title": "ОИК-София: Чакане в „Арена Армеец“ ще има"}
{"url": "https://www.novinite.bg/articles/181720/Borisov-zashtiti-izbora-na-Geshev", "text": "„Ако бяхме издигнали и друг кандидат за нов главен прокурор, освен Гешев, това щеше да е лицемерно. Обществото щеше ли да вярва на партиен кандидат?”. Така премиерът Бойко Борисов коментира в ефира на Нова телевизия темата за номинацията на Иван Гешев, който остана единствен кандидат за поста на обвинител номер 1 на републиката. Министър-председателят бе категоричен, че не е искал да посочва човек, на когото няма доверие.Премиерът коментира и блокадата на Орлов мост, която организираха протестиращи срещу Гешев още в четвъртък сутринта. Движението на възловото кръстовище беше възстановено почти денонощие по-късно. „Не може да се разхождаш по Орлов мост и да говориш за върховенство на закона. Има 2 милиона души, които не са съгласни с това. Осигурили са им трасе, за да стигнат до президентството, където да си протестират”, каза Борисов. Такава демонстрация се очаква в петъчния ден, когато държавният глава Румен Радев може да подпише указа за назначаването на Гешев.„Това е най-евтината ни кампания. Похарчили сме толкова, колкото законът позволява – в рамките на субсидията и по банков път. Дарения не приемаме и не сме приемали”. Това заяви премиерът Бойко Борисов в ефира на „Здравей, България”.Той каза още, че до момента в рамките на кампанията преди местния вот не е чул лъжа, която силно да го е засегнала.Борисов категорично отхвърли възможността кандидатът на ГЕРБ за кмет на София – Йорданка Фандъкова, да не стигне до евентуален балотаж.На въпрос какво мисли за очаквания на много места в страната втори тур на изборите, премиерът отговори: „Това е демокрация. Това е хубаво, защото пък на много места е и ГЕРБ. И освен видимите резултати, които са безспорни – в партията има и хора, с които се разделяме. С едни се разделих, с други предстои да се разделя”.Борисов каза още, че Цветан Цветанов не пречи на местните структури по места. И категорично отрече откриването на важни инфраструктурни и други проекти да е по-силно концентрирано в предизборния период. Борисов заяви категорично, че ТЕЦ „Варна“ не е пример за обвързаност между ГЕРБ и ДПС. „Каква е тази обвързаност? Става дума за енергетиката. Нека всеки си гледа работата“, заяви той и добави, че обвиненията, които му се отправят в тази посока са неоснователни, включително и тези от страна на Валери Симеонов.„Имаме подписано споразумение, имаме си и програма. С Каракачанов работим перфектно. И със Сидеров работим добре. През изминалия месец не им обръщам внимание. По време на кампания всеки прави политика“, заяви Борисов, коментирайки бъдещето на коалиционното управление.„За мен най-важно е ГЕРБ да е първа политическа сила и след местните избори. Важно е и колегите от „Патриотичния фронт” също да се представят добре, за да потвърдим доброто управление”, каза още министър-председателят.Той бе категоричен, че партията му е безкомпромисна към кметовете, \"действащи като дерибеи\". Като пример в това отношение Борисов даде градоначалникът на Ямбол, който е изкарал три мандата на поста. Сега обаче ГЕРБ издига нов кандидат.\"Нормално е да омръзнем. Но това е като собствена жена или мъж – омръзва ти за момент, но после си казваш: „По-добро от това няма”, каза премиерът в отговор на въпрос дали има някаква умора от ГЕРБ у обществото. Борисов коментира и отлагането на старта на преговорите за приемането на Албания и Северна Македония в ЕС. Според премиера не всички властимащи в двете страни са единодушни, че правилният път е към ЕС и НАТО. „Имат шест месеца да се поправят. Ние затворихме четири ядрени реактора, за да влезем в Общността”, каза още министър-председателят.", "date": "2019.10.25", "title": "Борисов защити избора на Гешев"}
{"url": "https://www.novinite.bg/articles/181726/4-tona-kanabis-otkriha-policai-kraj-selo-Mikrevo", "text": "Вчера, в хода на проведена полицейска операция по противодействие на производството и съхранението на наркотични вещества, служители на РУ – Сандански предприели проверки в местността „Дълги дел“, землище на с.Микрево, общ.Струмяни. Там те открили нива със засадени около 1 143  тревисти растения, които след направен полеви тест реагирали положително на канабис, с общо тегло около 4 572 килограма. В близост до нивата, са намерени и три сушилни със закачени полусухи канабисови растения, с общо тегло около 12.390 килограма, и близо 2.950 кг сухи растения.  ", "date": "2019.10.25", "title": "4 тона канабис откриха полицаи край село Микрево"}
{"url": "https://www.novinite.bg/articles/181737/Blizo-4000-narusheniya-napravili-profesionalnite-shofori-za-sedmica", "text": "8400 товарни автомобила и 1711 автобуса са проверени в рамките на последната операция за контрол на този вид превозни средства, която се проведе от 14 до 20 октомври, съобщиха от МВР. Действията бяха осъществени по инициатива на Европейската мрежа на службите на Пътна полиция - TISPOL. В проверките у нас участваха и служители на Криминална и на Икономическа полиция, както и на Изпълнителната агенция „Автомобилна администрация“.От общия брой проверени товарни автомобили са установени 3476 нарушения, като на водачите на 22 от тях е наложена забрана да продължат пътя си. При автобусите са установени 425 нарушения.Операциите за контрол на товарните автомобили и автобусите са заложени в календара на TISPOL, след анализ и отчитане, че при възникване на тежки пътнотранспортни инциденти с такива превозни средства, последиците са значително по-големи. ", "date": "2019.10.25", "title": "Близо 4000 нарушения направили професионалните шофьори за седмица"}
{"url": "https://www.novinite.bg/articles/181723/15-zaginali-samo-v-3-katastrofi-za-sedmici", "text": "Продължава черната серия от катастрофи у нас. Общо 29 са загиналите само през последния месец, а причините са комплексни - коментира в сутрешния блок на БНТ Росен Рапчев от Държавната агенция по безопасност на пътищата.Само за последните седмици имаме три ПТП-та с 15 загинали. Челните сблъсъци са изключителрно тежки, има значителни щети.„Държавна агенция \"Безопасност на движението по пътищата\": Водачите трябва да са много по-концентрирани и внимателни“, казва Рапчев.По негово мнение в момента се прави наистина много. Правят се областни комисии за безопасност на движението, които предприемат действия за подобряване на сигурността. Според него санкциите са превантирвна мярка и не трябва да се увеличават глобите, а събираемостта.", "date": "2019.10.25", "title": "15 загинали само в 3 катастрофи за седмици"}
{"url": "https://www.novinite.bg/articles/181730/MZHG-Otchitame-rast-s-281-pri-proizvodstvoto-na-oranjerijni-zelenchuci-za-2018-g", "text": "Общото производство на оранжерийни зеленчуци бележи ръст с 28.1 % за 2018 г., спрямо предходната 2017г. Това заяви заместник-министърът на земеделието, храните и горите Вергиния Кръстева при откриването на първия семинар на Българската асоциация на производителите на оранжерийна продукция (БАПОП) на тема: „Интегрирана растителна защита в оранжериите“, който се провежда в Пловдив. Тя допълни, че количеството произведени оранжерийни зеленчуци през 2018 г. е в размер на 130,9 хил. тона. Заместник-министър Кръстева съобщи, че към момента общата оранжерийна площ в страната е 916 ха. „Заявените площи с оранжерийно производство в кампанията по Директни плащания за 2019 г. са в размер на 765 ха, а през 2015 г. те са били 588 ха“, допълни тя. По думите й, оранжерийното производство дава възможност за по-продължително, устойчиво и ритмично снабдяване на пазара с прясна продукция.Заместник-министърът на земеделието, храните и горите запозна присъстващите и с хода на дебата за бъдещата Обща селскостопанска политика (ОСП) след 2020 г. Тя поясни, че до края на годината трябва да бъдат  готови трите SWOT анализа. „Единият вече беше представен и  скоро ще бъде финализиран. В началото на декември планираме представяне на SWOT анализа за околна среда и климат, който се изготвя от Аграрния университет в Пловдив“, каза още Кръстева. Тя поясни, че в дебата заедно с бранша трябва да бъдат вземани правилните решения за модерно, конкурентноспособно и устойчиво земеделие.В първия по рода си семинар на Българската асоциация на производителите на оранжерийна продукция участие взе и ректорът на Аграрния университет в Пловдив проф. Христина Янчева. Тя заяви, че 2020 г. е обявена за година на растителното здраве. „Темата на днешния семинар е изключително важна, тъй като растителната защита е сред основните проблеми на всички производители“, каза още тя.От своя страна председателят на Управителния съвет на Асоциацията Йордан Кръстанов пое ангажимент от тук нататък да организира подобни семинари, които ще допринесат за модернизирането на производството на оранжерийни зеленчуци.", "date": "2019.10.25", "title": "МЗХГ: Отчитаме ръст с 28,1% при производството на оранжерийни зеленчуци за 2018 г."}
{"url": "https://www.novinite.bg/articles/181724/Sofiya-i-Plovdiv-s-naj-golyam-broj-kandidat-kmetove", "text": "Наближава краят на предизборната кампания за местните избори в неделя, а вече всеки втори българин е твърдо решил да отиде да гласува за кмет, общински съветник, кмет на район или кмет на населено място (село), предаде БГНЕС, позовавайки се на последните данни от изследване на социологическа агенция „Тренд“.Изборите ще се проведат в два тура – първи тур на 27 октомври, в който се избират кмет и общински съвет, и втори тур на 3 ноември за кметове в населените места, в които никой от кандидатите не е избран с повече от 50% от подадените валидни гласове в първия тур.Мандатът на всички кметове, общински съветници, кметове на райони и кметове на кметства е четиригодишен. В общинското управление има и населени места с по-малки кметства, в които има кметски наместници, но това не е избираема длъжност и те се назначават със заповед на кметовете на по-големите населени места. Така в неделя в някои общини избирателите ще гласуват четири пъти наведнъж – за кмет, за общински съветници, за районни кметове, и за кметове на населени места (села).На тези избори за общински власти няма да може да се гласува машинно, след като такъв тип гласуване отпадна от Изборния кодекс още през месец юли с мотива, че за гражданите ще е твърде сложно да гласуват за местни власти чрез машина. На местни избори по традиция не се разкриват избирателни секции в чужбина.За да може един гражданин да гласува на вота в неделя, той трябва да е живял (тоест, да има постоянен или настоящ адрес) най-малко 6 месеца преди изборите в населеното място, в което гласува. Хора с увреждания могат да поискат да упражнят правото си на вот в подвижна кутия.Общият брой на избирателите, които ще имат право на глас на вота, е 6 227 901 души, като те са със 136 хиляди по-малко спрямо вота през 2015 г., когато право на глас имаха около 6 363 000 българи.36 251 е общият брой на кандидатите за различните позиции в общината – кмет и общински съветник. За кмет на населено място (село) ще се гласува в 1 968 кметства в страната, като сега те са по-малко в сравнение с 2014 г., когато са били 3 188.29 493 българи ще се борят за място в общинските съвети в страната, за кметове на общини ще може да се избира между 1 254 души, а кандидатите за кметове на кметства са 5 041. Едва 463 души са кандидатите за районни кметове, но малкият им брой се определя от факта, че само три големи града в страната – София, Пловдив и Варна, са разделени по райони. На практика само в тези градове ще се гласува за четири кметски длъжности наведнъж.Най-много са желаещите да станат кмет на София и Пловдив, като за столицата се борят 19 кандидати, а за Европейската столица на културата – 14.В 397 кметства има само по 1 кандидат за кмет, което значи, че там изборите са напълно предрешени, тъй като кандидатите нямат конкуренти.66 формации ще участват във вота наесен, от които 59 партии и 7 коалиции. Този път участниците в местните избори са по-малко спрямо 2015 г., когато българите можеха да избират между 71 партии и 3 коалиции.Бюлетините за местния вот вече са разпределени по Общинските избирателни комисии, като са съхранявани на сигурно място, а МВР ги охранява денонощно с цел да няма нерегламентирани посегателства над тях. Тиражът на всички бюлетини за страната е 17 257 800, като за общинските съветници са напечатани 6 900 000. Същият е и тиражът по отношение на бюлетините за кмет на община; а за кметовете на райони в София, Варна и Пловдив са отпечатани 1 858 100 броя бюлетини. Пак толкова са и за гласуване в населените места (села) – 1 598 500. Цената за дизайн, отпечатване, хартия, мастило, доставка и транспорт на всяка една от милионите бюлетини, струва на данъкоплатеца по 30 стотинки на брой. Бюлетината за общински съветници, особено в големите градове, ще трябва да се прегъва четири пъти, за да влезе в урната, а и за да се опази тайната на вота.По традиция бюлетините са отпечатани на бяла непрозрачна хартия, като на гърба й има място за печатите, които се слагат от членове на секционните избирателни комисии. Първият се поставя при подаването й на гласоподавателя. В долния й ъгъл отново присъства 8-цифреният сериен номер, който се откъсва по перфорацията след гласуването, а после се слага вторият печат на гърба й. И тази година останаха притесненията, че листата с общински съветници може да бъде много объркваща за възрастните хора, например, след като в нея присъстват имената на десетки кандидати за съветници. И тази година законодателят е предвидил опция гласоподавателите да осъществят правото си на вот, без да гласуват за някого, като в бюлетините отново присъства квадратче „Не подкрепям никого“. От ЦИК напомнят, че гласуването трябва да се извършва само с химикал със син цвят.За първия тур на вота в неделя са регистрирани 9 неправителствени организации и 735 упълномощени наблюдатели, които ще следят изборния процес. 21 пък са международните наблюдатели, като те са от две международни организации – парламентарната асамблея за черноморско икономическо сътрудничество – ПАЧИС, и 18 наблюдатели от Естония. Регистрирани са и 4 официални социологически агенции с общо 722 души анкетьори.Тази година държавата заплаща по 100 лв. възнаграждение на председател на СИК, на зам.-председател и на секретар – по 90 лв., а на останалите членове – по 80 лв. Спрямо предходните общински избори надниците са скочили почти двойно, а изплащането им ще започне седмица след провеждането на изборите.За първи път сумата за вота е в размер на близо 71 млн. лева, – в сравнение с миналите местни избори, тези ще са с над 20 млн. лв. по-скъпи на данъкоплатците.Въпреки заканите на държавата да облекчи приемането на изборните книжа след края на вота, след задълбочени дискусии бе решено в столицата те отново да се приемат в зала „Арена Армеец“. Тази година, обаче, там ще бъдат обособени три пункта за приемане на документите, като надеждите на членовете на СИК и ОИК са да не се повтори заложническата драма от 2015 г., когато членове на комисии бяха заключени 52 часа в залата и пишеха SOS-есемеси с молби за помощ.До неделя е напълно забранена предизборната агитация в държавния и общинския транспорт, както и във всички държавни и общински учреждения, институции, предприятия и в търговските дружества с повече от 50 на сто държавно или общинско участие в капитала. Остава и забраната да се унищожават предизборни материали на участници в местния вот; а агитационни плакати могат да се лепят само на определени от общините места.Посланията в предизборната кампания могат да се водят само и единствено на български език, гласи Изборният кодекс. Всяко нарушение на това изискване ще бъде санкционирано с глоба от 2000 до 5000 лв. за всяко отделно провинение.В събота по традиция е ден за размисъл, което означава, че всякакъв вид предизборна агитация е напълно забранена. Под ударите на закона, обаче, не може да попадне агитация, направена в събота, във Фейсбук, например, тъй като според регламента социалната мрежа не е дефинирана като „медия“.След приключване на битката за местната власт всички кандидати, партии или коалиции са длъжни в 7-дневен срок да премахнат агитационните си материали, иначе ги грози глоба от 1000 до 5000 лева.Почти всеки втори българин със сигурност ще отиде да гласува на вота тази неделя, като 55% от българите вече твърдо са решили за кого да гласуват, сочат най-новите данни в изследване на социологическата агенция „Тренд“. Явно е, че предизборната кампания мобилизира гласоподавателите, защото в идентични изследвания през септември процентът на заявилите категорично желание да гласуват, е доста по-малък. Ясна мобилизация в последните седмици има и сред привържениците на три от основните партии – ГЕРБ, БСП и ДПС, сочи ще изследването. Всеки четвърти българин, обаче, все още се колебае дали и за кого да гласува, като социолозите от „Тренд“ забелязват спад на колебаещите се и увеличение на решилите да дадат гласа си.Почти всички социологически агенции са единодушни, че София ще избере кмет на втори тур. Към момента е ясно и че Общинският съвет в столицата ще бъде съставен от много шарен спектър от политически формации и в него ще присъстват 10-11 политически сили. Данните показват, че ГЕРБ ще имат най-голяма група, но ще са далече от формиране на мнозинство и доминация в местния парламент. Това ще направи взимането на решения много трудно, но пък ще засили диалога и предлагането на нови идеи за управление на града.Сред най-оспорваните битки на изборите ще бъде тази на вота в София, където за кметското място в Общината се борят 19 души. Въпреки големия брой кандидати, само петима участват масово в предизборните дебати – Йорданка Фандъкова, Мая Манолова, Борислав Игнатов, Борис Бонев и Ангел Джамбазки. В надпреварата се впуснаха и личности като актьора Тончо Токмакчиев, бащата на тенисистката Сесил Каратанчева – Радослав, и Тодор Славков.Най-много желаещи да са районни кметове има в районите “Красно Село” и “Овча купел”, за където има по 18 кандидата. Най-малък е интересът към “Кремиковци”, където в изборна битка ще влязат 8 претенденти. По 16 кандидати ще се борят за кметското място в “Слатина”, “Лозенец”, “Искър”, “Младост”, “Студентски” и “Люлин”.Традиционно с наближаването на изборите заваляха и жалби от различни политически партии за купуване на гласове, като точната бройка на жалбите вероятно ще бъде оповестена официално от Централната избирателна комисия на финала на предизборната кампания в петък. До момента арестувани и обвинени за търговия с гласове са петима души от Несебър, сред които кандидати за кметове и общински съветници от града и от Свети Влас. Като ръководител на организираната престъпна група пък е обвинен кандидат-кмет в града, съобщи в сряда министърът на вътрешните работи Младен Маринов.Заради намалената на един лев партийна субсидия от месец юли насам, политическите партии са свили значително бюджета, който дават за предизборни събития, отразяването им в медиите и за изготвяне и излъчване на предизборни клипове. Така, според изследване на Института за развитие на публичната среда, за първите 20 дни от кампанията политическите субекти са похарчили общо 1 334 411 за медийно отразяване – спрямо минали години сумата остава сравнително много малка. Институтът следи 43 национални и регионални медии – 11 телевизии, 3 радиостанции, 16 вестника и 13 информационни сайта и агенции, които са сключили (и обявили официално пред ЦИК) договори с партиите. Според статистиката на експертите в Института ВМРО-БНД продължава да инвестира най-много средства в кампанията си – близо 300 хил. лв., като това е близо трикратно увеличение спрямо старта й. На второ място се нарежда ДПС с над 145 хил. лв., а на трето – БСП за България с договори за 140 хил. лв. ГЕРБ продължава да е на четвърто място със 115 хил. лв., похарчени за предизборни събития, участия на кандидатите, и излъчвания на клипове.  ", "date": "2019.10.25", "title": "София и Пловдив с най-голям брой кандидат-кметове"}
{"url": "https://www.novinite.bg/articles/181732/44-po-Rihter-v-Sredizemno-more-do-Italiya", "text": "Земетресение с магнитуд 4,4 бе регистрирано в 06:31 ч. в петък в Тиренско море, край южното крайбрежие на Италия, съобщи Националният институт по геофизика и вулканология в страната.Епицентърът на труса бил на 11 км в морето край бреговете на южния италиански регион Калабрия, близо до град Скалеа. Колебанията на земната повърхност ясно са се усетили в много населени места в региона. Треморът е изплашил много местни жители, които бързо напуснали домовете си, съобщава БГНЕС, предаде Нова ТВ.Според властите в Калабрия няма данни за жертви и сериозни материални щети.", "date": "2019.10.25", "title": "4.4 по Рихтер в Средиземно море до Италия"}
{"url": "https://www.novinite.bg/articles/181741/DFZ-prevede-43-mln-leva-po-shemata-za-humanno-otnoshenie-kam-svinete", "text": "ДФ „Земеделие“ изплати близо 4,3 млн. лв. на 50 свиневъди по схемата „Помощ за реализирането на доброволно поети ангажименти за хуманно отношение към свинете“. Субсидирани са близо 220 000 угоени прасета, реализирани в периода от 1 май до 31 август тази година.Помощта се предоставя за отгледани и реализирани угоени прасета при спазване на изискванията, включени в указанията за прилагане на схемата.Държавната помощ покрива направените разходи или пропуснати приходи, свързани с ангажиментите за хуманно отношение към свинете, поети за най-малко 5 години - от 2018 до 2022 г.Финансово подпомагане се предоставя на предприятия, ангажирани в първичното производство на селскостопанска продукция. Те трябва да са регистрирани по реда на изискванията на Закона за ветеринарномедицинската дейност (ЗВД) и да нямат задължения към ДФЗ и държавата.Схемата за хуманно отношение към свинете обхваща три мерки. Първата е за обезпечаване на свободна подова площ над задължителните стандарти. Втората мярка покрива изискването в животновъдния обект да е осигурено изкуствено осветление за най-малко 11 часа в денонощието. Третата мярка е насочена към изхранването на свинете. При нея изискването е фуражът да съдържа не повече от 2,5 mg/kg деоксиниваленол. Това условие се покрива чрез полагане на допълнителни грижи, свързани с извършване на постоянен лабораторен контрол на фуражите.За да получат подпомагане по схемата, земеделските стопани доказват пред ДФЗ и БАБХ изпълнението на доброволно поетите ангажименти за хуманно отношение към свинете, които надхвърлят задължителните стандарти.С решение на УС на ДФЗ за 2019 г. по схемата за хуманно отношение към свинете е разпределен финансов ресурс от 33 млн. лв. Стопаните получават помощта на четири транша през годината. До момента са преведени общо над 18 млн. лв.", "date": "2019.10.25", "title": "ДФЗ преведе 4,3 млн. лева по схемата за хуманно отношение към свинете"}
{"url": "https://www.novinite.bg/articles/181734/Balgarskata-asociaciya-na-reklamodatelite-obyavi-pobeditelite-vBAAwards2019", "text": "  Българската асоциация на рекламодателите (БАР) приключи конкурсната част в 6-тото издание на BAAwards 2019. Наградените бяха представени вчера на специална церемония в „Рейнбоу Плаза“, и получиха признание за професионализъм в най-високото, четвърто измерение на маркетинга. Тази година заявките в конкурсите за рекламодатели, комуникационни агенции и студенти, се оценяваха от три съдийски групи, съставени от по 11 водещи български професионалисти в сферата на маркетинга и рекламата: представители на БАР, Българската асоциация на комуникационните агенции (БАКА), Българската асоциация на професионалистите в маркетинговите изследвания и проучванията на общественото мнение, както и университетски преподаватели. Съдийските състави определиха следните победители в отделните конкурси и категории на BAAwards2019:      Рекламодатели:  ·       Категория: „Пускане на пазара на нов продукт или услуга“   Златна награда: Върнете си съня, за който мечтаете - Санофи България   Сребърна награда: Българско пиво по британска рецепта - Загорка IPA ·            Категория: „Иновация в продукт или услуга“    Златна награда: Свежите супергерои - Кауфланд България ЕООД енд Ко Кд   Сребърна награда: Само мажеш и печеш - БЕЛЛА България ·          Категория: „Бранд активационна кампания на продукт или услуга за постигане на конкретна бизнес цел“    Златна награда:Геритамин – доказана формула за красота - Актавис ЕАД   Сребърна награда:Dove търси историите на истинската красота - Юниливър   ·       Категория: „Бранд активационна кампания за постигане на цел, свързана с корпоративната социална отговорност“     Златна награда:Планета или пластмаса? – FOX NETWORK GROUP BULGARIA    Сребърна награда:Твоята първа работа има значение – TELUS International Europe   ·       Категория „Пускане на пазара на нов продукт или услуга“      Златна награда:Novanight с тройно действие. Лансираща кампания. – агенция RED LION   Сребърна награда:А1 Кредитна карта. За нещата, които не могат да чакат до заплата – агенция Saatchi & Saatchi Sofia ·            Категория „Иновация в продукт или услуга“     Златна награда:Дигитална трансформация на бизнес - Ролпласт. – агенция Next Consult ·       Категория „Бранд активационна кампания на продукт или услуга за постигане на конкретна бизнес цел“      Златна награда:Пролетна промоция на Visa – агенция Publicis Dialog     Сребърна награда:The Great Swap – агенция Маккан София ООД ·             Категория „Бранд активационна кампания за постигане на цел, свързана с корпоративната социална отговорност“       Златна награда:Почисти и разкраси с Cif – агенция B+RED     Сребърна награда:Иди, учи и се върни – агенция Маккан София ООД        ·        „Пускане на пазара на нов брандиран продукт или услуга в съществуваща категория“. Награди спечелиха:     Златна награда:Casserole: За пълни коремчета и широки усмивки! – отбор от УНСС с ръководител гл. ас. д-р Борислава Стоименова   Сребърна награда:Yamm specialty shop – за студенти от НБУ с ръководител гл. ас. д-р Даниела Кадийска Росен Мисов, изпълнителен директор на БАР, сподели: „Благодарим на всички участници за рекордните резултати в конкурсите BAAwards 2019.  За шеста поредна година те се доказват като истински измерител на професионализма. Победителите са пример на младите професионалисти и още едно основание колебаещите се да помислят за кариерна реализация в България. Нетърпеливи сме да споделим ноу-хауто от конкурсите BAAwards 2019 и заедно да очертаем перспективите за развитие на маркетинговите комуникации в страната ни.“ По-подробна информация за отличените кампании в BAAwards 2019, ще бъде публикувана  .", "date": "2019.10.25", "title": "Българската асоциация на рекламодателите обяви победителите в BAAwards 2019"}
{"url": "https://www.novinite.bg/articles/181735/Nacionalna-stachka-blokira-Italiya", "text": "Италия е обхваната от общонационална стачка на различни сектори от общественото обслужване. Най-осезателно тя  се отразява на транспорта, съобщава БНР.В протеста за по-добро заплащане и условия на труд участва национален и местен транспорт, училища, адвокати, магистрати  и редица обществени услуги.Най-сериозно е отражението върху въздушния транспорт - няма да работят два часа авиодиспечерите, а до 24 часа персоналът на авиокомпанията „Алиталия”. Тя отмени над 200 полета, подготвяйки извънреден план за съдействие на засегнатите пътници.Железопътният транспорт е гарантиран в определени часове от деня. Стачката в градския транспорт се отразява най-много на Милано и Рим. В столицата това е първата всеобща градска стачка, защото протестират и всички общински фирми по чистотата и гражданите са единни с тях, недоволни да живеят в условия на деградация и с лоши услуги, а служителите да работят при унизителни условия.„Това е протест за Рим и той не е лекомислен“, уточниха от синдикатите.И България е засегната от стачката в Италия. Няма да се изпълнят полетите на „Алиталия“ от Рим „Фиумичино“ до летище „София“ и обратно. ", "date": "2019.10.25", "title": "Национална стачка блокира Италия"}
{"url": "https://www.novinite.bg/articles/181736/Sled-godina-Za-9-ot-10-mesta-shte-se-iziskva-kompyutarna-gramotnost", "text": "Само след година - 90% от работните места ще изискват дигитални умения. Това каза комисар Мария Габриел на конференцията „Регионалното развитие и факторите за успех на регионите\", цитирана от БНТ. Целта е до края на 2020 година във всяка област и регион на Европа да има така наречените дигитални хъбове.Дигитализацията на бизнеса и администрацията става поетапно и в България, като засега у нас има пет дигитални хъба, разположени в големите градове. За да се развие мрежата, и в по- малките населени места по програмата \"Цифрова Европа\" ще се инвестират 1 милиард и 300 милиона евро.„227 общини са получили ваучер за предоставяне на безплатен, високоскоростен интернет в продължение на 3 години на обществените места. Това не е всичко, разбира се. Трябва да работим повече за дигитални хъбове. Това е онова едно гише, където гражданите могат да получат достъп до обучение. То може да е 15 дни, то може да е 3 месеца. А малките и средните предприятия, стартъпите, преди да започнат бизнеса и след 3 месеца да установят, че ще фалират, да имат онова едно място, от където ще им се даде информация на каква нисша на пазара се ситуира техният продукт“, каза пред националната телевизия Габриел.", "date": "2019.10.25", "title": "След година: За 9 от 10 места ще се изисква компютърна грамотност"}
{"url": "https://www.novinite.bg/articles/181729/MVnR-sas-signal-do-rumanskite-vlasti-zaradi-zamarsyavane-na-vazduha-v-Ruse", "text": "Министерството на външните работи сезира румънските власти във връзка със замърсения на 24 октомври 2019 г. въздух в Русе заради горящи стърнища на румънска територия, предаде БГНЕС.МВнР изпрати писмо до румънския посланик Йон Гъля, който от своя страна е алармирал румънското Министерство на външните работи.В същото време посланикът ни в Букурещ Тодор Чуров се свърза със заместник-кмета на град Гюргево. От там са изпратили екипи, които са установили, че стърнищата са загасени.", "date": "2019.10.25", "title": "МВнР със сигнал до румънските власти заради замърсяване на въздуха в Русе"}
{"url": "https://www.novinite.bg/articles/181746/Trima-sa-veche-arestuvanite-za-sluchaya-s-kamiona-kovcheg", "text": "Още двама души са били арестувани във връзка с намерените 39 тела в камион с българска регистрация в Есекс. Това съобщиха от местната полиция, цитирани от SkyNews, предаде Нова ТВ.Това са 38-годишен мъж и жена на същата възраст от Уорингтън. Към този момент задържаните са трима. В ареста е и шофьорът на камиона – 25-годишният Мо Робинсън.По първоначалната информация загиналите са китайски граждани. Самоличността им още не е установена. Тя обаче все още не е потвърдена официално. ", "date": "2019.10.25", "title": "Трима са вече арестуваните за случая с камиона-ковчег"}
{"url": "https://www.novinite.bg/articles/181747/Policai-roboti-shte-puskat-v-Rusiya-ot-2030-g", "text": "Руската полиция ще работи с роботи от 2030 година. Пилотната версия на електронен полицай беше представена на изложението „Интерполитекс“, съобщава БГНЕС, предаде Нова ТВ.Според представителя на компанията разработчик, такива устройства ще се справят отлично при работа на многолюдни места. Роботът може да сканира документи и пръстови отпечатъци, като ги сверява с базата данни, както и да осигурява консултации.Подобни разработки вече съществуват в света, но в Русия това е единственият съществуващ вариант досега. Очаква се роботът да стане част от концепцията за дигитална полиция и още в 2030 г. да помага на полицията по летищата, в миграционните служби и в пътната полиция. ", "date": "2019.10.25", "title": "Полицаи-роботи ще пускат в Русия от 2030 г."}
{"url": "https://www.novinite.bg/articles/181751/320-mikropredpriyatiya-u-nas-mogat-da-poluchat-10-mln-po-plana-Yunker", "text": "Европейският фонд за стратегически инвестиции ще осигури финансова помощ от 10 милиона лева за 320 микропредприятия в България, съобщиха от Европейската комисия, предаде БНР.Фондът, главен акционер в който е Европейската инвестиционна банка (ЕИБ), сключи първото си споразумение за микрофинансова гаранция в България. Това стана в рамките на Програмата на ЕК за заетост и социални иновации.Паричната транзакция е подкрепена с гаранции от бюджета на ЕС в рамките на Плана „Юнкер“ за инвестиции в Европа.Европейският фонд за стратегически инвестиции позволява на ЕИБ да инвестира в повече на брой операции, които често носят висок риск.", "date": "2019.10.25", "title": "320 микропредприятия у нас могат да получат €10 млн. по плана „Юнкер“"}
{"url": "https://www.novinite.bg/articles/181743/116-elektricheski-avtobusa-tragvat-po-ulicite-na-Varna-i-Burgas", "text": "Министърът на околната среда и водите Нено Димов, изпълняващият длъжността кмет на община Варна Пейчо Пейчев и изпълнителният директор на „Градски транспорт“ ЕАД – Варна Злати Златев подписаха договор за модернизиране на градския транспорт в общината. Проектът е финансиран по Оперативна програма „Околна среда 2014-2020 г.“ (ОПОС). Общият размер на инвестицията е 85,4 млн. лв. ОПОС осигурява 70 млн. лв. По проекта ще бъдат закупени 60 нови електрически автобуса за нуждите на обществения транспорт на община Варна. Предвижда се доставка и монтаж на 60 станции за бавно зареждане на автобусите и една станция за бързо зареждане. С изпълнението на проекта количеството емисии на фини прахови частици (ФПЧ10) с източник транспортът ще се намали с 1 тон на годишна база. Реализирането на дейностите ще допринесе за подобряване качеството на атмосферния въздух за над 340 000 жители на община Варна. Срокът за изпълнение на дейностите е 39 месеца. Министър Димов подписа и договор за подобряване качеството на атмосферния въздух в Бургас чрез модернизиране на обществения транспорт в общината. Подписването се състоя с изпълняващия длъжността кмет на общината Йорданка Ананиева и управителя на „Бургасбус“ ЕООД Петко Драгнев. По проекта ще бъдат доставени нови 56 електрически автобуса, зарядни станции и допълнително оборудване към съществуващите системи за управление на обществения транспорт. С изпълнението на мерките по проекта количеството ФПЧ10 ще се намали с близо 4 тона годишно, което ще подобри екологичните характеристики за 208 000 жители на Бургас. Общата инвестиция е над 82 млн. лв., като ОПОС предоставя безвъзмездно 65 млн. лв. Срокът за изпълнение на дейностите е 24 месеца.Към момента по процедура „Мерки за адресиране на транспорта като източник на замърсяване на атмосферния въздух“ са сключени 8 договора за модернизиране на градския транспорт за общо 463 млн. лв., осигурени от ОПОС. ", "date": "2019.10.25", "title": "116 електрически автобуса тръгват по улиците на Варна и Бургас"}
