{"url": "https://www.novinite.bg/articles/167586/Zatvaryat-za-zimata-nyakolko-uchastaka-ot-republikanskata-patna-mreja-v-Kyustendilsko", "text": "Поради липсата на постоянно живущо население, автомобилен трафик през зимния сезон и сложни планински и атмосферни условия ще бъдат затворени няколко участъка от републиканската пътна мрежа в Кюстендилско, съобщиха от Областното пътно управление.Участъците са: пътят Невестино - Четирци - Църварица - Черна скала - границата с Македония, в участъка Спирка за Шелявска махала - граница с Македония, пътят Пенкьовци - Трекляно - Габрашевци - Злогош - Драговищица, в участък граница Областно пътно управление Перник - Трекляно, пътят Долно Уйно - Горно Уйно - Долни Кортен - Горни Кортен - Трекляно, в участъка край село Горно Уйно - Деянова махала, пътят Долно Уйно - Горно Уйно - Долни Кортен - Горни Кортен - Трекляно, в участък отклонение за село Уши - Трекляно и пътят /Четирци - Църварица/- Ветрен - Раково - Горно Раково - Ново село - Слокощица, в участъка Ветрен - Раково.Участъците са сигнализирани с пътни знаци. От Областното пътно управление посочиха, че затварянето им се налага, тъй като практиката показва, че се изразходват значителни средства от държавния бюджет за зимното им поддържане без да има обществена необходимост.", "date": "2018.11.20", "title": "Затварят за зимата няколко участъка от републиканската пътна мрежа в Кюстендилско"}
{"url": "https://www.novinite.bg/articles/167558/DPS-e-protiv-elektronnoto-glasuvane", "text": "Движението за права и свободи е категорично против електронното гласуване, ще подкрепи машинното, но по никакъв начин няма да приеме отпадането на номера пред политическите партии. Това коментира днес пред БНР зам.-председателят на ПГ на ДПС Йордан Цонев по повод предложените от управляващата коалиция промени в Изборния кодекс..„Всеки опит да се усложни законодателството в последните три години, изборното, довежда до повече невалидни бюлетини, с което се накърнява легитимността на изборния процес“, каза той в предаването „Преди всички“ на „Хоризонт“.Йордан Цонев се надява, че и БСП ще подкрепят промените между първото и второ четене в Закона за вероизповеданията, въпреки че имат свои предложения.„БСП участваха в работната група със свой представител, която работна група работи интензивно три седмици заедно с представителите на различните вероизповедания. Смятаме, че такива са предварителните нагласи, че ще подкрепят основните моменти в законопроекта. Нека да видим в зала“.Все още има точки , по които няма постигнато съгласие, каза още Йордан Цонев, но прогнозира, че до края на годината законопроектът ще бъде приет.В петък председателят на парламентарната група на ГЕРБ Цветан Цветанов и лидерът на ДПС Мустафа Карадайъ заявиха след среща, че противоречията около промените в Закона са изчистени и е постигнато политическо съгласие.Между ГЕРБ и ДПС не е имало никакъв разговор относно оставката на вицепремиера Валери Симеонов и политическата ситуация около „Обединени патриоти“, каза Йордан Цонев, запитан дали темата е обсъждана.„Ние не сме във фаза диалог с ГЕРБ относно състава на правителство, относно изпълнителна власт, относно никаква власт. Напротив, от известно време ние дори не се държим конструктивно, защото не приемаме начина, по който се държи изпълнителната власт по отношение на исканията на протестиращи, по отношение на модела на управление\", добави той.", "date": "2018.11.20", "title": "ДПС е против електронното гласуване"}
{"url": "https://www.novinite.bg/articles/167560/Antonov-V-nachaloto-na-dekemvri-shte-predlojim-za-obsajdane-obhvata-na-tol-sistemata", "text": "В началото на декември ще предложим за обсъждане обхвата на тол системата и варианти на тол такси за товарните автомобили над 3.5 т. Изчиленията се изготвят от Световната банка, която е консултант по проекта. Това заяви в интервю за Българската национална телевизия Антон Антонов, директор на „Националното тол управление“. Той обясни, че вариантите за таксуване ще бъде обсъдени с всички заинтересовани страни. След като бъде постигнат консенсус, тарифата ще бъде изпратена за нотификация в Европейската комисия. Цените на винетките за всички превозни средства няма да се променят - остават същите както до сега.Антонов поясни, че тежкотоварните автомобили ще използват винетки до 15 август 2019 г., от 16 август те ще преминат на тол такса. „Въвежда се и уикенд винетка за леките автомобили. Цената й ще бъде 10 лева и е насочена към потребителите, които по-рядко пътуват”, коментира Антон Антонов. Тя ще е валидна от петък 12 ч. до неделя 23:59 ч. Директорът на „Националното тол управление“ посочи, че шофьорите, които имат стикер винетка валидна след 1 януари, ще могат да я преобразуват (конвентират) в електронна. Потребителите ще могат лесно да го осъществят на сайта на тол системата bgtoll.bg от 17 декември. Необходимо е да въведат единствено регистрационния номер на автомобила и валидността на винетката. „Конвертирането е препоръчително и то ще улесни системата. Хартиената винетка не бива да бъде отлепяна от стъклото на автомобила до изтичане на валидността й“, отбеляза Антонов. Относно начините за купуване на електронни винетки Антон Антонов обясни, че от 17 декември потребителите ще могат да купят винетка от сайта bgtoll.bg, чрез мобилно приложение, терминали за самообслужване, които ще бъдат разположени в търговските обекти и на каса в търговските обекти. Винетка ще може да се закупи с кредитна и дебитна карта, чрез банков трансфер и с карта за гориво. За банковия трансфер шофьорите трябва да знаят, че е необходимо технологично време, както при други видове банкови плащания. Ще се необходими ден или два, за да бъде обработена транзакцията и да се отрази в системата. Отново в сайта, всеки ще може да провери дали има валидна електронна винетка – необходимо е да се въведе регистрационния номер на автомобила. Антон Антонов посочи, че конкурсите за наемане на служители в тол управлението са обявени и предстоят интервюта.", "date": "2018.11.20", "title": "Антонов: В началото на декември ще предложим за обсъждане обхвата на тол системата"}
{"url": "https://www.novinite.bg/articles/167561/Valeri-Simeonov-predlaga-nachalnika-na-kabineta-si-za-vicepremier", "text": "Националният фронт за спасение на България (НФСБ) ще предложи Марияна Николова за поста вицепремиер на премиера Бойко Борисов.Марияна Николова е началник на кабинета на Валери Симеонов, който подаде оставката си на 16-ти ноември, след едномесечни протести от страна на майките на деца с увреждания, които нарече \"кресливи жени с уж болни деца\".Марияна Николова е предложението на Симеонов, което ще бъде обсъдено по време на заседанието на т.нар. \"малка коалиция\". Лидерите на \"Обединените патриоти\" Валери Симеонов, Красимир Каракачанов и Волен Сидеров ще обсъдят бъдещето на своята коалиция.Коалиционният съвет ще обсъжда и искането на лидера на \"Атака\" Волен Сидеров оставка да подаде и вицепремиерът и лидер на ВМРО Красимир Каракачанов. Според Сидеров оттеглянето на Каракачанов ще укрепи \"Обединените патриоти\" и ще им помогне да избегнат съдбата на Реформаторския блок. От своя страна, Каракачанов обеща творчески да обмисли предложението на Сидеров и то да бъде обсъдено на днешния коалиционен съвет.", "date": "2018.11.20", "title": "Валери Симеонов предлага началника на кабинета си за вицепремиер?"}
{"url": "https://www.novinite.bg/articles/167552/Sociolog-Ne-mislya-che-neshtata-shte-se-razminat-bez-novi-izbori", "text": "\"Не виждам голяма многочисленост на този протест. Не разбирам за какво се борят тези хора. Всичко започва да става все по-объркано. Според мен недоволството предизвиква все по-негативни настроения в обществото\", коментира в \"Здравей, България\" Георги Харизанов от Института за дясна политика. Според социолога Андрей Райчев протестът става хроничен и може да продължи много дълго. Недоволството на улиците не е толкова масово, но то е подкрепено и от хората пред телевизорите, добави Райчев.По неговите думи зад протестиращите не стои конкретна политическа сила, която да ги организира. Самият протест е против всички. Харизанов е на мнение, че обществото вижда, че няма друг вариант за сериозно и качествено управление. Според него исканията на протестиращите няма как да са насочени директно към политиците, особено тези, които касаят увеличението на заплатите в частния сектор. \"Не мисля, че нещата ще се разминат без нови избори. Те няма да дадат някакво радикално изместване дори и БСП да победи ГЕРБ. Въпросът е дали е възможно да се възстанови доверието на народа в управляващите\", смята Райчев.По думите на Райчев конфликтът между \"Обединените патриоти\" е конфликт за водач на листата за евроизборите. Според него именно Волен Сидеров иска да води листата. Харизанов заяви, че никой от основните политически играчи не иска предсрочни избори. Същото се отнася и за гражданите, смята той.", "date": "2018.11.20", "title": "Социолог:  Не мисля, че нещата ще се разминат без нови избори"}
{"url": "https://www.novinite.bg/articles/167597/Varbakova-dalji-1-mln-neustojka-nikoj-ne-ya-tarsi", "text": "Община Пазарджик не търси 1 милион неустойка за неизпълнение по договора си с „Риал Стейтс“ ЕООД на Гинка Върбакова - лицето, чрез което щеше да бъде изкупен българският дял на ЧЕЗ. Дружеството не е изпълнило задължението си по договора си с Община Пазарджик за изграждане на фотоволтаичен парк от 50 MW край селата Априлци, Елешица и Сбор. Срещу 500 000 лева и конкурс Община Пазарджик продава на “Риал Стейтс” близо 2000 декара с дървесина за милиони върху нея срещу ясно дефинирани условия и неустойка при неизпълнение. Неустойка, която обаче никой от местната власт не търси. Информацията беше споделена.Прокуратурата беше сезирана от АКФ, че местната власт не полага достатъчно грижи за стопанисването на общинското имущество в Пазарджик. Анализът на фонда по казуса на „Риал Стейтс“ ЕООД сочи, че дружеството не е изпълнило задължението си по договора си с Община Пазарджик за изграждане на фотоволтаичен парк от 50 MW край селата Априлци, Елешица и Сбор. Според контракта компанията е трябвало да въведе е в експлоатация мощностите в срок от 32 месеца след издаване на строителното разрешение. На практика това е трябвало да се случи до началото на 2013 г.От Търговския регистър е видно, че компанията не е реализирала и по-голямата част от договорената инвестиция в размер на 400 000 000 лв. Община Пазарджик обаче до момента пропуска да си поиска неустойката в размер на 1 милион евро.След анализ на медийни публикации и отговори след запитвания по Закона за достъп до обществена информация екипът на АКФ достигна до следната хронология.Срещу 500 000 лева и конкурс Община Пазарджик продава на “Риал Стейтс” близо 2000 декара с дървесина за милиони върху нея срещу ясно дефинирани условия и неустойка при неизпълнение.Договорът е сключен на 04.07.2008 г. и според клаузите му, когато статутът на земята бъде изменен, инвеститорът следва да изгради в имота „Соларен фотоволтаичен парк“, включващ фотоелектрически модули, следящи системи и инвертори, създадени от водещи световни производители. Договорено е соларната фотоелектрическа централа да възлиза на 50 MW номинална силова инсталация. Тя трябва да бъде изградена в рамките на 32 месеца от датата на издаване на строително разрешение. Екипът на АКФ твърди, че всяко друго тълкуване на договора би било форма за заобикаляне на закона и потвърждение на познат порочен модел на тълкуване на ангажимента “срок на изпълнение към поредно строително разрешение”.Договорената инвестиция, която „Риал Стейтс“ ЕООД трябва да направи, без разноските по промяната на предназначението на земята и проектирането, следва да бъде най-малко 400 милиона лева. Освен това компанията се ангажира да разкрие и поддържа в продължение поне на 2 години най-малко 52 работни места за работници с постоянен адрес в Община Пазарджик. Продавачът има право да развали сделката, като задържи вече платените му пари, в случай че купувачът изобщо не започне строителство на централата, а изрично е посочено, че ако купувачът не е реализирал пълния размер на договорените фотоволтаични мощности в срок или пък не е изпълнил друго от условията в договора, той дължи неустойка в размер на 1(един) милион евро.Срокове, етапи, изпълнени едва 2,45 MW. Прекратена лицензия.Според графика със сроковете, представен пред ДКЕВР за строителството на проекта, изграждането на фотоволтаичната централа „Априлци“ следва да бъде извършено на 2 етапа. Първият предвижда изграждане на присъединителна подстанция и изграждане на 40 MW фотоволтаични панели със срок на въвеждане в експлоатация до края на месец 12. 2012 г. Втори етап включва изграждане на още 20 MW фотоволтаични панели със срок на въвеждане в експлоатация до края на месец 12.2014 г. Това обаче не се случва. Тъкмо обратното.Разрешението за строеж е издадено на 16.04.2010 г. Първият етап от построяването и пускането в експлоатация на фотоволтаичната централа с обща мощност 1,15 MW е завършен през февруари 2011 г. На 22. 06. 2012 г. е пусната в експлоатация централа с мощност 1,3 MW. В точка„Перспективи и развитие“ от Доклада за дейността на „Риал Стейтс“ ЕООД към Годишния финансов отчет за 2016 г. става ясно, че се предвижда инсталиране на следваща мощност от 20 MW. Според доклада „строителни дейности могат да бъдат започнати след осигуряване на финансиране на проекта“. На 28.12. 2015 г. обаче „Риал Стейтс“ ЕООД подава заявление за прекратяване на лицензията пред КЕВР. То е мотивирано със законодателната промяна от 2015 г., с която добивът на „зелена енергия“ става далеч по-нерентабилно занимание. С Решение от 11. 05. 2016 г. КЕВР прекратява лицензията на компанията.Параметри на неизпълнението. Продажби въпреки задължението на “Риал Стейтс” да не отчуждава имотаКъм днешна дата в соларен фотоволтаичен парк „Априлци“ са изградени две фотоволтаични централи с обща инсталирана мощност 2,45 MW, вместо обещаните 50 MW. Строителни дейности по изграждане на други мощности към настоящия момент няма. От годишния доклад за дейността на дружеството за 2012г. става ясно, че персоналът за 2011 г. е 3 човека, а за 2012г. – 2 човека. Това води към констатация за неизпълнение на ангажимента за разкриване на 52 работни места в първите 2 години от функционирането на централата.На 16.01.2018 г. „Риал Стейтс“ ЕООД включително продава два от прехвърлените от Община Пазарджик недвижими имота с обща площ 459,751 дка, въпреки задължението да не се отчуждава имота до въвеждането в експлоатация на парка. Стойността на сделката е 977 915 лв.Местната власт не вижда проблеми и неизпълнение на договора. Възможни щети на общинския бюджет.Във връзка с гореизложените факти и съмненията за наличие на неизпълнение на задълженията по договора от страна на „Риал Стейтс“ ЕООД, отправихме запитване до Кмета на община Пазарджик по реда на ЗДОИ. Така получихме информация от кмета Тодор Попов, че няма възникнали спорове между Община Пазарджик и „Риал Стейтс“ ЕООД по изпълнението на договора, няма сключени споразумения между община Пазарджик и „Риал Стейтс“ ЕООД, не са предприемани действия за търсене на неустойка по същия договор, както и че договорът не е прекратен. Според Попов не е налице неизпълнение от страна на „Риал Стейтс“ ЕООД. Кметът обяви, че „поради това, че в срок е изпълнено задължението за изграждане на „Соларен фотоволтаичен парк“ не са извършвани проверки и не е възлагано извършването на такива“. Не е ясно защо Община Пазарджик не е проверила обект, който би трябвало да е най-мащабната инвестиция в областта, със заявка да се превърне в най-големия фотоволтаичен парк в Югоизточна Европа. Както вече беше посочено, инсталираната номинална мощност е 2,45 MW или повече от 20 пъти по-малко от задължението по договор. Остава неясно защо Община Пазарджик счита, че в срок е изпълнено задължението за изграждане на „Соларен фотоволтаичен парк“ с мощност 50 MW. Очевидно е, че „Риал Стейтс“ ЕООД не е направило договорените инвестиции в размер на милиона лева и не са разкрити 52 работни места в продължение на поне 2 години. Годишните финансови отчети и годишните доклади за дейността на „Риал Стейтс“ ЕООД, достъпни на страницата на Търговския регистър, сочат, че нито едно от задълженията по договора с Община Пазарджик не е изпълнено. С оглед липсата на проверка не става ясно на какво основание Попов твърди, че не е налице неизпълнение от страна на „Риал Стейтс“ ЕООД.Екипът на АКФ твърди, че не са положени достатъчно грижи за стопанисването на общинското имущество в Пазарджик от компетентните длъжностни лица от общината. Неустойката, която „Риал Стейтс“ ЕООД би дължало, ако се докаже неизпълнение на договора, каквото според нас е налице, е в размер на един милион евро. Поради бездействието на компентни дължностни лица от общината могат да бъдат нанесени щети на общинския най-малко в размер на непоисканата неустойка.", "date": "2018.11.20", "title": "Върбакова дължи €1 млн. неустойка, никой не я търси"}
{"url": "https://www.novinite.bg/articles/167565/Biser-Petkov-Ne-ochakvam-trusove-v-upravlenieto", "text": "Надявам се протестите да приключат, след като се приеме законодателството, насочено към кората с увреждания. Това заяви министърът на труда и социалната политика Бисер Петков пред bTV. Петков допълни, че не очаква трусове в управлението.„То вече е в ход – миналата седмица социалната комисия подкрепи единодушно проекта на Закон за хората с увреждания. Предстои на второ четене разглеждането на законопроекта за Закона за личната помощ. Готов е за разглеждане от правителството и Законът за социалните услуги”, каза Петков.Социалният министър коментира, че е приел оставката на вицепремиера Валери Симеонов, като морален акт.„Това беше настояването, това беше общественото очакване и то получи отговор. Това е личен акт, не бих могъл да коментирам момента, в който е изразен. Не очаквам трусове в управлението. След заседанието на малката коалиция днес, ще има яснота как ще се процедира оттук насетне – кога ще се разглежда оставката в НС, каква ще бъде съдбата на вицепремиерският пост”, посочи Петков.Бисер Петков уточни, че председател на Националния съвет за интеграция на хората с увреждания ще остане министърът на социалната политика, въпреки подадената оставка. Той коментира и разцеплението в редиците на майките на деца с увреждания.„Реформи ще има, когато бъдат приети законите, за които говорим. Те ще направят реформата, когато действат в пакет. Реформата започна отзад напред. Знаете каква беше ситуацията и натискът. Този протест е от много години, обстановката беше тежка и агресивна за работа. Нормално е в такава ситуация продуктът да не е съвършен”, каза Петков.Министърът на труда и социалната политика заяви, че никога всички пенсионери не са получавали коледни надбавки, те винаги са била насочени към тези с по-ниски пенсии и винаги е били обвързана с линията на бедност.Бисер Петков посочи, че българското законодателство е щедро на отпуски, свързани с майчинството.„Ние сме държавата, която има най-дългия отпуск за майчинство в ЕС. Постави се въпроса дали в сегашната конюнктура и острият недостиг на работна сила на пазара на труда, трябва да е толкова дълга продължителността. Позицията на правителството е, че би трябвало да се насърчават майките да се връщат по-бързо на пазара на труда. Това вече се прави, от 1 юни 2017 г. има възможност, ако се върнеш на работа, да получаваш 50% от обезщетението. Това като мярка работи. Броят на жените, които се връщат на работа се увеличава”, заяви Петков.Петков допълни, че ако парите за майчинство през втората година се увеличат, жените няма да бъдат насърчени да се върнат по-рано на работа.", "date": "2018.11.20", "title": "Бисер Петков: Не очаквам трусове в управлението"}
{"url": "https://www.novinite.bg/articles/167583/Jelyazkov-Vsichki-relsovi-patishta-u-nas-se-proveryavat-ejednevno", "text": "Всички релсови пътища в България се проверяват ежедневно, това каза министърът на транспорта по повод влаковата катастрофа в кресненското дефиле. Спешно трябва да се подобри мениджмънтът и билетоиздаващата система, да се ремонтира подвижният състав, който не е в експлоатация.Друга важна стъпка е довеждане до край на обществените поръчки, свързани с ремонтните дейности.Росен Желязков, министър на транспорта: Хората, които са и в момента на терен работят при опасни условия, виждате какво е времето, има опасност от падащи скали, но това за злощастни инциденти, които за наш късмет са се разминали без жертви и сериозен травматизъм.Моята оценка е, че всички усилия са били насочени към намаляване на външната задлъжнялост на БДЖ, към намаляване на дълговете за сметка на вътрешните процеси. Сега когато вече няма преса от страна на кредитори, дългове, всички усилия трябва да бъдат насочени към по -добро управление.", "date": "2018.11.20", "title": "Желязков: Всички релсови пътища у нас се проверяват ежедневно"}
{"url": "https://www.novinite.bg/articles/167587/Borisov-svika-Patriotite-na-sreshta", "text": "Министър-председателят Бойко Борисов е провел среща с коалиционните си партньори от „Обедини патриоти“ в сградата на Министерския съвет, предаде \"Фокус\".Очаква се малко по-късно да се състои и среща на съпредседателите на \"Обединени патриоти\" - Красимир Каракачанов, Волен Сидеров и Валери Симеонов.След разговорите партньорите в малката коалиция ще осветлят дискусията си на брифинг с медиите. Очаквайте подробности!", "date": "2018.11.20", "title": "Борисов свика \"Патриотите\" на среща"}
{"url": "https://www.novinite.bg/articles/167594/Prekasnaha-dvijenieto-mejdu-garite-Belica-i-Razlog-zaradi-svlachishte", "text": "Поради опасност от свличане на скална маса е преустановено временно движението по теснолинейката в междугарието Белица-Разлог.При редовен денонощен обход е регистрирана нестабилна скална маса. В момента аварийни екипи на НКЖИ ръчно обезопасяват мястото. При наблюдаваните опасни места по жп инфраструктурата се извършва обход преди преминаването на всеки влак.Очаква се до час движението да бъде възстановено.", "date": "2018.11.20", "title": "Прекъснаха движението между гарите Белица и Разлог заради свлачище"}
{"url": "https://www.novinite.bg/articles/167606/Byudjetnata-komisiya-odobri-tavan-na-obezshteteniyata-za-dalechni-rodnini", "text": "Обезщетения за неимуществени щети до 5 хиляди лева при смърт на пътя ще се получават от далечни роднини, включително брат и сестра на загиналия. Това записаха депутатите от бюджетната комисия в Кодекса за застраховането на второ четене. За близките роднини - съпруг, съпруга, деца, родители, обезщетението няма да има таван. Текстовете ще важат следващите шест месеца, през които трябва да бъде изготвена методика за формирането на лимитите за обезщетение на застраховката \"Гражданска отговорност\".", "date": "2018.11.20", "title": "Бюджетната комисия одобри таван на обезщетенията за далечни роднини"}
{"url": "https://www.novinite.bg/articles/167589/Zam-ministar-Nikolova-Tryabva-da-podgotvim-kadri-za-izgrajdane-na-ekologichna-infrastruktura", "text": "Представителите на  държавните институции, бизнесът и научните среди трябва да направим инженерните специалности атрактивни за младите хора – чрез програми за стажове, целеви стипендии и осигуряване на професионална реализация. Това заяви зам.-министърът на околната среда и водите Атанаска Николова на осмата национална конференция „Оперативна програма „Околна среда“ и Програма за развитие на селските райони в периода 2014-2020 г.“, която се проведе днес в София. Форумът е организиран от Българската асоциация по водите и Камарата на строителите в България.„Когато говорим за изпълнение на национални и местни политики, за изграждане на модерна екологична инфраструктура, за подобряване на качеството на живот на гражданите, отново ще подчертая нуждата от партньорство – между институциите на национално и местно ниво, научната общност, представителите на бизнеса и гражданите. Затова моят призив е да разрешим сериозно предизвикателство – подготовката на кадри в строителния и ВиК сектора“, заяви Николова. Тя допълни, че е факт слабият интерес на младите хора към тези изключително трудни и отговорни инженерни специалности, а мерките, които предприемат учебните заведения, държавните институции или бизнесът, са фрагментирани, некоординирани и засега неефективни.Основен финансов инструмент за инвестиции в стратегическа екологична инфраструктура е Оперативна програма „Околна среда“ (ОПОС), по която в сектор „Води“ е предвиден и най-големият финансов ресурс– 2,3 млрд. лв. В периода 2014-2020 г. програмата финансира ВиК проекти чрез прилагане на подхода: една обособена ВиК територия – един оператор – един проект. През 2016 г. чрез финансиране по ОПОС МРРБ започна подготовката на 14 регионални прединвестиционни проучвания. Дейностите по разработване на документите за 6 от обособените територии приключиха, включително със становище на експертите на инициативата JASPERS на ЕК, а за останалите 8 – предстои одобрение на финалните доклади. Управляващият орган на ОПОС публикува покана за представяне на проекти за строителство към 14-те ВиК оператора с краен срок за кандидатстване 23 април 2019 г. Бенефициенти са 14-те консолидирани ВиК оператора – Бургас, Варна, Видин, Враца, Добрич, Кърджали, Перник, Пловдив, Русе, Силистра, Сливен, Стара Загора, Шумен и Ямбол.„Чрез успешното изпълнение на инфраструктурните проекти за периода 2014-2020 г. по ОПОС ще се подобри качеството на живот на над 3,5 милиона български граждани“, подчерта зам.-министър Николова. Към момента са обявени процедури за 99% от общия бюджет на програмата. Сключените договори за безвъзмездна финансова помощ са вече 99 на обща стойност над 1,37 млрд. лв., или близо 40% от ресурса на ОПОС. През 2018 г. се отчита двоен ръст на разплащанията в сравнение с 2017 г. „Управляващият орган продължава стриктно да следи и да не допуска забавяне при възстановяването на извършените от бенефициентите разходи“, каза и директорът на ОПОС Валерия Калчева.", "date": "2018.11.20", "title": "Зам.-министър Николова: Трябва да подготвим кадри за изграждане на екологична инфраструктура"}
{"url": "https://www.novinite.bg/articles/167596/Politolog-Pravitelstvoto-shte-padne-predi-evroizborite", "text": "Правителството ще падне преди евроизборите, макар че управляващите ще направят всичко възможно да не подадат оставка - това прогнозира пред bTV политологът Мария Пиргова.\"Трябва да си спомним колко дълго издържа Орешарски с протести. В първите дни на протестите виждаме едно неглижиране от страна на правителството. Затова гражданите стоят по кръстовищата - това е незаконно, но държавата не прави нищо, тя се показва изключително слаба. Предполагам, че тези месеци ще се употребят за политически договорки между партиите и ще вървим на два вида избори на евроизборите\", коментира тя.Колегата ѝ политолог Даниел Смилов пък каза, че големият въпрос е дали кабинетът ще изкара до евроизборите, а причината е раздорът в коалиционния партньор - \"Обединени патриоти\".\"Единият формат е между ГЕРБ и ДПС, като скрит партньор, който ще подпомага правителството. Друг формат е ГЕРБ и Патриотите, но те сега са пръснати на различни страни и очевидно не е възможно. Третият формат е малцинствен - ГЕРБ с подкрепа от Марешки и ДПС. Това не е решено и се създава чувство за слабост. От началото на този политически сезон, ние всяка седмица обсъждаме дали кабинетът ще оцелее\", анализира той.Пиргова добави, че признак за раздора в коалицията са неработещите институции.\"Вече има протести и тези протести ще нарастват. Всичко в държавата е счупено, беззаконието се толерира и държавата не работи. Има масови нагласи за недоволство на едни умни и не толкова бедни хора. От 2013 г. протестите са престижни и те няма да се приберат, на тях им е приятно улицата и те ще поставят своите условия\", каза тя.По думите ѝ Волен Сидеров ще напусне коалицията, защото той се опитва да оглави Патриотите при евентуални следващи избори.\"Той не говори като член от управлението, а като опозиционер. Критикува постоянно и иска оставки. Той не играе конструктивна роля. ВМРО пострадаха много покрай скандала с паспортите, така че има основание за искане на политическа отговорност от Каракачанов, но това е задача на опозицията, а не на коалиционния партньор\", добави и Смилов.", "date": "2018.11.20", "title": "Политолог: Правителството ще падне преди евроизборите"}
{"url": "https://www.novinite.bg/articles/167582/FandakovaProdaljavame-da-izgrajdame-interaktivni-ploshtadki-po-patna-bezopasnost-v-uchilishtata", "text": "\"Столичната община ще продължи да изгражда интерактивни площадки по пътна безопасност в столичните детски градини и училища. До момента в София има изградени 84 интерактивни площадки за безопасност на движението и приложно колоездене.\" Това каза кметът на София Йорданка Фандъкова пред учениците и учителите от 119. СУ „Акад. Михаил Арнаудов“ при стартирането на Олимпиадата по пътна безопасност. Олимпиадата се провежда по инициатива на  Института за пътна безопасност и на г-н Богдан Милчев.\"Нашата задача е да направим средата по-безопасна, за да гарантираме живота и здравето на най-ценното, което имаме, нашите деца, както и да ги обучим и да им създадем навици за безопасно придвижване в града\" – посочи кметът Фандъкова. Кметът поздрави министър Красимир Вълчев за това, че министерството на образованието отделя сериозни средства за обучение на децата по пътна безопасност. \"Нямам никакви колебания, когато трябва да се постави светофар или да се изградят препятствия на пътя, за да се намали скоростта. Столичната община изпълнява програма за безопасност около детските градини и училищата, поставяйки тръборешетъчни парапети и повдигнати пешеходни пътеки. През последните години повдигнахме над 330 пешеходни пътеки и осветихме 200 пешеходни пътеки, за да ги направим  по-видими за шофьорите и безопасни за пешеходците\" – заяви Фандъкова.   Кметът Фандъкова похвали децата за знанията им по пътна безопасност и им каза, че разчита на тях да напомнят на родителите си да не минават на жълто и да не говорят по телефона, когато карат.    Победителите в Олимпиадата по пътна безопасност ще имат възможност да получат безплатни уроци по картинг.", "date": "2018.11.20", "title": "Фандъкова:Продължаваме да изграждаме интерактивни площадки по пътна безопасност в  училищата"}
{"url": "https://www.novinite.bg/articles/167599/Pregaziha-peshehodka-na-Okolovrastniya-pat-v-Sofiya", "text": "Пешеходка е била прегазена на Околовръстния път в София, потвърдиха от МВР.Инцидентът е станал около обяд на Южната дъга на \"Околовръстното\", в района на кръговото кръстовище с булевард „Черни връх“.Жената е била блъсната, докато е пресичала на нерегламентирано за целта място.", "date": "2018.11.20", "title": "Прегазиха пешеходка на Околовръстния път в София"}
{"url": "https://www.novinite.bg/articles/167555/Dneven-horoskop-za-vtornik", "text": "Проведете дълъг, хубав разговор със себе, преди да решите по кой път да тръгнете. Ще ви подейства успокояващо, освежаващо и много ще ви улесни при взимането на решение.Подайте ръка на един от най-близките си приятели днес. Има сериозна нужда от вас и вашата подкрепа. Днес ще разберете дали има хора, които ви подкрепят и кои са те.Не хабете енергията си да премисляте всичко по няколко пъти. Обикновено първото нещо, което изплува в съзнанието ви е правилно. Може би се нарича интуиция, но няма да ви излъже.Вижте повече на: ", "date": "2018.11.20", "title": "Дневен хороскоп за вторник"}
{"url": "https://www.novinite.bg/articles/167550/Specsadat-gleda-myarkata-na-Valcho-Arabadjiev", "text": "Специализираният съд гледа мярката на Вълчо Арабаджиев. В края на август при спецоперация в хотели в София и в Пловдив на фамилията \"Арабаджиеви\" бяха арестувани 10 души.На шестима от тях бяха повдигнати обвинения. Сред тях беше и синът им - Вълчо Арабаджиев. Той е обвинен в пране на пари.Мотивът за акцията беше досъдебно производство за организирана престъпна група, създадена за укриване на данъци в големи размери.", "date": "2018.11.20", "title": "Спецсъдът гледа мярката на Вълчо Арабаджиев"}
{"url": "https://www.novinite.bg/articles/167569/23-akta-na-deca-zaradi-protesta-v-Haskovo", "text": "23 непълнолетни деца са били установени от полицията в Хасково, че се на магистралата снощи без придружител по време на протеста. Написани са им актове по Закона за закрила на детето, съобщават от ОД на МВР Хасково.Други 30 акта и 11 фиша са съставени по Закона за движение по пътищата, както и един протокол за полицейско разпореждане. Доведени в полицейските управления са 2 лица по ЗМВР за установяване на самоличност. Те са били без лични карти.   Полицейските служители в областта са ангажирани в опазването на обществения ред и сигурността във връзка с протестните действия, съобщават още от полицията. До този момент те минават без сериозни нарушения на реда. В охраната са участвали около 150 служители на реда.", "date": "2018.11.20", "title": "23 акта на деца заради протеста в Хасково"}
{"url": "https://www.novinite.bg/articles/167556/Reshavat-dali-Desislava-Ivancheva-i-Bilyana-Petrova-mogat-da-napuskat-stranata", "text": "Специализираният съд трябва да реши дали да забрани на бившия кмет на Младост Десислава Иванчева и заместничката ѝ Биляна Петрова да напускат страната.В петък магистратите промениха мерките им за неотклонение от \"задържане под стража\" на незабавен \"домашен арест\", но прокуратурата светкавично протестира определението и Апелативният съд спря изпълнението му.Това е вторият неуспешен опит двете да излязат от ареста. Иванчева и Петрова са обвинени за поискан подкуп в размер на 500 000 евро и получени близо 70 хил. eвpo. Бившият кмет и заместничката ѝ са задържани вече седми месец.", "date": "2018.11.20", "title": "Решават дали Десислава Иванчева и Биляна Петрова могат да напускат страната"}
{"url": "https://www.novinite.bg/articles/167600/AEC-Kozloduj-s-nov-direktor", "text": "С решение на Съвета на директорите (СД) на „Български Енергиен Холдинг” ЕАД е извършена промяна в ръководния състав на АЕЦ \"Козлодуй“ ЕАД, съобщиха от БЕХ.На мястото на Иван Андреев, като член на СД и изпълнителен директор, застава Наско Михов. Решението за освобождаването на поста е поискано лично поради здравословни причини.Промените влизат в сила от деня на вписване на решенията в Търговския регистър към Агенцията по вписвания.Наско Михов е заемал ръководни длъжности в енергетиката. Има 16-годишен опит в АЕЦ \"Козлодуй“ ЕАД и 2-годишен стаж в ДП „Радиоактивни отпадъци“. Работил е и в Министерство на финансите.", "date": "2018.11.20", "title": "АЕЦ \"Козлодуй\" с нов директор"}
{"url": "https://www.novinite.bg/articles/167566/Vuchich-Gruevski-premina-prez-Sarbiya-s-redovni-dokumenti", "text": "Бившият македонски премиер Никола Груевски премина през територията на Сърбия с редовни документи. По това време срещу него нямаше издадена заповед за международно издирване. Това каза сръбският президент Александър Вучич в интервю за местната телевизия \"Хепи\". Според него \"истинският въпрос е, как Груевски е напуснал Македония и дали по това време той е бил издирван или не?\" \"На 11 ноември през нощта, между 1.00 и 2.00 часа, нямаме официална информация по този въпрос, лицето Никола Груевски влиза на територията на Албания. Там той се легитимира, заедно с още двама унгарци... След това влиза в Черна гора през граничния пункт Божай, отново с редовни документи и с пасаван, който е издаден от унгарското посолство в Тирана\", каза още Вучич и поясни: \"След това на 11 ноември влиза в Сърбия с редовна лична карта, придружаван от същите две лица. На 12 ноември в 5.11 часа лицето напуска Сърбия през граничния пункт \"Хоргош\" с пасаван № 100 501, издаден в Тирана, с лична карта и придружаван от двама души с дипломатически документи и дипломатическа кола\". По това време срещу него няма никаква заповед за международно издирване. Дори на 13 ноември в 19.35 часа от бюрото на Интерпол в Скопие е издадена тази заповед. С една дума, ако бяхме спрели Груевски, това щеше да означава отвличане от наша страна\", подчерта Александър Вучич. Освен вече произнесената присъда срещу Груевски по делото „Танк“ за закупуването на скъп служебен „Мерцедес“, бившият македонски премиер е обвиняван също така за корупция, злоупотреба с власт, изборни измами и незаконно подслушване. Вучич заяви и още, че в Сърбия не осъждат и не арестуват политици за закупуване на скъпи мерцедеси. \"Както Груевски, така и бившият сръбски президент Борис Тадич закупи брониран \"Мерцедес\", но нямаше никаква причина да бъде арестуван, защото не е извършил нищо противозаконно. \"Мерцедес\"-ът се използва от държавата\", каза още Вучич.Сръбският президент заяви, че е разговарял с Никола Груевски по време на погрома на македонския парламент на 27-ми април. Тогава той му се обадил от Виена с молба да призове за успокояване на ситуацията. След това са имали и разговори във връзка с Европейската народна партия. Вучич каза, че в момента имал \"нормална комуникация с македонския премиер Зоран Заев\".", "date": "2018.11.20", "title": "Вучич: Груевски премина през Сърбия с редовни документи"}
{"url": "https://www.novinite.bg/articles/167578/Resheno-Ivancheva-i-Petrova-sas-zabrana-da-napuskat-stranata", "text": "Съдът наложи забрана за напускане на страната на отстранения кмет на столичния район \"Младост\" Десислава Иванчева и заместника й Биляна Петрова. Искането беше направено от прокуратурата, а защитата не възрази. Според адвокатите на двете обвиняеми мярката е ,,необходима и закъсняла'' и ще спомогне за пускането на Иванчева и Петрова под домашен арест. Такъв им беше наложен в петък от съда, като прокуратурата го протестира още същия ден. Очаква се втората инстанция да потвърди или отмени решението най-рано в началото на декември. ", "date": "2018.11.20", "title": "Решено: Иванчева и Петрова със забрана да напускат страната"}
{"url": "https://www.novinite.bg/articles/167579/Interpol-otkaza-da-prieme-Kosovo", "text": "Искането за прием на Косово в Интерпол бе отхвърлено. Срещу членството на страната в международната организация гласуваха 51 държави, 68 бяха \"за\", а 16 се въздържаха.Предложението Косово да стане член на Интерпол не премина първия тур на гласуването, защото ”за” членство на страната в международната организация гласуваха 78 делегати, 56 бяха против и 22 се въздържаха.Това бе последвано от пауза, през която бе проведена законна \"битка\" за вот за гласовете на членове на делегациите на тези страни, които са гласували против Косово, за да може във втория кръг броя на гласовете \"против\" да намалее, пише БГНЕС.Сръбският външен министър Небойша Стефанович остро се противопостави на решението за почивка, твърдейки че е против правилата и устава. Протестът му обаче не беше отразен.За да влезе дадена страна в Интерпол, тя се нуждае от мнозинство от 2/3, което Косово не осигури. Стефанович обяви „победа\" в Тwitter.", "date": "2018.11.20", "title": "Интерпол отказа да приеме Косово"}
{"url": "https://www.novinite.bg/articles/167595/Tereza-Mej-i-Yunker-shte-obsadyat-sporazumenieto-po-Brekzit", "text": "Британският премиер Тереза Мeй ще пътува за Брюксел в сряда, за да обсъди споразумението за търговските отношения след Брекзит с председателя на Европейската комисия Жан-Клод Юнкер. Срещата ще се състои в сряда вечерта и е \"част от текущите преговори за бъдещата рамка\".", "date": "2018.11.20", "title": "Тереза Мей и Юнкер ще обсъдят споразумението по Брекзит"}
{"url": "https://www.novinite.bg/articles/167546/Snegat-sprya-zapochva-dajdat", "text": "Днес, започналите от запад валежи от дъжд, до края на деня ще обхванат по-голямата част от страната. В северозападните райони, където ще е по-студено, валежите ще са предимно от сняг, който по-късно през деня ще преминава в дъжд. На места там ще има и поледици. Преди обяд на отделни места в котловините на Западна България и в Дунавската равнина видимостта ще е намалена. Ще духа слаб до умерен вятър от изток и югоизток. Максималните температури ще са от 1-2° на места в Северозападна България, до 10-12° в крайните югозападни райони и по Южното Черноморие. Над планините ще бъде облачно с валежи от дъжд, над 2000 метра преминаващи в сняг. Ще духа умерен и силен вятър от юг-югозапад. Максималната температура на височина 1200 метра ще около 7°, на 2000 метра – около 1°.Над Черноморието ще бъде облачно. Вечерта ще завали слаб дъжд, който през нощта срещу сряда ще се усили. До обяд ще духа слаб североизточен вятър, след обяд ще се ориентира от изток-югоизток и ще се усили. Максималните температури ще са от 7-8° по северното, до 11-12° по южното крайбрежие. Температурата на морската вода е около 13°. Вълнението на морето ще бъде 2-3 бала.", "date": "2018.11.20", "title": "Снегът спря - започва дъждът"}
{"url": "https://www.novinite.bg/articles/167593/Zam-ministar-Nikolova-Tryabva-da-podgotvim-kadri-za-izgrajdane-na-ekologichna-infrastruktura", "text": "Представителите на държавните институции, бизнесът и научните среди трябва да направим инженерните специалности атрактивни за младите хора – чрез програми за стажове, целеви стипендии и осигуряване на професионална реализация. Това заяви зам.-министърът на околната среда и водите Атанаска Николова на осмата национална конференция „Оперативна програма „Околна среда“ и Програма за развитие на селските райони в периода 2014-2020 г.“, която се проведе днес в София. Форумът е организиран от Българската асоциация по водите и Камарата на строителите в България.„Когато говорим за изпълнение на национални и местни политики, за изграждане на модерна екологична инфраструктура, за подобряване на качеството на живот на гражданите, отново ще подчертая нуждата от партньорство – между институциите на национално и местно ниво, научната общност, представителите на бизнеса и гражданите. Затова моят призив е да разрешим сериозно предизвикателство – подготовката на кадри в строителния и ВиК сектора“, заяви Николова. Тя допълни, че е факт слабият интерес на младите хора към тези изключително трудни и отговорни инженерни специалности, а мерките, които предприемат учебните заведения, държавните институции или бизнесът, са фрагментирани, некоординирани и засега неефективни.Основен финансов инструмент за инвестиции в стратегическа екологична инфраструктура е Оперативна програма „Околна среда“ (ОПОС), по която в сектор „Води“ е предвиден и най-големият финансов ресурс – 2,3 млрд. лв. В периода 2014-2020 г. програмата финансира ВиК проекти чрез прилагане на подхода: една обособена ВиК територия – един оператор – един проект. През 2016 г. чрез финансиране по ОПОС МРРБ започна подготовката на 14 регионални прединвестиционни проучвания. Дейностите по разработване на документите за 6 от обособените територии приключиха, включително със становище на експертите на инициативата JASPERS на ЕК, а за останалите 8 – предстои одобрение на финалните доклади. Управляващият орган на ОПОС публикува покана за представяне на проекти за строителство към 14-те ВиК оператора с краен срок за кандидатстване 23 април 2019 г. Бенефициенти са 14-те консолидирани ВиК оператора – Бургас, Варна, Видин, Враца, Добрич, Кърджали, Перник, Пловдив, Русе, Силистра, Сливен, Стара Загора, Шумен и Ямбол.„Чрез успешното изпълнение на инфраструктурните проекти за периода 2014-2020 г. по ОПОС ще се подобри качеството на живот на над 3,5 милиона български граждани“, подчерта зам.-министър Николова. Към момента са обявени процедури за 99% от общия бюджет на програмата. Сключените договори за безвъзмездна финансова помощ са вече 99 на обща стойност над 1,37 млрд. лв., или близо 40% от ресурса на ОПОС. През 2018 г. се отчита двоен ръст на разплащанията в сравнение с 2017 г. „Управляващият орган продължава стриктно да следи и да не допуска забавяне при възстановяването на извършените от бенефициентите разходи“, каза и директорът на ОПОС Валерия Калчева. ", "date": "2018.11.20", "title": "Зам.-министър Николова: Трябва да подготвим кадри за изграждане на екологична инфраструктура"}
{"url": "https://www.novinite.bg/articles/167604/Vremenno-e-spryano-dvijenieto-na-tesnolinejkata-Septemvri-Dobrinishte", "text": "Заради нестабилност на скален откос временно е спряно движението на теснолинейката Септември - Добринище в отсечката между Белица и Разлог. Проблемът е констатиран при редовен обход на кантонерите в района. От Национална компания „Железопътна  инфраструктура“ информираха, че е сформиран екип за ръчно обезопасяване на мястото. Заради лошите атмосферни условия екипи на компанията извършват проверка в потенциално опасните участъци от железопътната мрежа преди преминаването на всеки влак. Очаква се движението по линията на теснолинейката да бъде възстановено до 1 час.", "date": "2018.11.20", "title": "Временно е спряно движението на теснолинейката Септември - Добринище"}
{"url": "https://www.novinite.bg/articles/167601/Sadat-v-Ruse-reshava-dali-da-premesti-Severin-Krasimirov-v-psihiatrichnata-klinika-kam-zatvora", "text": "Окръжният съд в Русе решава дали 20-годишният Северин Красимиров, обвинен за убийството на телевизионната водеща Виктория Маринова, да бъде преместен от следствения арест в психиатричната клиника към затвора в Ловеч. Според прокуратурата това се налага, за да бъде изготвена обективна оценка на психическото му състояние към момента на извършване на престъплението на 6 октомври тази година. ", "date": "2018.11.20", "title": "Съдът в Русе решава дали да премести Северин Красимиров в психиатричната клиника към затвора"}
{"url": "https://www.novinite.bg/articles/167570/150-sabitiya-v-16-grada-sa-vklyucheni-v-Noshtta-na-teatrite", "text": "150 представления в стандартен и нестандартен час, пърформанси, форматни събития, изложби, “отворени врати” и театрални пътешествия зад кулисите, както и богата детска програма, ще има в Нощта на театрите на 17 ноември.Това е шестото издание на Нощта в България. В София инициативата е част от Календара на културните събития за 2018 г. на Столична община. Нощта на театрите се отбелязва едновременно в 11 европейски държави.В Народния театър и в Операта посетителите ще могат да си направят разходка. Фен обиколките зад кулисите на най-големия театър у нас ще се проведат в рамките на два дни - 17 ноември, събота, и 18 ноември – неделя. Няколко тура „Операта отблизо“ ще срещнат зрителите с вълшебни места, както и с тънкостите в сценографията, сценичния грим и премиерата на „Симон Боканегра“.„За първа година ще има открито шестчасово студио, което ще се излъчва на живо във фейсбук страницата на Нощта - всички посланици ще се включат и ще отговарят на въпросите на зрителите”, обясни Иван Бърнев по bTV. Поредица от видеа ще покажат живота на актьорите през техните собствени очи.Актрисата Силвия Петкова сподели, че в театър „София“ ще има дискусия с публиката на тема какво и как се случва, преди едно представление да стигне до зрителите си. „Идеята, която имаме, е да срещнем публиката с няколко звена от театъра: един драматург – Оля Стоянова, един режисьор – Стоян Радев, един сценограф – Борис Далчев и една актриса – мен“, уточни Петкова.Градовете, които се включват тази година в Нощта на театрите, са София, Пловдив, Варна, Русе, Стара Загора, Благоевград, Бургас, Хасково, Шумен, Габрово, Добрич, Кърджали, Плевен, Велико Търново, Сливен и Симитли. ", "date": "2018.11.20", "title": "150 събития в 16 града са включени в Нощта на театрите"}
{"url": "https://www.novinite.bg/articles/167554/Protesti-se-provedoha-za-poredna-vecher-v-mnogo-gradove-ot-stranata", "text": "Поредна вечер на протести на много места в страната. Недоволните от високите цени на горивата, данъците и стандарта на живот блокираха ключови пътища. Стигна се и до санкции за протестиращите.В София протестът тръгна от сградата на НС и завърши на бул. \"Витоша\". Протестиращите успяха да блокират движението пред парламента. След това се насочиха към Министерския съвет. Имаше засилено полицейско присъствие и жандармерия.След 22:00 часа някои от протестиращите бяха глобени заради шума, а други бяха направо задържани заради незаконно притежание на пиротехника.За първи път жителите на Гурково излязоха на протест и два пъти затвориха Прохода на Републиката. Протестиращите направиха уговорката, че поетапно ще бъдат пускани тирове, които вече образуваха километрична опашка. Исканията им бяха за оставка на правителство, за по-добър живот в България и повече сигурност. На място имаше засилено полицейско присъствие, предаде NOVA.Протестиращи блокираха и международният път Е-79 за и от „Дунав мост 2”. Образувала се е километрична колона от превозни средства. Блокадата беше на изхода на Монтана в посока Враца и застанаха на пътя. Протестиращите настояват за оставка на правителството и по-ниски цени на горивата.В Хасково се проведе шествие по един от главните булеварди в града. Протестиращите се зарекоха, че недоволството няма да бъде последното. Протестът беше под надслов „Срещу безобразията в България”. Хората искат да живеят по-добре. Настояват и за по-ниски цени на горивата.За часове пътят Хасково-Димитровград беше блокиран, а малко след 20:00 часа протестът стигна до магистрала \"Марица\" и затвори и двете платна.Около 300-400 души се събраха в Благоевград за шествие по централните улици на града. Блокиран беше централният булевард. Хората спираха пред офисите на партиите, за да палят свещи и да покажат ритуалното им погребение.В Пловдив също излязоха на протест. Жителите на града организираха автошествие по централните улици и възлови кръстовища с надути клаксони, развети знамена и искания за оставка на правителството и достоен живот.Протестиращи се събраха на кръговото кръстовище на изхода от Велико Търново в посока София. Те искаха смяна на системата. Стигна се до ескалация на напрежението между протестиращи и полицаи и за кратко затвориха пътя.Автошествие блокира Подбалканския път между Карлово и Сопот.", "date": "2018.11.20", "title": "Протести се проведоха за поредна вечер в много градове от страната"}
{"url": "https://www.novinite.bg/articles/167557/Zapaliha-kola-v-stolichniya-kvartal-Mladost-4", "text": "Кола изгоря в столичния квартал „Младост“. Запаленият автомобил обаче е объркан. Колата, която е трябвало да бъде опожарена, е собственост на мъж, който е имал неуредени финансови взаимоотношения след игра в казино, разказа репортер на Bulgaria ON AIR. Новината за инцидента съобщи първи тази сутрин във Фейсбук общинският съветник Венци Мицов. Освен запаления автомобил са пострадали и още три коли.", "date": "2018.11.20", "title": "Запалиха кола в столичния квартал \"Младост\" 4"}
{"url": "https://www.novinite.bg/articles/167547/Otpuskat-poveche-pari-za-chistotata-v-Sofiya-prez-2019", "text": "Столична община предвижда с 22 млн. лв. повече за чистота в столицата през 2019 г., което включва дейностите по събиране, извозване и обезвреждане на битовите отпадъци и за поддържане на чистотата на обществените места. Общата сума ще е над 205 млн. лв., което е с 12% повече отколкото през 2018 г., съобщи зам.-кметът по екология на Столична община Йоана Христова на брифинг. Специално внимание в бюджета ще обърнат на едрогабаритните отпадъци, като за тях са предвидени с 2,44 на сто повече средства през следващата година, пише Машинното метене ще бъде увеличено за сметка на ръчното. По спирките на градския транспорт и в близост до тях вече ще се почиства само с машини. Само за зелените пространства в столицата предвидените пари са 21 млн. и 600 хил. По-специално внимание ще обърнат на зелените площи в по-крайните квартали.Ще бъде засилен и контрола върху чистотата като за това ще бъдат отделени милион и половина. Такса смет за домакинствата и бизнеса си остава същата обясни зам.-кметът по финанси Дончо Барбалов. В момента на година бизнесът плаща по 1340 лв. за извозването на един контейнер от 1 100 л. веднъж в седмицата. От такса битови отпадъци се възползват над 6 хил. фирми в града. ", "date": "2018.11.20", "title": "Отпускат повече пари за чистотата в София през 2019"}
{"url": "https://www.novinite.bg/articles/167562/Vazstanoveno-e-dvijenieto-na-kamionite-nad-12-t-v-tunel-Vitinya-na-AM-Hemus", "text": "От днес се възстановява трафикът на тежкотоварни автомобили над 12 тона в посока Варна през тунел „Витиня“ на АМ „Хемус“. Това е участъкът между 34-ти и 40-ти км на автомагистралата. От началото на ремонта на виадукт „Коренишки дол“ през април т. г. товарните автомобили над 12 тона, пътуващи по АМ „Хемус“ и в двете посоки, преминаваха по обходен маршрут по път I-1 София – Ботевград и по път II-17 Околовръстен път на Ботевград.До завършването на ремонтно-възстановителните дейности на виадуктите на АМ „Хемус“ движението на леки и товарни превозни средства над 12 тона в пътната отсечка в района на тунел „Витиня“, ще се осъществява двупосочно в платното за Варна. Обособени са една лента за София и една лента за Варна. Тежкотоварните автомобили над 12 тона, пътуващи в посока София, се отклоняват на пътен възел „Ботевград“, при км 47+060, продължавайки по път I- 1 Ботевград – София и път II-17, след което се връщат обратно на АМ „Хемус“ при км 30+260 от пътен възел „Витинска река“. В момента се извършва ремонт на долното строене на 5 виадукта на АМ „Хемус“ - при 19-ти км (виадукт „Потоп“), 33-ти км (съоръжението при тунел „Витиня“), при 36-ти километър (виадукт „Коренишки дол“), при 37-ми км и при 51-ви км (виадукт „Разлив“). Пътноподдържащите фирми работят максимално мобилизирано, за да завършат предвидените дейности най-късно до средата на декември.Ремонтните дейности на съоръженията са необходими, за да се пътува по тях след това удобно и безопасно. За улеснение на трафика в ремонтираните участъци там, където е възможно в последния работен ден от седмицата - петък, има две летни за пътуване в посока София - Варна, а в неделя, когато хората се прибират има две ленти към София. Необходимо е шофьорите да карат с повишено внимание и да спазват стриктно поставената сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.20", "title": "Възстановено е движението на камионите над 12 т в тунел Витиня на АМ „Хемус“"}
{"url": "https://www.novinite.bg/articles/167564/Preobarnatiyat-turski-tir-na-patya-Montana-Vidin-vse-oshte-ne-e-premesten-ot-platnoto", "text": "Тир с турска регистрация се преобърна в района на монтанското слео Смоляновци, вероятно заради заледяване. Инцидентът е станал вчера, но превозното средство все още стои преобърнато в едната част на пътното платно.Тирът е влязъл през „Дунав мост” 2, превозвал е пощенски пратки за Ирак, предаде bTV. Произшествието направи тапа за почти три часа и шофьорите трябваше да останат на място.Камионът ще бъде вдигнат, след като преместят стоката от него. Докато това стане обаче шофьорите на пътя Монтана – Видин трябва да имат предвид затруднението в участъка и гъстата мъгла там.Заледявания по същото трасе не са изключени.", "date": "2018.11.20", "title": "Преобърнатият турски тир на пътя Монтана-Видин все още не е преместен от платното"}
{"url": "https://www.novinite.bg/articles/167567/Tejka-katastrofa-vav-Vrachansko", "text": "Тежка катастрофа със загинал пътник е станала вчера по обяд на пътя между Мизия и Оряхово. Катастрофират лек автомобил „Форд\"-Мондео и лек автомобил „Фолксваген\"-Поло. 27-годишен мъж от с. Галово, движейки се с несъобразена с пътните условия скорост, навлиза в насрещната лента и блъска правилно движещият се лек автомобил „Фолксваген Поло“. Убит е  24-годишен пътник от лекия автомобил „Форд Мондео“. С различни наранявания са още трима пътници от същия автомобил, както и водачът на лекия автомобил „Фолксваген Поло“. Пробите за алкохол на двамата водачи са отрицателни.", "date": "2018.11.20", "title": "Тежка катастрофа във Врачанско"}
{"url": "https://www.novinite.bg/articles/167568/Kola-pomete-37-godishna-peshehodka-vav-Varna", "text": "37-годишна жена пострада, след като бе блъсната от автомобил докато пресича. Инцидентът е станал вчера, 19 ноември, малко преди 16.00 часа на кръстовището между булевардите \"Цар Освободител\" и \"Република\", информират от полицията.Пострадалата пешеходка е получила контузии. Зад волана на товарната кола с марка \"Опел\" е бил 43-годишен софиянец. Шофьор пострада при пътен инцидент около 19.00 часа снощи на кръстовището на булевардите  \"Цар Освободител\" и \"Акад. Андрей Сахаров\". Около 19.00 часа 37-годишният водач на лек автомобил \"Рено\" при маневра за ляв завой не пропуснал и блъснал лека кола «Фолксваген». Вследствие на инцидента леко е пострадал 19-годишният водач на немската машина.", "date": "2018.11.20", "title": "Кола помете 37-годишна пешеходка във Варна"}
{"url": "https://www.novinite.bg/articles/167571/Ostavat-10-dni-za-plashtane-na-mestni-danaci-i-taksi-posle-se-trupat-lihvi", "text": "Срокът за такса смет, остават още 10 дни до крайната дата 30 ноември 2018 г. За това алармира зам.-кметът по финанси в Столична община Дончо Барбалов в социалната мрежа.Подсещането му е към собствениците на недвижими имоти трябва да платят последната вноска на такса битови отпадъци за настоящата година, пише След 30 ноември т. г. започват да се начисляват лихви, предупреждава финансистът. Той припомня на фирмите, които искат да плащат такса смет според генерираното количество през 2019 г., ще трябва да си пуснат декларации  в дирекция “Икономика и търговска дейност” на Столична община. Ако пропуснат ще плащат по 10 промила върху отчетната стойност на имотите.На 31 октомври пък изтече крайният срок за годишния данък сгради и данък МПС за граждани и фирми. Върху неплатените суми вече цял месец се трупат лихви, напомнят от дирекция “Общински приходи” на Столична община. Плащането на местните налози може да стане във всеки от 22-та данъчни отдела на Столична община, независимо от адреса на имота или на задълженото лице.Освен в брой касите разполагат и ПОС устройства за плащане с карти. Също така плащането може да стане и по банков път или през електронната страница на Столична община.", "date": "2018.11.20", "title": "Остават 10 дни за плащане на местни данъци и такси, после се трупат лихви"}
{"url": "https://www.novinite.bg/articles/167572/Broeni-dni-do-starta-na-naj-golyamoto-sabitie-na-balgarskoto-vino", "text": "Остават броени дни до осмото издание на най-големия форум на българското вино DiVino.Taste. Той ще се проведе от 23 до 25 ноември в „Интер Експо Център” в София.Отново под един покрив ще се съберат повече от 70 производители, за да представят лице на модерното българско вино. С чаша в ръка и повече от 500 различни вина - това е най-добрият начин за обикновения потребител да се ориентира в огромното разнообразие на нашия пазар.Освен традиционната изложбена част с дегустации, DiVino.Taste предлага интересна и разнообразна програма от майсторски класове, лекции и презентации. Ще бъдат представени едни от най-ярките звезди във виното, световни авторитети, талантливи уайнмейкъри и сомелиери, а водещи ще бъдат едни от най-утвърдените български винени експерти.За DiVino.Taste 2018 у нас пристига най-големият експерт на шампански вина в света – Том Стивънсън. Той ще води майсторски клас за прочутите розовите вина от Шампан. Том Стивънсън е автор на 42 книги, носител на 33 литературни награди.По време на тазгодишното DiVino.Taste за пръв път в у нас ще бъдат представени чаши на световния лидер Riedel, определени специално за три от знаковите български червени сортове – мавруд, широка мелнишка лоза и рубин. Големината на чашата и широчината на отвора определят ъгъла, под който виното попада в устната кухина, а от това зависи как ще възприемем вкуса.DiVino.Taste ще отвори вратата към един нов и вълнуващ свят и ще изненада любителите на виното с майсторски клас за студено пресования зехтин. В това изживяване ще ви потопи Анна Петкова, сертифициран сомелиер по зехтин в International Culinary Centre и Olive Oil Times Education Lab в Ню Йорк. Като логично допълнение към най-мащабната дегустация на български вина изложението представя и обособена Гурме зона – селекция от специални деликатеси, винени и кулинарни аксесоари в част от основната зала.", "date": "2018.11.20", "title": "Броени дни до старта на най-голямото събитие на българското вино"}
{"url": "https://www.novinite.bg/articles/167573/Futbolna-sreshta-ogranichava-dvijenieto-v-stolicata-na-24", "text": "Забранява се престоят и паркирането на пътни превозни средства, с изключение на автомобилите на участниците в мероприятието, както следва:От 08:00 до 15:00 часа на 24.11.2018 г. при сектор \"Г\" на Националния стадион \"Васил Левски\".От 08:00 до 15:00 часа на 24.11.2018 г. на моста пред Национален стадион \"Васил Левски\" - 20 /двадесет/ паркоместа. От 11:30 часа на 24.11.2018 г. до приключване на футболната среща, само при необходимост и по преценка на ръководството на СДВР, се забранява влизането на пътни превозни средства в двете посоки, с изключение на автобусите на масовия градски транспорт по:„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.11.20", "title": "Футболна среща ограничава движението в столицата на 24"}
{"url": "https://www.novinite.bg/articles/167574/Prodaljava-rabotata-po-razchistvaneto-na-jelezopatnoto-trase-v-Kresnenskoto-defile", "text": "Аварийни екипи на Национална компания „Железопътна инфраструктура“ (НКЖИ) продължават работата по отстраняване на скалната маса, изсипала се снощи в района на село Черниче в Кресненското дефиле. Извършва се пълен оглед на целия скален откос, който е над линията. Междувременно е започнала работата по разбиване и отстраняване на скалните късове от железния път. На място е пристигнала тежка пътна механизация за извозването им. Предстои вдигане на локомотива. Очаква се движението на влаковете между Петрич и Благоевград да бъде възстановено до 48 часа. Националният пътнически превозвач е осигурил автобуси за превоз на пътниците между Благоевград, Петрич и Кулата. Автобусите се движат по разписанието на отменените влакове и обслужват всички гари и спирки по маршрута им на движение.", "date": "2018.11.20", "title": "Продължава работата по разчистването на железопътното трасе в Кресненското дефиле"}
{"url": "https://www.novinite.bg/articles/167577/Katastrofa-mejdu-tri-koli-na-patya-Sofiya-Samokov", "text": "Трима души са пострадали при катастрофа между три леки автомобила на пътя София – Самоков в района на Пасарел. Това съобщиха от пресцентъра на МВР. Сигналът за пътния инцидент е подаден около 10.20 часа. По първоначална информация са се ударили три леки автомобила. Веднага на място са насочени екипи на полицията, пожарната и Бърза помощ.Пострадалите са откарани в болница “Св. Анна” в София.  Един от ранените е 40-годишен мъж с тежка травма на гръбначния стълб, а другите двама са с политравми. Към момента продължава огледът с цел установяване на причините за инцидента.Движението в района временно е преустановено, пътните полицаи отклоняват превозните средства от Самоков през Ковачевци.", "date": "2018.11.20", "title": "Катастрофа между три коли на пътя София-Самоков"}
{"url": "https://www.novinite.bg/articles/167551/Vlak-derajlira-v-Kresnenskoto-defile-osem-dushi-sa-raneni", "text": "Осем души са ранени, след като огромна скала падна върху влака Петрич - Благоевград, предаде Нова тв. Локомотивът е излязъл от релсите. На мястото на инцидента пристигнаха десетки патрулки, линейки и пожарни.Малко преди 19:00 часа огромна скала се стоварва върху локомотива на влака от Петрич за София. Мястото се оказа дълбоко в Кресненското дефиле и за спешните екипи и пожарните се оказа проблем да го намерят бързо, предаде Нова тв.Огромната скала е размазала локомотива. В композицията е имало 42 пътници. Тръгнали по линията да се спасяват. Никой не е пострадал сериозно.По железопътното трасе в Кресненското дефиле непрекъснато са правени огледи. Нищо обаче не е подсказвало, че ще се стигне до този тежък инцидент. Специалистите предполагат, че валежите от последните дни, както и ниските температури са довели до откъсването на огромната скала от планината. До разчистването на последиците от катастрофата влаковете няма да се движат през Кресненското дефиле.\"До 2.00 ч. през нощта екипите на НКЖИ работиха по отстраняването на подвижния състав от линията. Предстои да направим проверка на целия скален откос, който е над линията и това дали има опасност от още срутвания. След това локомотивът ще бъде вдигнат”, обясни генералният директор на НКЖИ Красимир Папукчийски.Няма големи щети по жп линията. Трасето обаче няма да бъде пуснато за движение днес. Това ще се случи, след като локомотивът бъде вдигнат и бъде проверено състоянието на скалния откос. Очаква се движението да бъде възстановено в рамките на 48 часа.Пострадалите пътници ще получат компенсации в зависимост от нараняванията.", "date": "2018.11.20", "title": "Влак дерайлира в Кресненското дефиле, осем души са ранени"}
{"url": "https://www.novinite.bg/articles/167581/Protestite-sreshtu-cenite-na-gorivata-prodaljava", "text": "Протестите срещу цените на горивата и за по-висок стандарт на живота продължават. В десетки градове на България в понеделник вечер имаше демонстрации. Една от най-масовите беше в Хасково. Недоволните там блокираха възлови булеварди в града.В София шествието обикаляше между сградите на правителството и на парламента. До напрежение обаче не се стигна. Във Варна традиционно протестът обиколи централни кръстовища. За тази вечер в социалните мрежи се организират шествия в София, Варна, Монтана и Добрич", "date": "2018.11.20", "title": "Протестите срещу цените на горивата продължава"}
{"url": "https://www.novinite.bg/articles/167584/Zasileniyat-nadzor-na-pticevadnite-obekti-v-stranata-prodaljava", "text": "Засиленият надзор и контрол на птицевъдните обекти относно неблагоприятната епизоотична обстановка в България, свързана със заболяването Инфлуенца по птиците, продължава. Със Заповед № РД 11-2266/09.11.2018 г. и със Заповед № РД 11- 2267/09.11.2018 г. се фиксират допълнителните мерки за профилактика, ограничаване и ликвидиране на заболяването Инфлуенца по птиците.До средата на ноември тази година са потвърдени 26 огнища на Високопатогенна инфлуенца по птиците (ВПИП H5N8) в 5 административни области – Добрич, Пловдив, Хасково, Стара Загора и Ямбол. Общият брой на птиците във всички засегнати птицевъдни стопанства е над 1 000 000 бр. 14 са огнищата в животновъдни обекти за отглеждане на патици мюлари, 6 при кокошеви (като едно е във ферма с бройлери), 5 в задни дворове, 1 в дивечовъдно стопанство. Досегашните резултати показват, че циркулацията на вируса продължава да съществува в птицефермите. Основни причини за появата и разпостранението на Инфлуенца по птиците са пробиви в биосигуността на фермите, отглеждане на птици на открито и биосигурност по време на транспорт на птици.Предприетите мерки целят ранно откриване на инфектирани с вируса птици, предотвратяване разпространението на заболяването и предпазване на птицевъдния сектор в останалата част от страната. Стратегията за контрол на ситуацията включва мерки като: биосигурност в стопанствата; по-висока честота на лабораторен контрол за доказване липса на инфекция с вируса (увеличен брой официални ветеринарни инспекции); движение на птици в и от предпазните и надзорни зони не се допуска, само при изключенията, разписани в законодателството.  Гр. София, 1606, бул. ”Пенчо Славейков” № 15A  +359 (0) 2 915 98 20, +359 (0) 2 915 98 98, www.babh.government.bg За осъществяването на превенция и контрола на заболяването се извършва и строг надзор с клинични прегледи в птицевъдните обекти, намиращи се в създадените предпазни и наблюдателни зони около констатираните огнища. С наложените мерки БАБХ се стреми към оздравяване на сектора по отношение на болестта Инфлуенца. БАБХ също така настоява за самоконтрол и създаване на браншова организация, която да подпомага дейностите по контрола, който изпълнява Агенцията. По време на инициираните от БАБХ многократни срещи с представители на птицевъдния сектор през последните две седмици, Агенцията и птицевъдната индустрия постигнаха съгласие, че надзорът е необходим и трябва да се прилага стриктно. Участниците в работните срещи се обединиха около това, че мерките са нужни за запазване на международните пазари на птицевъдната индустрия, осигуряване на нормална атмосфера за работа на фермите с птици, както и гарантиране безопасността на българския потребител. Междувременно във връзка с усложнената епизоотичната ситуация относно заболяването Инфлуенца по птиците, Европейската Комисия (ЕК) повдигна въпроса за разширяване на настоящите зони на ограничения и създаване на допълнителна рестриктивна зона в страната, която да включва територията на областите Пловдив, Хасково и част от област Стара Загора. Основанията на ЕК са свързани основно с увеличаването броя на огнищата от началото на октомври 2018 г., появата на огнищата в едни и същи птицевъдни обекти, започващия високо рисков сезон по отношение на заболяването, необходимостта за предоставяне на гаранции пред страни членки и трети държави във връзка с движението на живи домашни птици и яйца за люпене. БАБХ предложи на ЕК възможността за създаването на допълнителна зона да се разгледа след окончателен анализ на резултатите от засиления надзор, който се прилага в момента и изпълнение на ангажиментите, поети от страна на птицевъдния сектор за укрепване на фермите.", "date": "2018.11.20", "title": "Засиленият надзор на птицевъдните обекти в страната продължава"}
{"url": "https://www.novinite.bg/articles/167585/Jelyazkov-Incidentat-s-vlaka-e-klasicheski-sluchaj-na-forsmajor", "text": " Инцидентът е класически случай на форсмажор, тоест на непреодолима сила. Така министърът на транспорта Росен Желязков определи инцидента с дерайлирането на влака в Кресненското дефиле, при който в понеделник вечер пострадаха девет души, предаде репортер на БГНЕС. „Слава Богу, че се е разминало без сериозен травматизъм. Много е неприятно, защото хората, които са и в момента на терен работят при опасни условия, виждате какво е времето, има опасност и от падащи скали, но това са злощастни инциденти, които за наш късмет са се разминали без жертви, без сериозен травматизъм”, посочи министърът. Още тази нощ НКЖИ започна отстраняването на пораженията от дерайлиралия локомотив при км 146.5 на входа на Кресненското дефиле. Влакът Петрич-София дерайлира към 18.55 часа снощи на излизане от последния тунел в дефилето, на около 3 км преди гара Черниче. Ранени бяха 9 души, трима от тях от подвижния състав на влака. На въпрос за това как ще стабилизира БДЖ и какви реформи ще се случат в железниците оттук нататък, министърът каза, че общо взето когато се говори за реформи знае, че на всички им е омръзнало да чуват тази дума, тя по-скоро е натоварена с негативна конотация, отколкото с нещо реално. „Първо подобряване на мениджмънта, второ ремонтиране на подвижния състав - този, който не е в експлоатация, въвеждане на системи, които да следят за доставки, складови наличности и т.н., подобряване на билетоиздаващата система, довеждане до край на обществените поръчки, които са свързани с ремонтната дейност и обновяване на подвижния състав. Това са мерки, които съм възложил в много краткосрочен план да ми бъдат разписани със срокове и отговорни лица. Най-вече трябва да се подобри климатът в дружеството и в холдинга, и в Пътнически превози”, каза министърът. Той посочи, че през 2019 г. трябва всичко това, за което говорим, да се случи. „Без разбира се да имаме гаранция за новия подвижен състав като процедура, защото това си е обществена поръчка и подлежи на всички фази на обжалването“, посочи Росен Желязков.", "date": "2018.11.20", "title": "Желязков: Инцидентът с влака е класически случай на форсмажор"}
{"url": "https://www.novinite.bg/articles/167553/Katastrofa-zatvori-patya-Plovdiv-Parvomaj", "text": "Катастрофа затвори пътя Пловдив-Първомай. В 07.30 ч. е получен сигнал за челен сблъсък между две коли край разклона за село Виница.Шофьорът на едната кола е починал по пътя към болницата. Причините за инцидента все още се изясняват.Движението в участъка е спряноу като полицейски екипи насочват колите по обходни маршрути.", "date": "2018.11.20", "title": "Катастрофа затвори пътя Пловдив-Първомай"}
{"url": "https://www.novinite.bg/articles/167590/Na-balgarskiya-pazar-nyama-opasni-kukli", "text": "На българския пазар няма предлагане на опасни кукли, които са токсични и могат да доведат до онкологични заболявания, но въпреки това родителите трябва да са внимателни при празничните покупки.За това предупреди Мирослав Йотов от Държавната агенция за метрологичен и технически надзор:\"Все още има вталати, които се използват в детските играчки. Вталатите са наистина канцерогенен материал, защото те при концентрация над допустимата мигрират и попадат в кръвта на малките деца и оттам вече те се натрупват, а количественото натрупване води до генетични изменения и оттам съответно и онкологични заболявания. Няма информация тази кукла да се разпространява на българския пазар, но вече е изпратена информацията на всички наши инспектори. В случай, че се установи, че има такава кукла, ще сезираме незабавно отговорното Министерство на здравеопазването\".Мирослав Йотов съобщи още, че намалява броят на опасните продукти, които стигат до пазара по Коледните и новогодишни празници през последните години. Но все още има стоки, за които трябва да се внимава:\"За един такъв продукт може да има до три нарушения - без маркировка, без инструкция за употреба и без наименование и адрес на производителя и на вносителя. Потребителите основно трябва да внимават върху опаковката на продукта, както и върху самото изделие освен че трябва да има знакът \"С\" за маркировка, при тези продукти трябва да има и други технически характеристики, които правят продукта безопасен. Санкцията за едно нарушение е от 250, може да достигне до 1000 лева\".", "date": "2018.11.20", "title": "На българския пазар няма опасни кукли"}
{"url": "https://www.novinite.bg/articles/167591/Otbelyazvat-Denyat-na-hristiyanskoto-semejstvo-s-praznichen-koncert", "text": "Денят на християнското семейство и православната младеж се чества на 21 ноември. Той ще бъде отбелязан с празничен концерт в зала “България” от 18:00 часа. Софийска митрополия и Софийска филхармония, с благословението на Негово Светейшество Българския патриарх и Софийски митрополит Неофит организират тържеството, пишеСмесен хор на Българско национално радио с диригент Любомира Александрова, Национален филхармоничен хор “Светослав Обретенов” с диригент Славил Димитров, Ансамбъл “Драгостин фолк национал” с ръководител Стефан Драгостинов, Хор на Софийските момчета с диригент проф. д-р Адриана Благоева са само част от участниците в концерта. Свещеник Захарий Димитров ще открие събитието с встъпително слово.", "date": "2018.11.20", "title": "Отбелязват Денят на християнското семейство с празничен концерт"}
{"url": "https://www.novinite.bg/articles/167559/Chetirima-ubiti-pri-strelbata-v-chikagska-bolnica", "text": "Стрелбата в чикагска болница, при която бяха убити четирима души, най-вероятно е резултат от битов скандал, съобщиха Асошиейтед прес и Ройтерс. Агенциите се позовават на полицията и чикагски медии. Пред болницата \"Мърси\" мъж застреля лекарка, която му е била годеница\", стреля по пристигналите полицаи и се скри в сградата, където уби стажантка фармацевт и полицай. Нападателят е загинал, но не е ясно дали се е самоубил или е бил застрелян в престрелката, продължила няколко минути.Според цитиран в медиите очевидец на скандала, избухнал между въоръжения мъж и първата му жертва, той е искал тя да му върне годежен пръстен.", "date": "2018.11.20", "title": "Четирима убити при стрелбата в чикагска болница"}
{"url": "https://www.novinite.bg/articles/167602/Siderov-Koaliciyata-Obedineni-patrioti-ostava", "text": "\"Кой ще бъде следващият вицепремиер ще го реши премиерът\", каза Волен Сидеров на излизане от Коалиционния съвет, където повече от три часа лидерите на ВМРО, \"Атака\" и НФСБ  решаваха бъдещето на коалицията. Очаква се от съвета да стане ясно кой ще замести Валери Симеонов на поста вицепремиер и дали той ще се върне в парламента, като депутат. Лидерът на \"Атака\" заяви, че коалицията \"Обединени патриоти\" остава. ", "date": "2018.11.20", "title": "Сидеров: Коалицията \"Обединени патриоти\" остава"}
{"url": "https://www.novinite.bg/articles/167603/BSP-predlaga-namalyavane-na-deputatskite-zaplati-s-500-lv", "text": "БСП предлага депутатите да си намалят заплатите с около 500 лв. Това е увеличението, което се е натрупало през последните две години. Лидерът на социалистите Корнелия Нинова обясни, че депутати от левицата не взимат пари за дните, в които не са в парламента, а обикалят страната.  С ясното съзнание, че могат да бъдат обвинение в популизъм, лидерът на БСП обясни, че въпреки това отново настояват депутатските заплати не просто да не се актуализират, а да бъдат намалени с малко повече от 500 лв. „Заплатата е въпрос на договор между работодател и работник. Нашият работодател е народът. Питам колегите от другите парламентарни групи - вашите избиратели-работодатели съгласни ли са с това, което се случва. Автоматично на всеки три месеца да ни растат доходите според средната заплата“, каза тя. Нинова коментира и каква депутатска заплата предлагат да се фиксира: „Предлагаме 2976 лв. заплата. Това е заплатата, на която е приключил работа предишният парламент. Тоест да си намалим заплатите с всички увеличения за последните две години. Но не свършваме дотук. Ще внесем проект за решение, с което да задължим Министерство на финансите да предложи нова формула за определяне и изчисляване на депутатските заплати“. От БСП предлагат формулата да кореспондира с минималната, а не със средната заплата в страната.", "date": "2018.11.20", "title": "БСП предлага намаляване на депутатските заплати с 500 лв."}
{"url": "https://www.novinite.bg/articles/167598/Obedineni-patrioti-reshavat-dali-shte-ostanat-zaedno", "text": "Четвърти час продължава срещата в Министерския съвет между лидерите на трите партии в \"Обединени патриоти\" - по-малкият партньор на ГЕРБ в управлението. В срещата участват и депутати от НФСБ. Акцент в разговорите е съвместното партньорство на \"Обединени патриоти\" във властта. По-рано днес бе проведено и заседание на управляващата коалиция. Лидерите на партиите обсъждат дали ще издигнат кандидат за вицепремиер на мястото на Валери Симеонов, както и искането на лидера на \"Атака\" Волен Сидеров за оставка и на другия вицепремиер от квотата на \"Обединени патриоти\" - Красимир Каракачанов. Оставката на Валери Симеонов бе подадена в петък след близо едномесечни протести на майки на деца с увреждания, засегнати от думите му, че са \"кресливи жени с уж болни деца\". Очакванията че, оттеглянето на Симеонов ще успокои напрежението, не се оправдаха, след като лидерът на \"Атака\" Волен Сидеров поиска оставката и на Красимир Каракачанов, за да започнат \"на чисто\". След последвалата задочна размяна на реплики, Каракачанов свика коалиционния съвет, за да обсъдят отношенията в коалицията и участието ѝ във властта. Очаква се на срещата Симеонов да обяви дали ще се върне като депутат в парламента на мястото на Миглена Александрова от \"Атака\", както и да представи номинацията на неговата партия за овакантения пост. Според медии, близки до НФСБ, е възможно за вицепремиер да бъде предложена Мариана Николова, която досега бе началник на кабинета на Валери Симеонов. Другото име, което се спряга в медиите, е това на депутата Борис Янчев. ", "date": "2018.11.20", "title": "\"Обединени патриоти\" решават дали ще останат заедно"}
{"url": "https://www.novinite.bg/articles/167549/Fermerski-pazar-promenya-dvijenieto-v-stolicata", "text": "От 07:00 до 19:00 часа на 25.11.2018г. и 16.12.2018 г. се забранява престоят и паркирането на пътни превозни средства, с изключение на автомобилите на участниците в мероприятието, както следва:От 08:00 до 19:00 часа на 25.11.2018 г. и 16.12.2018 г. се забранява влизането на пътни превозни средства по ул. \"Оборище\" между бул. \"Васил Левски\" и пл. \"Св. Александър Невски\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.11.20", "title": "Фермерски пазар променя движението в столицата"}
{"url": "https://www.novinite.bg/articles/167576/Specprokuraturata-izze-427-000-lv-ot-bankova-kaseta-na-glavniya-sekretar-na-DABCh", "text": "\r\nСпециализираната прокуратура иззе валута и левове, равняващи се на 427 000 лв., от банкова касета на главния секретар на Държавната агенция за българите в чужбина, съобщиха от пресцентъра на прокуратурата. На 13 ноември 2018 г. Специализирана прокуратура извърши с разрешение на Специализирания наказателен съд претърсване и изземване на банкова касета, наета от главния секретар на Държавната агенция за българите в чужбина Красимир Томов - обвиняем по досъдебното производство за участие в организирана престъпна група, длъжностни престъпления и корупция.\r\n\r\n\r\n\r\n\r\n\r\n\r\n\r\n", "date": "2018.11.20", "title": "Спецпрокуратурата иззе 427 000 лв. от банкова касета на главния секретар на ДАБЧ"}
{"url": "https://www.novinite.bg/articles/167548/Carkvi-v-Darvenica-i-Drujba-2-osiguryavat-topla-hrana-za-nujdaeshtite-se", "text": "Две столични православни църкви осигуряват храна за бездомни и бедни. Единият храм е “Свети Георги” в кв. Дървеница. Там социално слабите могат да получат топъл обяд – основно, десет и хляб. Храната се раздава 3 пъти седмично – в понеделник, сряда и събота, пише Монитор, пише Никого не връщат дори, ако готвената храна свърши. Служителите в храма дават на хората консерви. Другият православен храм, който осигурява топъл обяд е църквата “Свети пророк Илия” в Дружба 2. Готвеното е за около 600 души.И в двете църкви храната се раздава без   да се изискват бележки от общината за социално положение и без  никакви формалности.", "date": "2018.11.20", "title": "Църкви в Дървеница и Дружба 2 осигуряват топла храна за нуждаещите се"}
{"url": "https://www.novinite.bg/articles/167605/Volen-Siderov-Premierat-shte-reshi-koj-shte-zamesti-Valeri-Simeonov", "text": "Лидерът на Атака Волен Сидеров каза в МС, че не вижда повод за изявления след днешното заседание на коалиционния съвет на \"Обединени патриоти\".Тази сутрин представители на малката коалиция се срещнаха с премиера Бойко Борисов. Сидеров в отговор на въпрос кой ще замести Валери Симеонов каза, че това ще бъде решено от премиера.\"Аз съм прост депутат\", коментира той.Лидерът на Атака заяви, че коалицията \"Обединени патриоти\" остава, съобщи \"Фокус\".\"Да, разбира се, че остава, няма проблем. Няма никакъв проблем, аз не виждам защо се вълнувате толкова\".Срещата между коалиционните партньори в Министерски съвет продължи повече от три часа.", "date": "2018.11.20", "title": "Волен Сидеров: Премиерът ще реши кой ще замести Валери Симеонов"}
{"url": "https://www.novinite.bg/articles/167592/Studenti-ot-Lesotehnicheskiya-universtitet-predlagat-chetiri-proekta-za-park-v-Mladost-3", "text": "Студенти от Лесотехническия универститет (ЛТУ) София ще представят четири различни проекта за градски парк, в който да има спорт и развлечения за жителите на ж. к. “Младост 3”. Кандидат висшистите, които участват са от трети, четвърти и пети курс. Те са разделени на четири екипа като всеки от тях е оформил по една идея за осъществяване на парка каза пред Столица.bg техният ръководител доц. д-р Веселин Рангелов, пише Той обясни, че в момента бъдещият парк е едно пустеещо място. Той трябва да се озелени, както е по плана на общината. Само така може да се ползва за отдих и забавление на жителите на Младост, въпреки малките си размери. Мястото е голямо колкото една районна градина, уточниха специалистите.Идеята студентите да се включат в проекта идва от зам.-кмета на район Младост Мария Грозева, която е бивш възпитаник на ЛТУ и е специалист ландшафтна архитектура. Тя предложила кандидат висшистите да дадат своите иновативни идеи. Четирите проекта вече са готови и в края на ноември ще бъдат презентирани пред архитекти от община Младост и преподаватели от университета. Те ще дадат своите оценки на изготвените планове. А след това, ако общината одобри някой от тях и намери финансиране ще започне неговото изпълнение допълни пред нашия екип доц. д-р Рангелов.", "date": "2018.11.20", "title": "Студенти от Лесотехническия универститет предлагат четири проекта за парк в Младост 3"}
{"url": "https://www.novinite.bg/articles/167575/Garciya-zapochva-proizvodstvo-na-medicinski-kanabis", "text": "Гърция издаде първите лицензи на частни компании за отглеждане на канабис за медицински цели. Южната ни съседка легализира марихуаната за медицински цели миналата година и през март отмени забраната за нейното отглеждане и производство. Вече са предоставени два лиценза, а до края на годината ще бъдат издадени още 12. Първите лицензирани оранжерии за канабис ще бъдат в Лариса и Коринт. 14-те лиценза се очаква да доведат до създаване на над 750 работни места и да привлекат инвестиции от около 185 млн. евро. \"Има огромен интерес, основно от Канада и Израел\", заяви на пресконференция зам.-министърът на икономиката Стергиос Пициорлас.  \"Първите продукти от медицински канабис се очаква да се появят на пазара след около 12-18 месеца. Производството е основно ориентирано към износ\", посочи Пициорлас. В отговор на въпрос той изтъкна, че не се разглежда легализиране на канабиса за развлекателни цели.Предполага се, че хиляди пациенти в Гърция използват канабис за редица сериозни медицински състояния, въпреки, че властите нямат точни данни. \"Продуктите, съдържащи канабис за медицински цели, ще бъдат достъпни с рецепта в аптеките. Те няма да се субсидират от държавната здравно-осигурителна система\", обясни здравният министър Андреас Ксантос.Няколко държави, включително Великобритания, Германия, Италия и Дания, вече разрешават предписването на лекарствен канабис, а през юни Канада стана втората страна в света, след Уругвай, която легализира напълно марихуаната.", "date": "2018.11.20", "title": "Гърция започва производство на медицински канабис"}
{"url": "https://www.novinite.bg/articles/167580/Dvijenieto-na-vlakovete-prez-Kresnenskoto-defile-nyama-da-bade-pusnato-dnes", "text": "Днес няма да бъде пуснато движението на влакове по линията Петрич - Благоевград през Кресненското дефиле. Там снощи влак се блъсна в паднала на релсите огромна скална маса. През целия ден ще продължи операцията по изтеглянето на композицията. При инцидента пострадаха 8 души.Трима от пострадалите остават в болницата за наблюдение, двама са с рани по главата, а един в областта на крака.Д-р Иво Копанаров: Направен е компютър-томограф и на двамата пациенти, установено е, че са с черепно-мозъчни травми и са поставени при нас под активно лекарско наблюдение... В момента са контактни, адекватни.На мястото на катастрофата специалисти извършват обследване на скалата над железопътния път, от която се откъсна и огромния скален къс. Трябва да бъдат отстранени всички заплахи от ново срутване над железопътния път преди да се пристъпи и към разрушаването на огромната 50-тонна скала, която е препречила пътя на влака. След което от Национална агенция \"Железопътна инфраструктура\" обясниха, че ще се пристъпи към отстраняване дерайлиралия локомотив от релсите. След това ще отнеме време и възстановяването на релсовия път и едва тогава движението ще бъде възстановено, като прогнозите са, че това няма да стане в следващите 24 часа. През това време от БДЖ са осигурили автобусен превоз.", "date": "2018.11.20", "title": "Движението на влаковете през Кресненското дефиле няма да бъде пуснато днес"}
{"url": "https://www.novinite.bg/articles/167588/Nov-parking-shte-oblekchi-parkiraneto-v-Plovdiv", "text": "Нов паркинг ще облекчи паркирането на бул.\"България\" в Пловдив. Съоръжението се намира в междублоковото пространство на номерата 45 и 47 и има обособени 18 места. Това съобщиха от пресцентъра на общината.Паркингът е изграден на имот от 715 кв.м., общинска собственост, а вложената в него инвестиция е в размер на 35 000 лева.Успоредно с изграждането му са подменени уличните и градински бордюри, изградени са вази за цветя около съществуващата дървесна растителност, както и две нови дъждоприемни шахти за нормалното отводняване на паркинга.Този паркинг е пети по ред, изградени на територията на район \"Северен\" на общински имоти, припомня районният кмет Ральо Ралев, цитиран в съобщението.", "date": "2018.11.20", "title": "Нов паркинг ще облекчи паркирането в Пловдив"}
{"url": "https://www.novinite.bg/articles/167563/Otkriha-martav-obyaven-za-izdirvane-maj-ot-Dobrich", "text": "Откриха мъртъв 59-годишният Румен Райчев, който бе обявен за общодържавно издирване на 6 ноември, информират от Областната дирекция на МВР в Добрич. На 19 ноември, е получено съобщение в полицията за изоставен автомобил \"Фолксваген\" във вилна зона „Лозята” по пътя от град Добрич за село Богдан. Трупът на мъжа е намерен в близост до колата, уточняват от Областната дирекция на МВР.Материалите по случая са докладвани в прокуратурата. По случая е образувано досъдебно производство. Засега от полицията не коментират причините за смъртта на Райчев. Трупът е предаден за аутопсия.59-годишният Румен Йорданов Райчев от град Добрич бе обявен за издирване от близките си в началото на ноември, след като напусна дома си на 31 октомври и оттогава бе в неизвестност.", "date": "2018.11.20", "title": "Откриха мъртъв обявен за издирване мъж от Добрич"}
