{"url": "https://www.novinite.bg/articles/177074/Jiteli-na-General-Toshevo-alarmirat-za-sistemno-zamarsyavane-na-vazduha-ot-mestna-destileriya", "text": "Жители на Генерал Тошево алармират за системно замърсяване на въздуха от местна дестилерия. Три жалби са били подадени до този момент в Общината в добруджанския град с оплакване от непоносим задушлив дим, вследствие на изгарянето на отпадъците от лавандуловия цвят.Жителите на един от кварталите в Генерал Тошево от дни страдат от задушлив дим, идващ от дестилерия в близост. По думите им, това се случва всяка година, но практиката за изгаряне на отпадъците от лавандуловия цвят си стои непроменена. Кметът на община Генерал Тошево Валентин Димитров информира, че екоинспектори от общинската администрация и от Регионалната инспекция по околната среда и водите във Варна са извършили проверка на място. За случая е сезирана и Регионалната дирекция „Пожарна безопасност и защита на населението“. На нарушителите е съставен акт. Глобите при първо нарушение са от 200 до 500 лв., а при второ – от 500 до 2000 лв. Очакват се санкции и от Общината и Екоинспекцията.", "date": "2019.06.18", "title": "Жители на Генерал Тошево алармират за системно замърсяване на въздуха от местна дестилерия"}
{"url": "https://www.novinite.bg/articles/177027/Ekipat-na-LOreal-Balgariya-obedini-sili-s-Fondaciya-PULS-za-renoviraneto-na-Krizisniya-j-centar", "text": "Кризисният център на Фондация П.У.Л.С. в близост до София бе обновен и освежен от доброволци от L'Oréal България. Само за един работен ден – 31 май, служителите от козметичната компания успяха да променят атмосферата и средата в центъра, както вътре в сградата, така и навън в големия двор, и да го превърнат в по-добро място за временно настаняване. Чрез активно ангажиране с дейности като основно почистване, боядисване и освежаване, декориране и подреждане, косене и засаждане, доброволците изразиха подкрепата си за благородната кауза на Фондация П.У.Л.С. – осигуряване на подкрепа на жертвите на насилие и трафик на хора.Обновяването на Кризисния център е част от ежегодната доброволческа инициатива на L’Oréal, наречена Citizen Day (Денят на гражданите). Това е един ден в годината, който всички служители посвещават на добротворчество и влагат целия работен ден, своите умения и енергия в социално значими каузи. Това е десетият път, в който L'Oréal България организира инициативата у нас.Фондация П.У.Л.С. е една от най-уважаваните и реномирани НПО в България, която предоставя защита и подкрепа на жертвите на насилие и трафик на хора. Организацията работи и за предотвратяване на такива актове на насилие и трафик чрез превантивни обучителни курсове и своя Младежки клуб „Да бъдем приятели“.Всяка година голям брой служители на L'Oréal по цял свят се включват като доброволци в Citizen Day. През 2018 г. служителите подкрепиха 855 неправителствени организации в 63 държави с общо 170 000 доброволчески часа.В България тази година Citizen Day се организира за десети път, като досега екипът на L'Oréal България е подкрепил 10 каузи с над 4000 часа доброволчество. Подкрепените мисии включват: приемна грижа, подкрепа за деца, лишени от родителски грижи, борба с обезлесяването чрез засаждане на хиляди дървета, почистване на обществени места, обновяване на училище и др.„Тази инициатива демонстрира всяка година изключителната ангажираност и солидарност на нашите служители с местните общности и света около нас – коментира Бриджит Стрелър, генерален мениджър на L'Oréal България. Citizen Day е в основата на нашата корпоративна култура и източник на споделена гордост.“L'Oréal празнува 10-годишнината на Citizen Day и над 1 милион часа доброволческа дейностВъведен през 2010 г., този ежегоден ден, посветен на доброволчество, е дал възможност на служители от близо 65 държави да посветят над един милион работни часове на доброволчество в партньорство със стотици неправителствени организации и техните бенефициенти. Всяка година близо 30 000 служители участват в различни инициативи на солидарност, подкрепени в рамките на Citizen Day.Денят на гражданите се провежда в над 60 страни, в които L'Oréal оперира.50 служители1 подкрепена неправителствена организация400 часа, посветени на доброволчески дейностиБлизо 30 000 служители в 63 страни855 подкрепени НПО170 000 часа на доброволчество", "date": "2019.06.18", "title": "Екипът на L’Oreal България обедини сили с Фондация П.У.Л.С. за реновирането на Кризисния й център"}
{"url": "https://www.novinite.bg/articles/177055/Nyama-propadane-na-Severnata-skorostna-tangenta-i-nikakva-opasnost-za-mosta-nad-reka-Iskar", "text": "Няма пропадане на Северната скоростна тангента и никаква опасност за моста над река Искър. Извършен е оглед на съоръжението и шофьорите трябва да карат спокойно.Агенция „Пътна инфраструктура“ прави това уточнение по повод информации в медиите. За подобряване на кофражните панели под моста на фирмата-изпълнител на обекта е разпоредено да предприеме всичко необходимо. Те изпълняват функцията на оставащ кофраж, не са част от носещата конструкция на съоръжението и нямат никакво предназначение за неговата устойчивост. Всички дейности ще бъдат изпълнени за сметка на строителя.", "date": "2019.06.18", "title": "Няма пропадане на Северната скоростна тангента и никаква опасност  за моста над река Искър"}
{"url": "https://www.novinite.bg/articles/177069/Izzeha-blizo-8-000-kasa-cigari-bez-banderol-ot-magazin-v-Sofiya", "text": "Близо 8 000 къса цигари без бандерол са иззети при проверка на обект в кв. „Христо Ботев“. Това съобщиха от пресцентъра на МВР, цитирани от „Фокус” .След получен сигнал криминалисти предприели проверка на обекта. Там са открити 7 923 къса цигари от различни марки. По случая било образувано досъдебно производство. В резултат на проведените оперативно-издирвателни действия е задържан и собственикът на имота - криминално проявен 54-годишен мъж.Материалите са докладвани в Софийска районна прокуратура и на мъжа му е повдигнато обвинение.", "date": "2019.06.18", "title": "Иззеха близо 8 000 къса цигари без бандерол от магазин в София"}
{"url": "https://www.novinite.bg/articles/177063/Nacionalniyat-savet-za-tristranno-satrudnichestvo", "text": "Националният съвет за тристранно сътрудничество ще проведе заседание в сряда, 19 юни, от 13.00 часа в Гранитна зала на Министерския съвет. На заседанието ще бъдат обсъдени Законопроект за публичните предприятия на Министерския съвет и Законопроект за изменение и допълнение на Закона за данък върху добавената стойност № 954-01-37.", "date": "2019.06.18", "title": "Националният съвет за тристранно сътрудничество"}
{"url": "https://www.novinite.bg/articles/177059/Karanikolov-Balgarskata-banka-za-razvitie-otpusna-400-mln-lv-krediti-za-biznesa-prez-2018-g", "text": "Министърът на икономиката Емил Караниколов откри Международния икономически форум на Българската банка за развитие „Пътища за партньорства“. Тази година той съвпада с 20-та годишнина от основаването на банката. Провеждането на конференцията е част от активната позиция на ББР в международното финансово сътрудничество. Българската банка за развитие е най-добре позиционираната банка в страната за привличане на средства от международни партньори. По време на откриването министър Караниколов подчерта, че през 2018 г. ББР постигна най-добрите финансови резултати за изминалите две десетилетие от основаването си.По негови думи за първи път балансовата стойност и активите на акционерното дружество надминаха три млрд. лева, нараствайки с 22% спрямо края на 2017 г. „Отчетено бе значително увеличение на печалбата за 2018 г. Предоставени бяха нови кредити за бизнеса в размер на почти 400 млн. лв., което е над три пъти повече, от колкото през 2017 г.“, каза още министърът. В рамките на форума икономическият министър припомни, че в края на миналата година към ББР бе учреден Фонд за капиталови инвестиции.„Чрез този инструмент ще бъде запълнена изключително важната пазарна ниша на дяловите инвестиции. Това е желаната и нужна подкрепа на капиталовата основа и структура за малките, средните и стартиращите предприятия“, категоричен бе той. „В началото на настоящата година бяха учредени още две дъщерни финансови компании в групата – „ББР Лизинг“ и „ББР Факторинг“, каза още министър Караниколов. И подчерта, че те ще подкрепят изпълнението на основната цел на банката, заложени в Закона за ББР, а именно - достъпа до финансиране за българската индустрия чрез предоставянето на пълен набор от финансови услуги за подобряване, стимулиране и развитие на общия икономически, експортен и технологичен потенциал. В заключение министър Караниколов поздрави ББР за този форум, който е част от активната позиция на банката в международен план.Той акцентира, че тази година във фокуса на дискусиите са перспективите за приложение на новата европейска програма InvestEU, представляваща продължението на плана Юнкер. Министър Караниколов изтъкна, че чрез нея през следващия програмен период ще се насърчи инвестиционната дейност и модернизацията на европейската икономика.", "date": "2019.06.18", "title": "Караниколов: Българската банка за развитие отпусна 400 млн.  лв. кредити за бизнеса през 2018 г."}
{"url": "https://www.novinite.bg/articles/177065/Radev-ne-atakuva-infrastrukturni-proekti-a-zakonodatelstvo-koeto-se-otklonyava-ot-Konstituciyata", "text": "Със сезирането на Конституционния съд за някои от измененията в Закона за държавната собственост президентът Румен Радев не „атакува“ инфраструктурни проекти, а законодателство, което се отклонява от Конституцията. Това конституционно установено правомощие на президента не може да бъде оправдание за бездействието на други институции и да легитимира опити за дискредитиране на държавния глава с неверни и гръмки заглавия. Такива заглавия разкриват в най-добрия случай неинформираност, а в най-лошия – преднамерено злепоставяне. Отговорност за неудачите в развитието на транспортната инфраструктура в България носи не президентската, а други институции. Обратното означава пълна подмяна на Конституцията и законите и бягство от отговорност. Последователните манипулативни внушения от определена медия, че президентът „атакува магистрала „Хемус““ с вето, което няма никакво отношение към този проект, както и че е сложил „втора тапа на околовръстното“, са в разрез с истината. Подобни публикации може и да са канонично съпричастни с думите на управляващите, но целенасочено дезинформират гражданите. Редакционният коментар от 17 юни т.г. в същата медия, озаглавен „По-малко жертви на пътя или по-тлъсто обезщетение“, е неадекватна, дори цинична спекулация с болката на хората по този сериозен въпрос. Това не е проблем, породен от конституционните правомощия на президента, а проблем, съществуващ и нерешен от много години. Ако редакцията наистина има желание да бъде в услуга на обществото, би могла да отправи въпроси към управляващите за съдържанието на предлаганото и приеманото от тях законодателство, което неведнъж е било в ущърб на интересите на гражданите. Би могла да се осмели да отиде и по-далеч и да запита за изразходените до момента публични средства за инфраструктура и дали тя съответства на качеството. Във връзка с отправените към пресцентъра на президентската институция покани за коментар от различни медии след публикациите в национален ежедневник, оставяме на вас да прецените какво всъщност се цели с измененията в Закона за държавната собственост - към досега съществуващата в закона категория „национални обекти“ да се прибавят и „обекти с национално значение“, определени като такива без наличието на обективни критерии. Какви ли минали, настоящи и бъдещи провали в развитието на инфраструктурата, причинени от бездействие и некомпетентност на отговорните институции, ще бъдат оправдавани с действията на президента в защита на обществения интерес, Конституцията и законността?", "date": "2019.06.18", "title": "Радев  не „атакува“ инфраструктурни проекти, а законодателство, което се отклонява от Конституцията"}
{"url": "https://www.novinite.bg/articles/177026/Angelkova-Proverili-sme-104-plaja-narusheniyata-sa-po-malko-ot-minalata-godina", "text": "„Стартирахме регулярни проверки, както всяка година. Мобилните групи работят непрекъснато. Проверени са над 104 плажа. Нарушенията са по-малко то миналата година”. Това заяви министърът на туризма Николина Ангелкова пред Нова телевизия.Някои от нарушенията са свързани с липса на указателни табели. „На някои от плажовете, например в Равда, има поставени повече преместваеми обекти. На плажа „Божурец-Топола” има най-много нарушения. Ако не се поправят, договорът им ще бъде прекратен. По същия начин стоят нещата и на плажа „Сарафово - юг”, коментира Ангелкова.„Ще бъдем безкомпромисни към всяко едно нарушение и своеволие на плажа”, категорична бе тя.По думите й е изключително важно да бъде осигурен пешеходен достъп до всеки плаж. „Ако има възможност къде да се паркира, това прави услугата още по-добра. Изключително важно е обаче да има осигурен пешеходен достъп, за да се достига до самия плаж и да може той да се почиства и поддържа. Всички плажове, които до момента са отдадени на концесия или са под наем, имат такава възможност”, обясни Ангелкова.„България е позната като дестинация, която предлага изключително добро качество на добра цена. Това го показват цифрите, които имаме до момента. За последните три години имаме 31% ръст на чуждестранните туристи, което е 9 млн. 200 хил. Имаме над 8 млрд. 400 млн. лв. приходи, както и 27 млн. реализирани нощувки. Това ни поставя в топ 5 на Европа за миналата година”, посочи още Николина Ангелкова.Относно презастрояването по Черноморието, Ангелкова коментира: „В действащото законодателство е ясно записано, че се забранява всякакво строителство върху дюни. Когато се установи такова строителство, то се явява незаконно и следва да бъде незабавно съборено”.", "date": "2019.06.18", "title": "Ангелкова: Проверили сме 104 плажа - нарушенията са по-малко от миналата година"}
{"url": "https://www.novinite.bg/articles/177071/Medicinski-rabotnici-protestiraha-vav-Vraca", "text": "Медицински специалисти по здравни грижи протестираха във Враца като за кратко блокираха булевард \"Втори юни\" в района на многопрофилната болница за активно лечение.Исканията на медицински сестри и други специалисти по здравни грижи са за достойно заплащане и условия на труд. Те настояват за промяна в системата на здравеопазването, която да доведе до реално изпълнение на исканията им.Протестиращите във Враца бяха подкрепени от част от лекарите от областната болница и техни колеги от Видин, които стачкуват.Протестът премина мирно, охраняван от полицейски екипи. За около час бе затруднено движението на обществения транспорт.", "date": "2019.06.18", "title": "Медицински работници протестираха във Враца"}
{"url": "https://www.novinite.bg/articles/177073/Radev-shte-prisastva-na-denya-za-visokopostaveni-gosti-na-Nacionalnoto-taktichesko-uchenie-Otveten-udar-2019", "text": "На президентът и върховен главнокомандващ на Въоръжените сили Румен Радев ще присъства на деня за високопоставени гости на Националното тактическо учение „Ответен удар 2019“, което се провежда на Националното тактическо учение с бойни стрелби „Ответен удар 2019“ започна на 7 юни тази година. В него участват 600 военнослужещи от Сухопътни войски на Българската армия и 200 военнослужещи от Сухопътни войски на САЩ, Албания, Северна Македония и Гърция. Учението има за цел усъвършенстване на оперативните способности и постигане на съвместимост на войските на национално и съюзническо ниво при отбранителни операции в зоната за сигурност.", "date": "2019.06.18", "title": "Радев ще присъства на деня за високопоставени гости на Националното тактическо учение „Ответен удар 2019“"}
{"url": "https://www.novinite.bg/articles/177075/Otkriha-kashta-za-gosti-svarzana-sas-slujitel-na-fond-Zemedelie", "text": "Къща за гости, финансирана с пари от Европа е свързана със служител на Държавен фонд \"Земеделие\". Имотът е в село Априлци. Отпуснатите пари са в размер на 300 000 лева.През 2014 година къщата е пусната в експлоатация, а собственикът й се оказа баща на експерт във фонда. При поредния ден на проверки в къщи за гости експертите проверяват около 30 имота, получили европари.Резултати се очакват най-рано след 30 юни, когато приключва инспекцията на общо 288 къщи за гости.„Сигналът, който е получен в Държавен фонд \"Земеделие\" е свързан с бенефициента, който се явява свързано лице със служител в фонда. В момента е назначена дисциплинарна комисия, която разследва сигнала, дали този експерт точно се е занимавал с този тип проекти или точно с тази къща. Ако се установи това нещо служителя ще бъде уволнен дисциплинарно”, коментира Калоян Костадинов, заместник-изпълнителен директор на ДФ „Земеделие”.„Дъщеря ми работи от 2005 година. С конкурс е назначена при г-н Тадаръков, тогава. Редови изпълнител е там. Не знам да е ръководен кадър. До колкото знам нито е имала допир с проекта, нито с някакви колеги да оказва давление и т.н”, обясни Георги Кръстев, собственик на обекта.", "date": "2019.06.18", "title": "Откриха къща за гости, свързана със служител на фонд \"Земеделие\""}
{"url": "https://www.novinite.bg/articles/177066/Vnesen-e-obvinitelniyat-akt-sreshtu-bivshiya-zam-kmet-na-Sofiya-Evgeni-Krusev", "text": "Има внесен обвинителен акт в съда за престъпление по служба срещу бивш зам.-кмет на София. Това каза зам.-главният прокурор Иван Гешев. Прокурор Десислава Христова обясни, че бившият зам.-кмет на София Евгени Крусев е предаден на съд за длъжностно престъпление, а обвинителният акт е внесен миналата седмица.", "date": "2019.06.18", "title": "Внесен е обвинителният акт срещу бившия зам.-кмет на София Евгени Крусев"}
{"url": "https://www.novinite.bg/articles/177023/Premierat-Borisov-razgovarya-po-telefona-s-Generalniya-sekretar-na-OON", "text": "\r\nМинистър-председателят Бойко Борисов изрази пълната си подкрепа за амбицията на Генералния секретар на ООН Антонио Гутериш Европейският съюз да стане лидер в постигането на климатично неутрални нива на вредните емисии до 2050 година, съобщиха от МС. В телефонен разговор между двамата, проведен по искане на генералния секретар на ООН, Гутериш благодари на премиера Борисов за личната му ангажираност с въпросите по опазването на околната среда и за отстояването на ангажиментите по Парижкото споразумение по климата от страна на българското правителство.\r\n\r\n\r\n\r\n\r\n\r\n\r\n", "date": "2019.06.18", "title": "Премиерът Борисов разговаря по телефона с Генералния секретар на ООН"}
{"url": "https://www.novinite.bg/articles/177019/BSP-zapochva-konsultacii-za-partijnite-subsidii", "text": "Партийната субсидия отново на дневен ред за депутатите. БСП започва политически консултации в парламента с ДПС и „Обединени патриоти”. Очаква се по време на разговорите да се направят разчети, а на по-късен етап левицата да излезе с нейно предложение - с колко да бъде намалена партийната субсидия.Припомняме ви, че миналата седмица, на първо четене, депутатите приеха предложението на ГЕРБ субсидията на партиите да бъде намалена от 11 лв. на 1 лев за спечелен глас. В същото време от ДПС излязоха със свое контрапредложение - нула лв. държавни пари, по американския модел, с възможност за финансиране на партиите отвън. От юридически и физически лица.", "date": "2019.06.18", "title": "БСП започва консултации за партийните субсидии"}
{"url": "https://www.novinite.bg/articles/177072/BSP-i-DPS-razgovaryaha-za-partijnite-subsidii", "text": "\r\nСерията от срещи на левицата с парламентарно представените партии на тема партийни субсидии започна с фалстарт. След като ГЕРБ отказаха още миналата седмица такава среща, днес и от Обединени патриоти не дойдоха в Народното събрание. Според БСП решението на управляващите показва ясно, че депутатите от ГЕРБ и Обединени патриоти нямат собствена воля и са цитирам: \"придатък на министър-председателя\". ДПС разговаряха с левицата за размера на субсидията като за пореден път повториха позицията си - те са за обществено финансиране на партиите.\r\n\r\n\r\n\r\n\r\n\r\n", "date": "2019.06.18", "title": "БСП и ДПС разговаряха за партийните субсидии"}
{"url": "https://www.novinite.bg/articles/177070/Dve-deca-sa-postradali-leko-ot-malniyata-ubila-maj-v-Sofiya", "text": "Мъж загина, след като беше ударен от мълния в София. Инцидентът стана снощи по време на гръмотевичната буря. Две деца, които играели наблизо, също пострадали леко. Те усетили електрическото напрежение през мобилните си телефони.Мълнията е паднала в зелена градинка в столичния квартал „Люлин”, а мъжът е бил на разходка с кучето си. Въпреки усилията на парамедиците, смъртта му е настъпила в линейката на прага на „Пирогов”. Навън човек няма как да е защитен от мълниите, но се оказа, че и блоковете около зеленото пространство не разполагат с мълниезащита.„Нито една от сградите няма мълниезащита - нито активна, нито пасивна. Явно този процес е оставен без контрол”, каза експертът по мълниезащита инж. Радослав Калчев.По закон при строежа на всяка сграда е необходимо изграждането на гръмоотводна система. Според експерта проблемите са в поддръжката, която обикновено липсва.„През годините са правени ремонти по покривите. Системите за мълниезащита са разрушавани, рязани, изхвърляни”, обясни още експертът.Наредбите на регионалното министерство задължават собствениците на сградите да правят периодичен оглед и профилактика на съоръженията. Общините пък могат да правят проверки дали защитата работи.", "date": "2019.06.18", "title": "Две деца са пострадали леко от мълнията, убила мъж в София"}
{"url": "https://www.novinite.bg/articles/177040/Kirilov-Ne-znam-Emil-Radev-da-e-kandidat-za-glaven-prokuror", "text": "Не ми е известно Емил Радев да е кандидат за главен прокурор. Това каза пред правосъдният министър Данаил Кирилов.Кандидатът за евродепутат на ГЕРБ Емил Радев беше посочен като кандидатурата на ГЕРБ за наследник на Сотир Цацаров от лидера на „Движение 21” Татяна Дончева в интервю.„От такъв маниер на говорене ми се струва, че някой иска предварително да го включи и така да отпадне възможността за реално участие. Не може кандидатът за главен прокурор да има политически нюанс, привкус, адресат и т.н.”, коментира Кирилов.Министърът на правосъдието се отказа от правото си да номинира кандидат за главен прокурор. „Смятам, че кандидатурите трябва да бъдат номинирани от съдебната система. Освен това една подобна кандидатура веднага ще бъде атакувана, че това е кандидатурата на управляващото мнозинство”, допълни той. Той предупреди, че ако процедурата по избор на наследник на Сотир Цацаров се изкриви, си запазва правото да се намеси.\"Въпреки огромното желание на една малка група хора да героизират Лозан Панов, предложеният механизъм за контрол на тримата големи в правосъдната власт, не цели да удари него\", заяви Данаил Кирилов.Той отново коментира и отпадането на мониторинговия доклад за България, след като преди седмица заяви, че е готов да подаде оставка, ако до края на мандата на тази ЕК наблюдението не бъде свалено.„Каузата за отпадане на мониторинговия доклад за България не е само моя кауза, а на цялата държава. Тази кауза беше възприета от всички евродепутати в досегашния европарламент, включително беше подкрепена и от настоящия вицепрезидент, когато беше евродепутат. С оглед времето, което изпълнявам длъжността министър на правосъдието, залагам себе си за постигането на тази цел и смятам, че няма друг начин да заявя, че ще работя добросъвестно за постигането на тази цел, освен да заявя, че ако мониторинга не отпадне, аз бих си подал оставката”, обясни министърът.", "date": "2019.06.18", "title": "Кирилов: Не знам Емил Радев да е кандидат за главен прокурор"}
{"url": "https://www.novinite.bg/articles/177030/Prodaljava-deloto-sreshtu-Joan-Matev-za-ubijstvoto-v-Borisovata-gradina", "text": "Софийски градски съд (СГС) ще заседава по делото срещу Йоан Матев за убийството в Борисовата градина.Йоан Матев е съден за убийството на непълнолетния Георги. Тежкият инцидент стана на 2-ри юни 2015 г.През ноември 2017 г. СГП внесе обвинителен акт срещу Йоан Матев. Той е предаден на съд за това, че на 2-ри юни 2015 г. в 11:43 часа в София, в парк Борисова градина, като непълнолетен, но като е могъл да разбира свойството и значението на деянието и да ръководи постъпките си, умишлено е умъртвил непълнолетния Георги като му нанесъл един удар с нож. В резултат на това били засегнати жизнено важни органи и настъпила масивна кръвозагуба, довела до смъртта на пострадалия.Оръжието на престъплението е намерено в близост до местопроизшествието. Матев избягал и изцяло променил външния си вид, навиците си и социалните си контакти.През април 2018 г. родителите на жертвата се появиха за първи път в съдебната зала. На процеса присъства и майката на обвиняемия Йоан.При едно от заседанията адвокатите на Йоан поискаха делото да се прекрати и процесът да бъде засекретен. Искането беше отхвърлено. ", "date": "2019.06.18", "title": "Продължава делото срещу Йоан Матев за убийството в Борисовата градина"}
{"url": "https://www.novinite.bg/articles/177056/Mlad-maj-namushka-s-noj-svoj-sased-v-Kazanlak", "text": "32-годишен мъж е задържан в полицейския арест. Установено е, че след възникнал скандал в жилищна сграда в Казанлък той е ранил с нож в областта на корема 41-годишен свой опонент, живущ в същата сграда, съобщиха от полицията в Стара Загора.Незабавно след получения сигнал вчера рано сутринта на място пристигнали екипи на полицията и на спешна помощ. Пострадалият е откаран в болница и лекари продължават да се борят за живота му. По случая е образувано досъдебно производство по чл.129, ал.2 от НК, работата по което продължава под наблюдението на прокуратурата.", "date": "2019.06.18", "title": "Млад мъж намушка с нож свой съсед в Казанлък"}
{"url": "https://www.novinite.bg/articles/177060/Trima-biha-maj-v-Sofiya-otkradnaha-mu-kolata-i-chanta-s-pari", "text": "Двама мъже са задържани за грабеж в района на ж.к. „Фондови жилища”, съобщиха от МВР.Разследването на посегателството започнало след постъпил на 21 май сигнал от жител на столичния квартал „Банишора“. Той обяснил, че същия ден към 17.00 часа в района на ж.к. „Фондови жилища“ бил нападнат от трима непознати, които след нанесен побой му отнели лекия автомобил и чанта с голяма сума пари и лични документи.В резултат на предприетите оперативно-издирвателни действия в рамките на образуваното досъдебно производство, униформените установили и задържали двама от мъжете - на 21 и 27 години от София. След доклад на материалите в Софийска районна прокуратура, на двамата са повдигнати обвинения и мярката им за задържане е удължена до 72 часа. Продължава издирването на 45-годишния им съучастник.", "date": "2019.06.18", "title": "Трима биха мъж в София, откраднаха му колата и чанта с пари"}
{"url": "https://www.novinite.bg/articles/177022/Dneven-horoskop-za-vtornik", "text": "Спрете да се оплаквате! Ако нещо в живота ви не ви харесва, вземете се в ръце и го променете. С оплакване няма да стигнете далеч, така че просто разберете, че е ненужно. Всичко е във вашите ръце. Ако сами не си помогнете, няма кой да ви помогне.Днес първото нещо, което хората виждат във вас, ще бъдат вашите емоции. Вие обикновено не сте толкова емоционално и дори самите вие не разбирате какво се случва с вас днес. Емоциите не са нещо лошо в крайна сметка.Днес няма да можете да приемете факта, че трябва да напуснете дома си. Идеята да прекарате време навън буквално ви ужасява. Дайте си време и нещата ще се случат по-лесно. Щом имате нужда от почивка, дайте си почивка. Вижте повече на :", "date": "2019.06.18", "title": "Дневен хороскоп за вторник"}
{"url": "https://www.novinite.bg/articles/177064/Kmetat-na-Kostenec-obeshtaval-na-obshtinski-savetnici-30-hil-lv-za-da-glasuvat-resheniya-v-negov-interes", "text": "Кметът на Костенец е обещавал на общински съветници 30 хил. лв., за да гласуват определени решения в негов интерес. Това каза заместник главният прокурор Иван Гешев по време на брифинг във връзка с разследването срещу кмета на Костенец.„Това е поредният случай на добро взаимодействие между службите. Няма да спра да го повтарям, с оглед на това, че българските граждани трябва да знаят, че службите за сигурност, правораздавателната система в лицето на прокуратурата си вършат в повечето случаи добре работата“, каза Гешев.По думите му това е единственият начин да се отговори на недобросъвестното отношение към прокуратурата и службите и твърденията, че няма никакви резултати от борбата с корупцията. Гешев обяви, че в случая с кмета на Костенец става дума за досъдебно производство, което от март е под надзора на Специализираната прокуратура. „Започнало е по информация, подадена от Антикорупционния орган, за данни за корупционно престъпление“, каза заместник главният прокурор и уточни, че в резултат на информацията и анализа е образувано досъдебно производство.Иван Гешев коментира още, че в рамките на случая са използвани Специални разузнавателни средства. Той обясни, че кметът е обещавал сумата от 30 хил. лв. на общински съветници от Общински съвет – Костенец, за да гласуват определени решения, които са в негов интерес. „Това е една интересна ситуация, защото ако позволите да се пошегувам, този кмет дава лош пример на останалите кметове. Обещава вместо да получава“.„До преди два дена това е основният предмет на разследването“, обясни още Гешев и допълни, че в резултат на извършваните действия последните дни предметът на деяние ще бъде разширен. „Единият касае длъжностно присвояване от общинско предприятие, вторият случай безстопанственост“, посочи Гешев.„Имаме данни, че кметът на Костенец е извършил длъжностно присвояване и е проявил безстопанственост“, обяви от своя страна наблюдаващият прокурор Десислава Христова. „В хода на разследването се натъкнахме на други неправомерни действия. Предстои събиране на доказателства. Става въпрос освен за текста за незаконното съхранение на боеприпаси, за длъжностно присвояване. Имаме данни, че кметът е изтеглил сумата от 17 хил. лв. от касата на общинско предприятие. Имаме данни за проявена безстопанственост, тъй като кметът не е упражнил правомощията си по гаранционни договори, които са в полза на общината“, допълни Христова.", "date": "2019.06.18", "title": "Кметът на Костенец обещавал на общински съветници 30 хил. лв., за да гласуват решения в негов интерес"}
{"url": "https://www.novinite.bg/articles/177067/Iskat-18-g-zatvor-za-akusherkata-koyato-prebi-malkata-Nikol", "text": "Прокуратурата поиска 18 години затвор за акушерката Емилия Ковачева, която беше заснета как удря бебе на четири дни. Тя е подсъдима за опит за убийство на новородено.Инцидентът стана през април 2015 година в Столичната болница \"Софиямед\". В резултат на боя, малката Никол получи множество наранявания на черепа и тялото и отключва епилепсия, която семейството продължава да лекува.Софийският апелативен съд изслуша пледоариите по делото и обяви, че ще излезе с решение до два месеца. Според експерти, това означава, че или ще препотвърди присъдата на първа инстанция от 18 години затвор или ще разпореди делото да бъде върнато обратно. В този случай обаче със сигурност няма как Ковачева да бъде оправдана.Родителите на пострадалото момиченце настояват за доживотна присъда. Твърдят, че за по-малко от два часа детето е получило 30 удара по главата и тялото, след което изпаднало в кома и едва оцеляло.Защитата на Емилия Ковачева пък настоява за по-леко наказание с аргумента, че в случая става дума не за опит за убийство, а за причиняване на телесна повреда.", "date": "2019.06.18", "title": "Искат 18 г. затвор за акушерката, която преби малката Никол"}
{"url": "https://www.novinite.bg/articles/177076/Sadat-ostavi-za-postoyanno-v-aresta-Joan-Matev", "text": "Софийският градски съд остави за постоянно в ареста Йоан Матев, обвинен за убийство в Борисовата градина, предаде БГНЕС. Матев е обвиняем за убийството на 15-годишния Георги, извършено на 2 юни 2015 година.На днешното заседание съдът разпита свидетели. Показания даде и Божидар Шуманов, който е изготвил съдебно-компютърната експертиза. От думите му в зала стана ясно, че е засякъл разговор между Стефания Коларова и Константин Малчев, които в злополучния ден са си писали. Малчев е бил потърсен от момичето, което се предполага, че му е изпратило текст, разпространен от полицията. В него се посочва, че Матев е бил разпознат и е бил облечен със същите дрехи, с които е извършено убийството.В зала адвокатът на обвиняемия поиска мярката му за неотклонение от „задържане под стража“ да бъде изменена в по-лека. За пореден път поиска и отвод на прокурорите Тихомир Янчев и Зоя Манасиева, но съдът не прие искането им.По време на делото стана ясно още, че според защитата и майката на Матев той е бил „натопен” и не е истинският извършител на деянието.През ноември 2017 година Софийска градска прокуратура (СГП) внесе обвинителен акт срещу Йоан Матев. Той е предаден на съд за това, че на 2 юни 2015 г. в Борисовата градина в София, като непълнолетен, но като е могъл да разбира свойството и значението на деянието и да ръководи постъпките си, умишлено е умъртвил непълнолетния Георги като му нанесъл един удар с нож. В резултат на това били засегнати жизнено важни органи и настъпила масивна кръвозагуба, довела до смъртта на Георги.Оръжието на престъплението е намерено в близост до мястото на убийството. Матев избягал и изцяло променил външния си вид, навиците си и социалните си контакти.При едно от заседанията адвокатите на Йоан поискаха делото да се прекрати и процесът да бъде засекретен. Искането беше отхвърлено. ", "date": "2019.06.18", "title": "Съдът остави за постоянно в ареста Йоан Матев"}
{"url": "https://www.novinite.bg/articles/177029/Chakat-se-pledoarii-po-deloto-sreshtu-akusherkata-Emiliya-Kovacheva", "text": "Софийският апелативен съд (САС) ще заседава днес по делото срещу акушерката Емилия Ковачева.Ковачева е подсъдима за опит за убийство на новородено и на първа инстанция, която е Софийският градски съд, беше осъдена на 18 години затвор. На предстоящото заседание в САС се чакат пледоарии.Очаква се магистратите да излязат с решение до два месеца.През декември 2015 година Емилия Ковачева бе предадена на съд за това, че месеци по-рано – на 18 април, в отделението „Неонатология” на УМБАЛ „Софиямед” ООД, в стая за интензивно лечение и специални грижи за новородени, направила опит умишлено да умъртви малолетната Никол, родена на 14 април. ", "date": "2019.06.18", "title": "Чакат се пледоарии по делото срещу акушерката Емилия Ковачева"}
{"url": "https://www.novinite.bg/articles/177049/Rokadi-v-policejskite-slujbi", "text": "Размествания по ръководните позиции на някои служби в МВР. Със заповед на министър Младен Маринов от днес за директор на ОДМВР – Благоевград е назначен старши комисар Дойчин Дойчинов, досегашен началник на столичното Трето РУ. Със своя заповед вътрешният министър назначи досегашния директор на областната дирекция старши комисар Николай Хаджиев за заместник – директор на ГД “Национална полиция“.", "date": "2019.06.18", "title": "Рокади в полицейските служби"}
{"url": "https://www.novinite.bg/articles/177053/Zasilen-paten-kontrol-startira-na-teritoriyata-na-cyalata-strana", "text": "Специализирана операция на пътна полиция започва от днес в цялата страна. Това съобщиха от пресцентъра на МВР.Ще бъде засилен контролът върху скоростта, неправоспособността на шофьорите, ползването на обезопасителните колани и детските обезопасителни системи, отнемането на предимство на пешеходци на пешеходни пътеки.Особено внимание ще се обръща на водачите на двуколесни превозни средства - на тяхната правоспособност, видимостта и състоянието на регистрационните табели на моторните превозни средства, използването на защитните каски.Полицейските екипи ще бъдат локализирани по участъци с въведена временна организация на пътя, както и по местата със засилен трафик.Същевременно продължава и предприетата за летния сезон операция на пътна полиция. В рамките й ще се осъществява и засилен контрол на транзитно преминаващите през страната моторни превозни средства.", "date": "2019.06.18", "title": "Засилен пътен контрол стартира на територията на цялата страна"}
{"url": "https://www.novinite.bg/articles/177025/Slujiteli-na-obshtina-Kostenec-priznavat-za-signali-za-zloupotrebi", "text": "Арестуваха кмета на Костенец по подозрение в корупция. При акцията на спецполицаи и прокурори, освен него беше задържан и бизнесменът от София Ивайло Пашов. Поредният епизод на акция \"кмет\" продължи с обиски в общината, както и в домовете на арестуваните.По първоначална информация кметът е предлагал подкуп, а не е получавал.„Нямам представа на кой общински съветник са обещани пари. Текат процесуално-следствени действия. Всички сме разпитвани заради една конкретна обществена поръчка, свързана с ремонт на основното училище в града. Понеже общината има големи задължения, трябваше да се кандидатства през Държавен фонд „Земеделие” за отпускане на 500 000 лв.”, каза  председателят на Общинския съвет в Костенец Георги Митров пред НОВА. Той допълни, че са подавани доста сигнали заради съмнения за злоупотреби в общината. Във вторник изтичат и 24-те часа от задържането на Радостин Радев и Ивайло Пашов. Предстои прокуратурата да даде повече информация по случая.", "date": "2019.06.18", "title": "Служители на община Костенец признават за сигнали за злоупотреби"}
{"url": "https://www.novinite.bg/articles/177061/Balgariya-pobedi-svetovniya-shampion-Sarbiya-vav-Volejbolnata-liga-na-naciite", "text": "България победи световния шампион Сърбия във Волейболната лига на нациите Страхотен мач за националките ни в Нингбо, Нася Димитрова и Мира Паскова с по 15 точки, Гергана Димитрова с 14 за успеха с 3:1 Женският национален отбор на България победи Сърбия с 3:1 (21:25, 25:21, 25:17, 25:23) в първия си мач от турнира в Нингбо (Китай) от последната седмица на Волейболната лига на нациите. Така \"лъвиците\" се поздравиха с втори успех в световната надпревара, като повалиха световния шампион.Победата се превърна и в най-хубавия подарък за разпределителката Петя Баракова, която е рожденичка в днешния ден. След втората си поредна победа в турнира с най-добрите отбори в света България е на 15-о място със 7 точки. Селекционерът Иван Петков започна със следния стартов състав: Петя Баракова, Силвана Чаушева, Гергана Димитрова, Мирослава Паскова, Нася Димитрова, Мира Тодорова, Жана Тодорова-либеро Двата тима отбелязаха равностойно начало, като ситуацията запази до равенството 20:20.В този момент Сърбия взе аванс от две точки и поведе с 22:20. Въпреки всички усилия на нашите момичета, съперничките запазиха предимството си и затвориха първата част с 25:21. До края на мача обаче родните представителки показаха много хъс и желание за успех, като успяха да преклонят съперника. Сръбкините водеха с 16:13 и 19:15 във втората част, но волейболистките ни намериха верния път за обрат. След отлични изяви в атака и колективна игра, България не само че изравни, но и поведе в резултата с 22:21.Блокада на Нася Димитрова доведе до нова точка - 23:21. България спечели втората част с 25:21, след нова успешна атака на Нася Димитрова. Момичетата на Иван Петков стартираха отлично в началото на третия гейм и поведоха с 5:0. Възходящата линия на нашите се запази и те продължиха да диктуват резултата, като на второто техническо прекъсване имаха пет точки аванс 16:11. До края на гейма сръбкините бяха безпомощни и България спечели втората част с разлика, като поведе с 2:1 гейма.Страхотното представяне на националките ни продължи и в четвъртата част, като тимът ни поведе на Сърбия с 8:0! Въпреки, че \"плавите\" наваксаха и стопиха голяма част от пасива си, родните представителки устояха на всички атаки. България показа характер в решителните минути и затвори гейма с 25:23, а с това изкова и крайната победа с 3:1 гейма. С най-голям актив за успеха бяха Нася Димитрова с 15 точки (7 блокади), толкова добави и Мирослава Паскова (2 аса, 1 блокада). Гергана Димитрова завърши с 14 точки. За Сърбия Катарина Лазович и Милица Кубура приключиха с по 16 точки (1 блокада) (1 ас). На 19 юни момичетата на Иван Петков излизат срещу домакина Китай в 14:30 ч. б.в. , а сръбските състезателки се изправят срещу Германия.", "date": "2019.06.18", "title": "България победи световния шампион Сърбия във Волейболната лига на нациите"}
{"url": "https://www.novinite.bg/articles/177031/OON-Naselenieto-na-sveta-shte-dostigne-97-miliarda-dushi-prez-2050-g", "text": "Населението на планетата ще се увеличи с 2 милиарда души през следващите 30 години и ще достигне 9,7 милиарда през 2050 г. Това прогнозира доклад на ООН, посветен на глобалните демографски промени, съобщиха Франс прес и ТАСС, цитирани от БТА.До 2100 г. населението на Земята може да достигне пик от 11 милиарда души, посочва ООН.Според прогнозите, 50% от общия прираст на населението през следващите три десетилетия ще дойде от девет страни - Индия, Нигерия, Пакистан, Демократична република Конго, Етиопия, Танзания, Индонезия, Египет и САЩ.През 2027 г., очакват експертите на ООН, Индия ще изпревари Китай и ще заеме първото място в света по брой на населението.Числеността на жителите на тропическа Африка до 2050 г. ще се удвои.\"Населението се увеличава с най-бързи темпове в най-бедните страни на света, което води до допълнителни затруднения в борбата с бедността, неравенствата и глада. Това подкопава и усилията за укрепване на образователните и здравни системи\", отбелязва Лю Чжънмин, заместник генерален директор на ООН по икономическите и социални въпроси.В доклада се посочва, че населението на планетата застарява, като това важи най-вече за страните в Европа и Северна Америка. През 2018 г. броят на хората на възраст 65 и повече години за първи път превиши броя на децата до петгодишна възраст. Основни причини за застаряването на населението са увеличената продължителност на живота и намаляването на раждаемостта.По данни на авторите на доклада в момента на една жена в света се падат средно 2,5 новородени, а до 2050 г. показателят ще спадне до 2,2 новородени. Застаряването на населението води до намаляване на дела на хората в трудоспособна възраст, което е причина за сериозни проблеми, свързани със социалното осигуряване на възрастните хора и изплащането на пенсии, според доклада.Увеличава се и броят страни, където се наблюдава намаляване на населението, свързано най-вече с понижаването на раждаемостта. До 2050 г. в 55 държави броят на населението ще намалее с минимум 1%.", "date": "2019.06.18", "title": "ООН: Населението на света ще достигне 9,7 милиарда души през 2050 г."}
{"url": "https://www.novinite.bg/articles/177046/Skandal-s-matura-po-matematika-raztarsi-Sarbiya", "text": "Скандал с матура по математика разтърси Сърбия, написа местният в. Блиц.Чиновник от просветното министерство в Белград е продал отговорите за днешния зрелостен изпит.Заради това от образователното ведомство са постановили осмокласниците да се явят на теста утре.\"Ние започнахме разследване и установихме, че изтичането на информацията е станало часове преди изпита. Ние подозираме служител в нашето ведомство\", е заявил ресорният министър Младен Шарич.Случаят е разгневил много хора в западната ни съседка и в интернет е била инициирана подписка с искане за оставката на Шарич.Изданието посочи, че това е бил поредният \"Матурагейт\". \"Миналата година отговорите за зрелостните изпити по сръбски език за четвъртокласниците бяха изтекли в нета\", поясни таблоидът.", "date": "2019.06.18", "title": "Скандал с матура по математика разтърси Сърбия"}
{"url": "https://www.novinite.bg/articles/177047/Arestuvaha-Mishel-Platini", "text": "Легендата на френския футбол и бивш президент на УЕФА Мишел Платини е бил арестуван тази сутрин.Причината е разследването за корупция при получаването от Катар на световното първенство през 2022 г.Френското издание Mediapart твърди, че 63-годишният Платини се намира в полицейско управлаение в близост до Париж, където е разпитван.", "date": "2019.06.18", "title": "Арестуваха Мишел Платини"}
{"url": "https://www.novinite.bg/articles/177051/Germaniya-ne-iska-predogovaryane-na-sdelkata-za-Brexit", "text": "Германския министър по въпросите на Европейския съюз Михаел Рот изключва нова сделка за Brexit. Подалата оставка като премиер на Великобритания Тереза Мей договори споразумение за оттегляне на Великобритания с ЕС след месеци на трудни преговори, но собствените й депутати отказаха да я подкрепят няколко пъти.\"Не виждам никакви шансове за предоговаряне на пакета, споразумението за оттегляне е споразумение за оттегляне и аз не виждам никакво желание да започнат нови преговори в рамките на Европейския съюз,\" каза Рот преди редовната среща с колегите си от ЕС в Люксембург.Миналата седмица той каза, че не вижда \"никакво желание за подновяване на преговорите с Великобритания от самото начало” и призова кандидатите, които искат да заемат длъжността на Тереза Мей като премиер и лидер на торите, да имат предвид това по време на вътрешнопартийната си кампания.След като не е успяла да постигне споразумение чрез парламента, Тереза Мей се оказа под нарастващ натиск от страна на собствената си партия и подаде оставка като лидер на торите и премиер на 7 юни. Очаква се консервативната партия да назначи нов лидер, който ще замени Мей и като министър-председател до края на юли.", "date": "2019.06.18", "title": "Германия не иска предоговаряне на сделката за Brexit"}
{"url": "https://www.novinite.bg/articles/177052/Novi-aresti-v-Turciya", "text": "Турските власти решиха да задържат още 128 заподозрени във връзка с участие в организацията на Фетхулах Гюлен. Турската прокуратура издаде заповеди за арест на 128 души, сред които 48 активни военнослужещи, заподозрени в връзки с организацията на опозиционния ислямски проповедник Фетхулах Гюлен, съобщават Анадолската агенцията и БГНЕС.Отбелязва се, че заповедите са издадени от прокурорите на провинциите Измир и Коня като част от разследването на тайната мрежа на организацията в турските въоръжени сили.Турските власти обвиняват организацията на Гюлен, която наричат „FETO” (терористична организация на Fethullahists), че са участвали в опит за преврат през юли 2016 година. След опита за атенат в Турция бяха арестувани повече от 50 000 души, а над 160 000 държавни служители, включително военни, бяха уволнени или отстранени от работа. Самият Гюлен, базиран в Съединените щати, осъди преврата и отхвърли обвиненията.В Турция племенникът на Гюлен е осъден на 7,5 години затвор, съобщи РИА Новости.", "date": "2019.06.18", "title": "Нови арести в Турция"}
{"url": "https://www.novinite.bg/articles/177038/Tramp-zapochva-izvejdaneto-na-migrantite-ot-stranata-do-dni", "text": "Американските власти ще започнат идната седмица да извеждат милиони нелегални имигранти от САЩ, заяви президентът Доналд Тръмп, цитиран от Ройтерс.\r\nТе ще бъдат изведени толкова бързо, колкото са влезли, допълни той, без да посочи подробности.\r\nСпоред оценки в САЩ има 12 милиона незаконни имигранти, основно от Мексико и Централна Америка. Според споразумението, постигнато по-рано този месец, Мексико се съгласи да приема имигранти от Централна Америка, търсещи убежище в САЩ, докато молбите им бъдат разгледани от американските съдилища.\r\nСделката включва и обещание на Мексико да разположи части от националната гвардия, за да попречи на преминаването на имигранти от Централна Америка през границата със САЩ.\r\nВ туита Тръмп заявява също, че Гватемала се готви да подпише споразумение за сигурна трета страна.\r\nПодробности по плана не са оповестени, а Гватемала не е потвърдила публично подобни преговори с Вашингтон.\r\nСпоред правозащитници е \"просто нелепо\" САЩ да оценяват Гватемала като способна да защитава бежанци, при положение че собственото й население бяга от прояви на насилие.\r\n", "date": "2019.06.18", "title": "Тръмп започва извеждането на мигрантите от страната до дни"}
{"url": "https://www.novinite.bg/articles/177077/Savetat-na-ES-reshava-dali-da-zapochne-pregovori-sas-Severna-Makedoniya-i-Albaniya", "text": "В края на май Европейската комисия посочи, че двете балкански държави са постигнали значителен напредък и препоръча започване на преговори за присъединяване със Скопие и Тирана. Няколко държави-членки, сред които Франция, Холандия и Германия, обявиха обаче, че на този етап не могат подкрепят препоръките на Еврокомисията. Позицията на България и още 12 други държави е, че преговорите трябва да започнат незабавно. Заседанието продължава.", "date": "2019.06.18", "title": "Съветът на ЕС решава дали да започне преговори със Северна Македония и Албания"}
{"url": "https://www.novinite.bg/articles/177068/Merkel-Shte-vdignem-sankciite-nad-Rusiya-sled-vazstanovyavane-na-ukrainskiya-suverenitet", "text": "Германската канцлерка Ангела Меркел заяви днес, че западните санкции срещу Русия няма да бъдат вдигнати, докато не бъде възстановен украинският суверенитет, предаде Ройтерс.Меркел каза, че тя и президентът на Украйна Володимир Зеленски, който е на посещение в Берлин днес, са обсъдили Минските споразумения: „Докато няма напредък на този фронт, санкциите не може да бъдат вдигни, а санкциите, свързани с Крим, може да бъдат премахнати, само когато Крим бъде върнат на Украйна“.Президентът на Украйна Володимир Зеленски заяви преди това, че при евентуална среща с руския си колега Владимир Путин на първо място ще повдигне въпроса за Донбас и Крим, предаде Интерфакс.„Да започнем с това, че Донбас и Крим са украински“, заяви Зеленски в интервю за германския в. „Билд“ преди днешната си среща в Берлин с канцлерката Ангела Меркел.„Много обичам Крим. Бил съм там много пъти. Това е уникално място в Украйна със своята природа и история. За мен Крим винаги е бил и остава част от Украйна“, заяви държавният глава.В отговор говорителят на Кремъл Дмитрий Песков заяви, че по въпроса за Крим „двете страни няма какво да коментират“.„Колкото до Донбас, то, може би, разговор трябва да бъде воден не с Путин, а с жителите на Донбас“, каза Песков.Вчера Зеленски бе в Париж за разговор с френския си колега Еманюел Макрон, който заяви, че може да има нови преговори за конфликта в Източна Украйна.Макрон похвали амбицията на новия украински лидер за прекратяване на конфликта и уточни, че може да има среща в Париж в т.нар нормандски формат – Русия, Украйна, Германия и Франция.", "date": "2019.06.18", "title": "Меркел: Ще вдигнем санкциите над Русия след възстановяване на украинския суверенитет"}
{"url": "https://www.novinite.bg/articles/177017/Slanchevo-i-goreshto-s-temperaturi-mejdu-28-i-33", "text": "Днес ще бъде предимно слънчево. В следобедните часове, главно в Западна и Централна България, ще се развива купеста и купесто-дъждовна облачност и на места ще има краткотрайни валежи, придружени с гръмотевици и временни усилвания на вятъра. Ще духа слаб, в югоизточните райони и по Черноморието – до умерен североизточен вятър. Преобладаващите максимални температури ще бъдат между 28° и 33°.Над планините ще е предимно слънчево. След обяд ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа умерен изток-североизточен вятър. Максимална температура на височина 1200 метра около 23°, на 2000 метра – около 16°.Над Черноморието ще е слънчево. След обяд ще има временни увеличения на облачността, но валежи са малко вероятни. Ще духа до умерен североизточен вятър. Максимални температури на въздуха между 28° и 30°. Температурата на морската вода е между 23° и 25°, на север от н. Калиакра - около 21°. Вълнението на морето ще е 2-3 бала.", "date": "2019.06.18", "title": "Слънчево и горещо с температури между  28° и 33°"}
{"url": "https://www.novinite.bg/articles/177028/Speshna-pomosht-Udareniyat-ot-gram-maj-e-bil-v-izklyuchitelno-tejko-sastoyanie", "text": "47-годишен мъж почина снощи в София след като беше ударен от мълния. Човекът разхождал кучето си в столичния квартал \"Люлин 6\" когато се случил инцидентът. Говорителят на Спешна помощ Катя Сунгарска заяви пред БНТ, че мъжът е транспортиран по най-бързия начин в \"Пирогов\", но състоянието му е било много тежко.Снощи в 20.17 минути в Спешна помощ получили сигнал за мъж, ударен от мълния в \"Люлин 6\". Линейката е пристигнала на място за 8 минути.''Момчето е било с жизнени функции, но в тежко състояние. По най-бързия начин е транспортиран в \"Пирогов\". През целия път на транспортирането са извършвани реанимационни действия, но буквално преди вратите на \"Пирогов\" е издъхнал. Явно е било много тежък инцидент. Ударът е бил изключително тежък. Аз не съм чувала такова нещо да се случва в града, но за съжаление винаги има първи път'', каза Катя Сунгарска, говорител на ЦСМП.Сунгарска заяви, че това е втори инцидент за два дни. В неделя 38-годишен мъж, който е ловил риба в язовир \"Искър\" също е ударен от мълния. Това е станало при изваждането на лодката на брега. Мъжът остава на място.", "date": "2019.06.18", "title": "Спешна помощ: Удареният от гръм мъж е бил в изключително тежко състояние"}
{"url": "https://www.novinite.bg/articles/177057/Ekstremni-temperaturi-shte-ima-na-Zemyata", "text": "Затоплянето на климата ще доведе до това още до края на този век на големи части от планетата да бъдат наблюдавани екстремни температури, съобщи телевизионната компания Си Ен Ен.Медията цитира проучване, публикувано в списанието \"Природни климатични промени\". Учените анализирали 22 компютърни модела, отразяващи климатичните промени. От тях станало видно, че в края на XXI век температурните рекорди ще бъдат редовно отчитани на 58 процента от повърхността на Земята. Те ще обхванат 67 процента от териториите на най-слабо развитите страни и на островните държавиОт 1901 до 1975 година температурата на Земята се е повишила с 0,7-0,9 градуса по Целзий. От 1975 година насам процесът на затопляне рязко се е ускорил, и сега средната температура е нараснала до 1,5 -1,8 градуса . Десетте най-топли лета в съвременната историята са били отчетени след 1998 година.Екстремалните температури ще доведат до рязък скок на сърдечносъдовите и белодробни заболявания, до замърсяването на околната среда и чести случаи на астма. Заради климатичните промени ще се увеличи смъртността при хората, а експертите алармират, че цялата екосистема е заплашена. ", "date": "2019.06.18", "title": "Екстремни температури ще има на Земята"}
{"url": "https://www.novinite.bg/articles/177024/Bezplatni-kardiologichni-pregledi-v-Aleksandrovska-bolnica", "text": "Кампания за безплатни кардиологични прегледи стартира от днес в столичната Александровска болница. Профилактичната кампания ще продължи до 21 юни.", "date": "2019.06.18", "title": "Безплатни кардиологични прегледи в Александровска болница"}
{"url": "https://www.novinite.bg/articles/177018/Remonti-na-magistralite-Trakiya-i-Hemus", "text": "Във вторник заради ремонт на АМ „Хемус” движението ще се пренасочи в една лента в посока Варна между 28-ми и 31-ви км. Очаква се да има тапи и задръствания. В района ще се ремонтира и виадукт, машините ще работят там до края на декември. Затруднено движение се очаква и в тунел „Траянови врата“ на магистрала „Тракия“ в тръбата за Бургас. Там колите ще се движат в една лента поради ремонт на антени на мобилен оператор.", "date": "2019.06.18", "title": "Ремонти на магистралите „Тракия” и „Хемус”"}
{"url": "https://www.novinite.bg/articles/177020/Tejka-katastrofa-na-Orlov-most-v-stolicata", "text": "Тежка катастрофа между две таксита стана на централното кръстовище на \"Орлов мост\" в София, има пострадали. Едната кола се е обърнала на таван, а другата се е качила на тротоара.На мястото на инцидента има екипи на Спешна помощ и полицията.  Щетите и по двете коли са сериозни. Единият шофьор е 45-годишен и е с рана на предмишницата. Другият шофьор, който е на 75 години, е с ранен лакът. Пострадала е и пасажерка на 67. Тя е с контузна рана на лакътя.Травмите на всички са обработени на място. Никой от пострадалите не се е нуждаел от хоспитализация.", "date": "2019.06.18", "title": "Тежка катастрофа на \"Орлов мост\" в столицата"}
{"url": "https://www.novinite.bg/articles/177035/Fejsbuk-predstavya-svoya-kriptovaluta", "text": "Очаква се днес социалната мрежа Фейсбук да представи своя криптовалута. Съобщава се, че виртуалната валута ще бъде конвертируема в долари и евро.Проектът е на стойност 1 млрд. долара, развива се от една година и има подкрепата на над 12 корпорации.Официалното пускане на валутата се очаква да стане догодина, след тестов период в края на тази. С виртуалната валута милиардите потребители на Фейсбук, Месинджър, Инстаграм и УотсАп ще имат възможност да извършват дигитални плащания - както във вътрешната система на Фейсбук, така и външно - към трети страни и електронна търговия, без да има нужда от банкова сметка, предава БНР.Криптовалутата на Фейсбук ще бъде със стабилна цена по време на плащания и транзакции, и вероятно ще бъде фиксирана към няколко световни валути. Съобщава се, че на служителите на компанията ще им бъде предложено да получават част от заплатата си в криптовалутата.Анализатори коментират, че предприетият от Фейсбук ход може да превърне компанията в социална мрежа, съчетаваща финансови услуги, която да се превърне в сериозна конкуренция на големите банки и гиганта в онлайн търговията като Амазон. Д-р Гарет Хайлман, изследовател на блокчейн - технологията зад криптовалутите, коментира:\"Определено новата виртуална валута на Фейсбук представлява потенциална заплаха за съществуващите финансови услуги. Интересно е, че за много от тях, сред които Мастъркард и Пейпал, ще се присъединят към този проект.\"", "date": "2019.06.18", "title": "Фейсбук представя своя криптовалута"}
{"url": "https://www.novinite.bg/articles/177032/Nikoj-ne-iska-da-pogrebe-Stoyan-Zajkov", "text": "Три седмици след смъртта на двойния убиец от Костенец Стоян Зайков – Чане той все още не е погребан, съобщава Trafficnews.Причината е, че никой не иска да извърши траурната церемония. Нито родителите му, нито брат му, камо ли по-далечни родственици, не са поискали да вземат тялото на Зайков от Съдебна медицина, където се намира до ден днешен след извършените следствени действия и аутопсията, потвърдиха от МВР.Сестрите на приятелката му, от която Стоян има син, но въпреки това я застреля от упор на 9 май, също категорично не искат да се нагърбят с погребението. Нещо повече, те не желаят да допуснат на церемонията сина на Зайкова. Според тях 14-годишното дете ще се травмира още повече, ако види как полагат в земята баща му, към когото бил силно привързан.Въпреки сприхавия си нрав и криминалните си увлечения Чане се разбирал много добре с момчето и се отнасял грижовно към него, твърдят хората в Костенец. Въпреки, че с детето работят и психолози, той продължавал да бъде в шок от загубата на двамата родители, твърдят близки до леля му, която ще бъде негов настойник.Ако до края на месеца никой не пожелае да вземе тялото на Стоян Зайков, ще трябва да бъде направено служебно погребение. В общината обаче сега цари голяма суматоха, защото в понеделник беше задържан кметът Радостин Радев. Вече стана ясно, че той е бил съученик с двойния убиец, макар двамата да не са били приятели.Зайков се застреля с пушка самоделка в гърдите на 29 май, точно 20 дни след като полицията започна да го издирва под дърво и камък. В търсенето участваха барети, жандармеристи, граничари, лесничеи, ловци и доброволци. От дронове и хеликоптери до модерни камери и кучета търсеха следите на беглеца.Израсналият по горите около Костенец запален бракониер Чане обаче беше неоткриваем до фаталната за него вечер, когато беше забелязан от командировани граничари, които повикаха подкрепление и обсадиха Зайков.Вместо да се предаде и лежи в затвора, той избра да насочи пушката към гърдите и да се простреля смъртоносно. Това сложи край и на кошмара за жителите на Костенец и околните села, които трепереха неуловимият убиец да не нахълта в домовете им.Разследването установи, че през цялото време Зайков е бил в постоянно движение от Горна Василица до Долна Баня и Свети Спас, използвайки за временни убежища необитаеми вили и къщи. Правел е преходите рано сутрин и късно вечер, преминавайки през дерета, гори и реки, което затруднявало следовите кучета.Според участниците в разследването беглецът изминавал по 20 км на ден, сменяйки скривалищата постоянно. Извършените експертизи доказаха категорично, че освен бившата си приятелка, Чане е застрелял на 14 май и своя съсед и братовчед.", "date": "2019.06.18", "title": "Никой не иска да погребе Стоян Зайков"}
{"url": "https://www.novinite.bg/articles/177050/22-novi-kabineta-i-fizkulturen-salon-za-stolichnite-Parva-anglijska-i-112-o-uchilishte", "text": "\"Изпълняваме разширението на втория нов корпус на Първа английска гимназия и 112 ОУ. През 2018 г. открихме учебната година с първия нов корпус. С двете нови училищни сгради разширяваме един път и половина старата сграда с 22 нови учебни зали и голям физкултурен салон. Целта ни е да подобряваме условията и в училищата, и в детските градини.\" Това каза кметът на София Йорданка Фандъкова при проверка на изграждането на новия корпус за двете училища.\"Моята кауза е постепенно да се премине на едносменен режим на работа.През 2019 г. Столична община инвестира в образователна инфраструктура 80 млн. лв., като се строят 15 нови сгради на детски градини и 10 училищни, от които 5 са с физкултурни салони\", посочи също Фандъкова.\"Започнахме работа и по изоставения басейн на 30. училище в район „Възраждане“, каза още кметът на София.Заедно с изграденото разширение през 2018 г. и строителството на сградата тази година инвестицията е около 6 млн. лева.", "date": "2019.06.18", "title": "22 нови кабинета и физкултурен салон за столичните Първа английска и 112-о училище"}
{"url": "https://www.novinite.bg/articles/177033/Udaljavat-bedstvenoto-polojenie-v-Strelcha-do-24-yuni", "text": "Бедственото положение в Стрелча се удължава със седем дни и ще продължи до 24 юни, предаде БГНЕС.От общината на курортното градче съобщиха, че причината е свързана с възникнали проблеми при извършване на неотложните аварийно-възстановителни работи по почистване на засегнатите съоръжения. Въпреки възстановеното водоподаване, водата е негодна за пиене и крие рискове за здравето на жителите и гостите на града.Извънредната ситуация в Стрелча възникна след порои, които разрушиха водопроводната мрежа в града. Единственият водопровод в района е строен през 1947 г. и никога не е сменян, а сега е замърсен с тиня и кал след обилните дъждове.", "date": "2019.06.18", "title": "Удължават бедственото положение в Стрелча до 24 юни"}
{"url": "https://www.novinite.bg/articles/177034/33-godishna-jena-zagina-v-katastrofa-kraj-Lom", "text": "33-годишна жена е загинала, а мъж е с опасност за живота след катастрофа в района на град Лом. Това съобщиха от ОДМВР - Монтана. Инцидентът е станал на 17 юни 2019 г. около 02.40 часа на път ІІ-11 с посока на движение от с. Орсоя към гр. Лом. 33-годишна жена управлява лек автомобил \"Рено Меган Сценик\" с монтанска регистрация. Пътник в автомобила е 45-годишният ѝ съпруг от гр. Лом. На около 1 км преди гр. Лом в района на бившето сметище на града вследствие на движение с несъобразена скорост с пътните условия - последователност от опасни завои, жената водач губи контрол над управляваното МПС, излиза вдясно извън пътното платно и се преобръща по таван в крайпътна канавка.  В резултат на реализираното ПТП жената е загинала на място, а съпругът и е откаран и настанен за лечение в МБАЛ - Лом в травматичен шок, със съмнение за счупен гръбначен прешлен и с опасност за живота. Местопроизшествието е посетено от дежурна оперативна група, извършен е оглед и е образувано досъдебно производство.", "date": "2019.06.18", "title": "33-годишна жена загина в катастрофа край Лом"}
{"url": "https://www.novinite.bg/articles/177036/Izhvarlyame-nad-3-mln-tona-otpadaci-godishno", "text": "Над 3 млн. тона отпадъци изхвърляме годишно в контейнерите за смет. Това показват данните на Националния статистически институт за 2017 г.За миналата година цифрите все още не са обработени, но експертите твърдят, че количеството не е много различно. 3 010 694 хил. тона е общо генерираната смет за 2015 г., а след две години тя вече е 3 074 595 тона, тоест увеличението е с около 60 000 тона, или около 30 000 тона годишно.1 855 727 тона са депонирани в сметищата, 1 001 515 тона са сепарирани, а 153 452 тона са предадени за рециклиране, пише Монитор.Най-малко боклук изхвърлят в Румъния – 261 кг на калпак, и в Полша – 207 кг. Веднага под нас са Латвия с 410 кг и Белгия с 420 кг. С най-големи битови отпадъци на човек пък е Дания с цели 777 кг и Малта със 647 кг. Принципно съотношението между населението и генерираната смет не се пресмята на калпак, тъй като и количествата, и морфологията на отпадъците зависят от демографската ситуация на района, а и най-вече от икономическото развитие. Така Северозападният район е отчел 227 475 тона отпадъци, а Югозападният – 982 900 тона, като все пак се има предвид, че в този район фигурира столицата. Близо до Северозапада е Централна България с 368 027 тона, Североизтокът е с 403 054 тона, в Югоизточния район са отчетени малко над 413 хил. тона, а в Южния централен – 615 872 тона смет.За прираст на живеещите в големите градове според количеството на изхвърления в контейнерите боклук говори статистиката. През 2011 г. Варна  е генерирала 107 хил. тона, а през 2017 г. те вече са 258 хил. тона, като в тези количества се отчита и сметта от курортите през лятото. Стара Загора също има ръст в отпадъците от 115 на 130 хил. тона за седем години. В Ловеч обаче от 104 хил. тона през 2011 г., през 2017 г. са отчетени само 45 хил. тона.Цифрите от НСИ сочат всички отпадъци, които са генерирани през годината, като в тях влиза депонираната, сепарираната и рециклирана смет. Интересно е обаче съотношението население-генериран боклук в столицата. В София официално живеят почти 1,3 милиона жители (1,286) според данните на НСИ. През 2011 година столицата е произвела 309 хил. тона отпадъци. Седем години по-късно тоновете са 748 хиляди. Излиза, че населението се увеличава грубо с около 3000 души на година, което прави около 14 хиляди за въпросния период, тоест почти 7%. Отпадъците обаче са нараснали повече от двойно, защото през 2017 г. са 748 хил. тона.Обяснение в разминаването може да се намери в нарастването на туристическия поток, който е реален, с приходящите работници и служители, както и с вероятно хилядите обитатели на столицата, които са от провинцията, но не са си направили регистрация с настоящ адрес.Такса смет се плаща на имот, а не на брой живеещи в него. И въпреки че това не е най-справедливият начин за изчисляване на таксата, за момента не е възможно да се въведе друга методика. Изчисляването на количество на човек или на брой торби за смет се оказва доста непригодно, предвид неяснотите с реалния брой на жителите на столицата, а още по-малко с обитателите на едно жилище. Разделното събиране обаче е нещо, което от няколко години се развива интензивно, като за това има и категорично изискване от Европейската комисия. Според доклада на екоминистерството, който се формира от отчетите на организациите за оползотворяване на опаковки, 6 милиона души са обхванати от системите за разделно събиране на пластмасови, хартиени и стъклени отпадъци.Нормативните изисквания у нас са, че всички населени места с над 5000 жители трябва да имат контейнери за разделно събиране. В момента не са обхванати само малките села или някои предградия на големите градове. Това обаче не касае пълното рециклиране на пластмасите, което включва и производство на продукти от рециклирания материал. В това отношение Германия е на първо място в ЕС, а ние сме в дъното на таблицата.", "date": "2019.06.18", "title": "Изхвърляме над 3 млн. тона отпадъци годишно"}
{"url": "https://www.novinite.bg/articles/177039/Whats-App-se-srina-v-Evropa-i-Latinska-Amerika", "text": "Whats App се срина в някои страни в Европа и в Латинска Америка. Според Downdetector, който следи прекъсванията на популярни интернет ресурси, сривовете са започнали към 2:02 московско време, съобщават РИА Новости и БГНЕС. Пикът от потребителски оплаквания за неизправности в Whats App е 581 жалби.След срива Whats App възстанови работата си и в момента Downdetector не регистрира никакви оплаквания.По-рано се съобщава, че 79% от потребителите на Whats App са се оплакали от проблеми с доставката и получаването на съобщения, 18% - от проблеми при установяваване на връзката.Проблемите в работата на Whats App са докладвани най-масово от потребители в Испания, Великобритания, Германия и Италия, както и в Латинска Америка – в Бразилия, Перу, Колумбия и Мексико.", "date": "2019.06.18", "title": "Whats App се срина в Европа и Латинска Америка"}
{"url": "https://www.novinite.bg/articles/177041/Kulinarna-karta-na-Balgariya-shte-pokazva-harakternite-yastiya-za-vseki-region", "text": "Учени от Института по български език на БАН подготвят интерактивна карта, в която ще са събрани всички кулинарни особености на различните региони. Тя ще представя традиционната българска кухня по цялата ни езикова територия.„До този момент тази карта няма аналог в българската лингвистика. Тя ще бъде върху цялата езикова територия – върху Мизия, Тракия и Македония. Имаме амбициозната задача да излезем извън държавните граници – там, където се говорят български диалекти, и да представим най-характерните особености на българската кухня по региони”, разказа в „Тази сутрин” по bTV доц. Ана Кочева от Института по български език на БАН.„Ще включим и историческите диаспори - в Банат и в Бесарабия. Идеята е да се заснеме самият начин на приготвяне, ще има видео и аудио материал. Тези кадри ще са на автентичния диалект в региона\", обясни още доц. Кочева.Характерното за картата е, че кулинарията ще бъде представена със специфичните диалектни особености.Според екипа кулинарното райониране в лингвистичен аспект би допринесло много за изследване не само на българската кулинарна терминология, но и за възстановяване на производството на автентични български ястия и напитки.Първата експедиция по проекта е в Троянския край. Според учените това е един от най-важните региони за българския книжовен език в миналото и съвременната диалектология.Причината е, че той пази ярки особености в областта на фонетиката и морфологията – редукция, пълен член, генерализирани винителни форми и др. За целите на проучването екипът е посетил Шипково, Гумощник, Голяма Желязна, Орешак, махала Баба Стана.", "date": "2019.06.18", "title": "Кулинарна карта на България ще показва характерните ястия за всеки регион"}
{"url": "https://www.novinite.bg/articles/177043/Chujdestranen-voenen-e-zaginal-v-uchenie-na-NATO-kraj-Plovdiv", "text": "Чуждестранен военнослужещ е загинал тази нощ в провеждащото се близо до Пловдив учение на НАТО \"Swift Response 19\". За инцидента край летище “Чешнегирово“, потвърдиха от Министерството на отбраната, информира БНР.Според информация в медиите става въпрос за канадски парашутист, чийто парашут се е отворил след учебен скок от военен самолет. По непотвърдена информация в пловдивска болница са приети и трима други американски военнослужещи.", "date": "2019.06.18", "title": "Чуждестранен военен е загинал в учение на НАТО край Пловдив"}
{"url": "https://www.novinite.bg/articles/177045/Chetiri-novi-sluchaya-na-zaboleli-ot-morbili-v-Pazardjik", "text": "Четири нови случая на заболели от морбили са регистрирани в областта за периода 3 – 16 юни, сочи информация на Националния център по обществено здраве и анализи. С тях броят на заболелите от морбили в областта е 19 за два месеца и една седмица. Регистрирани са и двама заболели от хепатит и марсилска треска, както и 11 с варицела и един със салмонелоза. Морбили, известно повече като дребна шарка, е инфекциозно заболяване, което се характеризира с обща интоксикация, възпаление на лигавицата на горните дихателни пътища, характерен макуло-папулозен обрив по кожата и усложнения от страна на дихателната система. Причинява се от РНК-вирус, като инфекцията се разпространява по въздушно-капков път.", "date": "2019.06.18", "title": "Четири нови случая на заболели от морбили в Пазарджик"}
{"url": "https://www.novinite.bg/articles/177048/Remont-zatvarya-chast-ot-stolichnata-ul-Cherkovna", "text": "От днес започва ремонт на дилатационните фуги на моста на ул. „Черковна“ над бул. „Ген. Д. Николаев“, заради което се въвежда временна организация на движението в района и се променя частично маршрутът на автобусна линия № 120. Това съобщиха от Столична община.От 18.06.2019 г. до 07.07.2019 г.  включително се забранява влизането на превозни средства по ул. „Черковна“ в участъка от ул. „Марица“ до ул. „Е. Симидчийска“.От 04:30 ч. на 18 юни до 24:00 ч. на 7 юли 2019 г. маршрутът на автобусна линия № 120 се променя, както следва: от Зоопарка по маршрута си до кръстовище ул. “Черковна” – бул. “Мадрид”, наляво по ул. “Мадрид”, надясно по ул. “Проф. Милко Бичев”, наляво по бул. “Ген. Данаил Николаев”, наляво по ул. “Злетово” и наляво през моста “Чавдар” и по бул. “Владимир Вазов” по маршрута си – двупосочно.Автобусите ще спират на всички съществуващи автобусни спирки в променения участък от маршрута.", "date": "2019.06.18", "title": "Ремонт затваря част от столичната ул. „Черковна“"}
{"url": "https://www.novinite.bg/articles/177062/Zakopchaha-alo-izmamnik-v-Plovdiv", "text": "51-годишен мъж е задържан за телефонни имами за около 8 000 лв. Това съобщиха от пресцентъра на МВР.Той е участвал в две телефонни измами и е задържан след незабавна професионална реакция на криминалисти от Пловдив.На 13 юни по сценария за оказване на съдействие на полицията жертви на този вид престъпления са станали 79-годишна жена и 88-годишен мъж. Изпълнявайки получените указания, жената оставя около 5 000 лева на определено място пред адреса си, а съгражданинът ѝ хвърля през терасата пакет с над 1 500 лева, 1 000 щатски долара и няколко златни монети.След получаване на информация за случаите, във Второ РУ са образувани досъдебни производства и предприети незабавни оперативно-издирвателни действия, в които се включват и служители от отдел „Криминална полиция“. В резултат на професионалните действия същата вечер е установен и задържан 51-годишен жител на костинбродско село, от когото са иззети парите и златото, отнети от двамата пенсионери.С постановление на Районна прокуратура - Пловдив срокът за задържане на мъжа е удължен до 72 часа. Той е привлечен като обвиняем за извършеното престъпление и му е наложена мярка за неотклонение “парична гаранция”.", "date": "2019.06.18", "title": "Закопчаха \"ало\" измамник в Пловдив"}
{"url": "https://www.novinite.bg/articles/177042/Obedineni-patrioti-ne-se-otzovaha-na-sreshtata-na-BSP-za-subsidiite", "text": "Представители на „Обединени патриоти“ не дойдоха на инициираната от БСП среща за размера на партийните субсидии.Срещата трябваше да се състои в 11.00 ч. в зала „Запад“ на Народното събрание. От страна на ПГ на „БСП за България“ присъстват заместник-председателите на групата Драгомир Стойнев и Георги Свиленски, секретарят Филип Попов и народният представител проф. Румен Гечев.На срещата трябваше да се обсъдят приетите на първо четене промени в Закона за държавния бюджет за 2019 г., предложени от управляващите за намаляване на размера на субсидиите на партиите от 11 лв. на 1 лв. за получен действителен глас.Инициирането на подобни срещи бе възложено на парламентарната група на „БСП за България“ от Националния съвет на БСП.Позицията на Пленума на партията бе парламентарната група да започне експертен и политически дебат за намаляване на субсидията, което да отговаря на гражданските очаквания, без да застрашава функционирането на политическите партии, предава „Фокус“. Членовете на Националния съвет се обединиха около позицията „за“ намаляване на партийната субсидия, но не на 1 лв.От БСП вече поканиха на разговор ГЕРБ, които отказаха разговори с писмо до колегите си от левицата с мотива, че твърдо подкрепят решението на правителството.", "date": "2019.06.18", "title": "„Обединени патриоти“ не се отзоваха на срещата на БСП за субсидиите"}
{"url": "https://www.novinite.bg/articles/177044/BSP-Deputatite-ot-GERB-i-OP-nyamat-sobstvena-volya-te-sa-pridatak-na-Borisov", "text": "Неявяването на ГЕРБ и „Обединени патриоти“ на разговори за субсидиите показва, че депутатите им нямат собствена воля, те са придатък на Борисов. 1 лев партийна субсидия за нас значи, че една политическа партия си осигурява победа на предстоящите местни избори, на унищожаване на опозицията и промяна на политическата система. Това заяви заместник-председателят на ПГ на \"БСП за България\" Драгомир Стойнев на брифинг.\"Правителството определи сума, която прави невъзможен партийният живот\", каза още той, предаде Novini.bg.\"За ГЕРБ премахването на субсидията не е проблем, те отдавна са на хранилка от обществените пари. В момента действа диктатура, управляващите искат да премахнат различно мислещите. Не виждам смисъл в този парламент, управляващите да се замислят какви политики ще водят\", допълни Стойнев.\"Хората са умирали за демокрацията, а ние я уважаваме и се борим за нея. Най-правилното решение се взима на база диалог\", завърши Драгомир Стойнев.", "date": "2019.06.18", "title": "БСП: Депутатите от ГЕРБ и ОП нямат собствена воля, те са придатък на Борисов"}
{"url": "https://www.novinite.bg/articles/177058/DPS-predlaga-da-padne-tavanat-za-dareniya-na-partiite", "text": "\r\nДПС предлага да отпаднат ограниченията за финансиране на партиите от юридически лица, както и таванът за финансиране от физически лица. Това стана ясно от ДПС Йордан Цонев след срещата на ДПС с БСП за партийната субсидия.\r\n\r\nНие сме за обществено финансиране, поддържали сме го през годините, обясни той. Бяхме против референдума и против това, че на обществото не се обяснява, че политическите партии имат нужда от открито обществено финансиране.\r\nОтпадането на държавните субсидии да не стане после по-скъпо за бюджета, да не се възобновят стари връзки с бизнеса, подчерта народният представител. Той е категоричен, че субсидия от 1 лев е равно на субсидия от 0 лева.\r\n\"Това не устройва политическия живот на партиите, те имат по-голяма нужда\", аргументира се Йордан Цонев.  Субсидия от 4, 5 или 6 лева, според партията, устройвала само двете големи партии.\r\n", "date": "2019.06.18", "title": "ДПС предлага да падне таванът за дарения на партиите"}
{"url": "https://www.novinite.bg/articles/177037/Direktorat-na-CSMP-Vraca-Pacientat-postapi-pochinal", "text": "Колегите ми са действали светкавично и по алгоритъм. Сигналът е бил за пациент в безсъзнание и с трудно дишане. Това коментира директорът на Центъра за спешна медицинска помощ във Враца Галина Лещарска, предаде БТВ.По думите ѝ при пристигането на екипа, пациентът е бил с побеляла уста и затруднено дишане. Крайниците му са били крайно оттекли. Борили са се за живота му дотолкова, доколкото е възможно.Агенция „Медицински одит” се самосезира по случая с починали 28-годишен пациент, издъхнал в линейка във Враца.Според близките на починалия Веселин Георгиев медицинският екип, пристигнал с линейка, не му е оказал никаква помощ. Въпреки че е бил с наднормено тегло, 28-годишният мъж е бил енергичен и до последно е бил на работа. По думите на майката на Веселин той е транспортиран по очи на носилката и не е могъл да диша.Д-р Евелин Иванов е шеф на екипа, оказал първа помощ на мъжа. Обяснява смъртта на пациента с наднорменото тегло и с непотърсена навреме помощ.Лещарска обяви, че пациентът е постъпил починал в спешното приемно отделение на врачанската болница.Майката на починалия мъж отново беше категорична, че преди да бъде пренесен в линейката, на него не му е бил направен никакъв преглед.", "date": "2019.06.18", "title": "Директорът на ЦСМП - Враца: Пациентът постъпи починал"}
{"url": "https://www.novinite.bg/articles/177054/Nov-bum-na-zabolelite-ot-lajmska-bolest-do-mesec", "text": "Отново има бум на ухапаните от кърлежи в София. Важно е самите хора да бъдат изследвани, защото едва около 10% от заразените кърлежи предават инфекция, посочи зам.-директорът на Националния център по заразни и паразитни болести проф. Ива Христова.От 1 до 3% от ухапванията водят до заболявания, което е нисък процент, успокои тя и допълни, че изследванията е важно да се направят около месец след ухапването, за да няма фалшиви отрицателни резултати.По думите ѝ типичната лаймска болест не налага изследване, тъй като може да бъде разпозната по симптоми.Симптомите на марсилската треска се изразяват във внезапно повишаване на температурата – над 38-39 градуса, с характерно черно петно на мястото на ухапването и дребен петнист обрив. Докато при лаймската болест няма висока температура, а мястото на ухапването се зачервява, обясни тя.Проф. Христова обясни, че кърлежите могат да бъдат изследвани само ако са занесени цели и живи и допълни, че няма смисъл да се носят онези, които са извадени разкъсани от тялото.Активността на кърлежите тази година е започнала малко по-късно от обичайното. Има констатирани 90 случая на лаймска болест, а до месец може да очакваме бум на заразените, каза тя пред Bulgaria ON AIR.\"Трябва да се избягва преминаването на тревни площи, независимо от това, че се обработват. Ползвайте репеленти и следете тялото за ухапвания, за да може възможно най-бързо да свалите кърлежа\", посъветва тя.", "date": "2019.06.18", "title": "Нов бум на заболелите от лаймска болест до месец"}
{"url": "https://www.novinite.bg/articles/177021/Imat-li-sgradite-v-gradovete-malniezashtita", "text": "След трагичния инцидент, при който мълния уби мъж в столичния квартал „Люлин”, се повдигна въпросът пазят ли ни гръмоотводите върху сградите.„Няма как да разчитаме на това съседните сгради да ни защитят при гръмотевична буря. Трябва да сме на закрито. Нито една от сградите в района на инцидента няма действаща мълниезащита. Най-вероятно, когато е бил построен блокът е имало такава. През годините обаче се правят ремонти и част от тези мълниезащитни системи са унищожени”, заяви в ефира на „Здравей, България” експертът по мълниезащита Радослав Калчев.Той допълни, че по време на гръмотевична дейност е важно човек да стои далеч от дървета и стълбове. „Не трябва да отваряме чадър. Краката трябва да са прибрани, защото мълнията се разпространява по земната повърхност. Трябва максимално бързо да се скрием някъде”, каза още Радослав Калчев.", "date": "2019.06.18", "title": "Имат ли сградите в градовете мълниезащита?"}
