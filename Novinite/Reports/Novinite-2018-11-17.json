{"url": "https://www.novinite.bg/articles/167457/Predgradie-na-Chikago-i-Pernik-se-pobratimiha", "text": "Перник се побратими с предградието \"Елк Гроув\" в Чикаго. Споразумението за приятелство и сътрудничество е подписано от двамата кметове - Вяра Церовска и Крейг Джонсън, съобщава БНР. Идеята за побратимяването тръгва от най-добрия български футболен отбор зад океана - „Миньор” (Чикаго), в лицето на неговото ръководство и бившия национал по таекуондо Станислав Станимиров, в качеството му на председател на Българо-американския център за културно наследство.Активно съдействие в подписването на споразумението e оказало Българското консулство в Чикаго.", "date": "2018.11.17", "title": "Предградие на Чикаго и Перник се побратимиха"}
{"url": "https://www.novinite.bg/articles/167453/SASht-izprati-5600-vojnici-na-meksikanskata-granica-sreshtu-bejancite", "text": "Керванът бежанци от Латинска Америка достигна границите на Съединените щати. В мексиканския град Тихуана вече са се струпали над хиляда мигранти, които живеят в мизерни условия.Градът се намира в Калифорния на Тихоокеанското крайбрежие, а отсреща е американският мегаполис Сан Диего.За да предотвратят нелегалното преминаване на границата, срещу вълната бежанци са мобилизирани 5600 морски пехотинци, предаде бТВ. Властите в Тихуана предприемат спешни мерки за настаняване на мигрантите, чийто брой се очаква да достигне 9 хиляди души.", "date": "2018.11.17", "title": "САЩ изпрати 5600 войници на мексиканската граница срещу бежанците"}
{"url": "https://www.novinite.bg/articles/167456/Franciya-pod-transportna-blokada-zaradi-nad-1000-protesta-sreshtu-skapi-goriva", "text": "Във Франция денят започна с транспортен хаос заради националния протест срещу по-високите цени на горивата. На много места са блокирани пътища от така нареченото движение на жълтите жилетки, съобщава БНТ.Протестът, както се очакваше, е значителен, цяла Франция днес е в ръцете на \"жълтите жилетки\", както се нарекоха протестиращите. Според официалните данни интерактивните карти в интернет вече са в ход над 1000 акции, барикади, операции \"охлюв\" по главните пътни артерии, кръстовища, бензиностанции и търговски обекти.В Париж първите задръствания се почувстваха още сутринта и постепенно парализираха околовръстния път, движението сега е затруднено предимно на север от столицата. Около 50 хиляди са демонстрантите из страната - това са предимно превозвачи, земеделци, но и водачи на линейки, които още снощи протестираха в Париж. Полицията получи допълнително подкрепление, за да владее ситуацията.", "date": "2018.11.17", "title": "Франция под транспортна блокада заради над 1000 протеста срещу скъпи горива"}
{"url": "https://www.novinite.bg/articles/167431/Predimno-oblachno-temperaturite-padat-oshte", "text": "Днес над страната ще бъде предимно облачно. Временни разкъсвания на облачността ще има преди обяд над Западна България. На места, главно в Североизточна България ще има превалявания от слаб сняг. Ще духа умерен, в Източна България временно силен вятър от север-североизток и с него температурите ще продължат да се понижават. Максималните ще са между 1 и 6 градуса, малко по-високи в югозападните райони от страната.Атмосферното налягане е по-високо от средното за ноември и през деня ще се задържи почти без промяна.В планините ще бъде предимно облачно и на места ще има слаби валежи от сняг. Ще духа умерен до силен вятър от източната четвърт, който по-късно през деня ще се ориентира от юг-югоизток. Максимална температура на височина 1200 метра ще е около минус 2 градуса, на 2000 метра – около минус 7.Над Черноморието ще бъде облачно, но почти без валеж. Ще духа умерен, временно и силен северен вятър. Максималните температури ще са между 4 и 7 градуса. Температурата на морската вода е 15 - 16. Вълнението на морето ще бъде 2-3 бала. ", "date": "2018.11.17", "title": "Предимно облачно, температурите падат още"}
{"url": "https://www.novinite.bg/articles/167450/US-kompaniya-otkri-izcheznalata-predi-godina-arjentinska-podvodnica", "text": "Аржентина откри останките на подводницата \"Сан Хуан\", която изчезна преди година. На борда й бяха 44-ма души. Частна американска компания, която беше наета да търси подводницата, успя да я локализира на дъното на Атлантическия океан, на около 400 километра от бреговете на Патагония и на дълбочина от 800 метра, предаде Нова ТВ.Преди 4 години Аржентина вложи 20 милиона долара в модернизацията на трите си подводници, които бяха обявени за гордостта на флота. Изчезването на \"Сан Хуан\" доведе до обвинения срещу правителството и уволнения в щаба на флота. На американската фирма ще бъдат платени 7.5 милиона долара награда за откриването на подводницата.", "date": "2018.11.17", "title": "US компания откри изчезналата преди година аржентинска подводница"}
{"url": "https://www.novinite.bg/articles/167443/Edno-na-vsek-10-novorodeni-balgarcheta-nedonoseno", "text": "Около 10% от новородените у нас са недоносени. Тендецнията се запазва, въпреки спада на раждаемостта през последните години, отбелязва БНТ.Матея е второто дете в семейството на Катерина. Заради бактериална инфекция се ражда в началото на шестия месец, тежи едва 460 грама. Момиченцето прекарва пет месеца в неонатологията на \"Майчин дом\". След спечелената битка за живот борбата и продължава - този път за детство без увреждания.За да се предотвратят тежки увреждания недоносените деца се следят от много специалисти ежемесечно до края на първата година.В \"Майчин дом\" се борят за живота на преджевременно родените от цяла България. Вики и Ели прекарват първите 2 месеца от живота си в неонатологията. Заченати са ин витро и се появяват на бял свят в началото на седмия месец.Тютюнопушенето, стресът и късната възраст на забременяване са сред основните фактори за преждевременно раждане.През 2017-та година националната статистка отчита ръст на децата родени от жени над 40 години.", "date": "2018.11.17", "title": "Едно на всек 10 новородени българчета - недоносено"}
{"url": "https://www.novinite.bg/articles/167440/Protestirashtite-majki-prodaljavat-do-glasuvaneto-na-ostavkata-na-Simeonov", "text": "Протестът на майките на деца с увреждания продължава, докато не бъде гласувана оставката на вицепремиера Валери Симеонов, предаде БГНЕС. До тогава няма да има блокиране на булеварди, каквито видяхме през последните 26 дни, обещаха майките от движението \"Системата ни убива\". Същевременно палатковият протест на майките ще продължи, докато не бъдат гласувани исканите от тях поправки в Закона за хората с увреждания.БГНЕС припомня, че вицепремиерът Валери Симеонов подаде оставка. Оставката му идва след интензивни протести на майките на деца с увреждания, които протестират в продължение на 26 поредни вечери, след като вицепремиерът ги нарече \"кресливи жени с уж болни деца\".Валери Симеонов лично съобщи за оттеглянето си в сградата на Министерския съвет снощи. \"Поканих Ви, за да Ви съобщя личното си решение за оставката. Причината е медийната кампания, която удря върху рейтинга на правителството и е пречка за нормалната дейност на управлението. Това е едно от най-успешните управления\", каза Симеонов и подчерта, че решението му е лично и не е взето под натиск от страна на премиера Бойко Борисов.", "date": "2018.11.17", "title": "Протестиращите майки продължават до гласуването на оставката на Симеонов"}
{"url": "https://www.novinite.bg/articles/167434/Olimpijski-legendi-i-mladite-shampioni-Prodaljavame-zaedno-sas-Sofiya-evrostolica-na-sporta", "text": "Уникален спектакъл беляза края на кампанията в 2018 г. – годината, в която София бе европейска столица на спорта. Галата бе организирана от Столична община и фондация \"София – европейска столица на спорта\". Завладяващият спектакъл бе равносметка на извършеното през последните 4 години, но на него бе обявено продължаването на проекта в полза на столичани и гостите на града.В словото си кметът на София Йорданка Фандъкова напомни колко много хора е увлякла инициативата. „За тези 4 години бяха организирани над 460 събития, фестивали и спортни празници, в които се включиха като зрители, участници и гости над 1.2 млн. души. Длъжни сме да продължим, да запазим инерцията, за да можем да осигурим на софиянци и на гостите на града повече възможности за активен и здравословен начин на живот“ – каза още Фандъкова.„Спортът мотивира и изгражда личности“ – каза евродепутатът Андрей Ковачев, който бе в основата на кандидатурата и утвърждаването на София като евростолица на спорта. Председателят на Столичния общински съвет и на УС на фондация „София – европейска столица на спорта“ Елен Герджиков припомни как една идея се е трансформирала постепенно в мечта и после в реалност. „Добрият начин на живот е немислим без спорта. Имаме увереност и желание да продължим инициативата в полза на софиянци“ – каза още Герджиков.Веднага след това президентът и основател на организацията на Европейските градове и столици на спорта ACES EUROPA Джан Франческо Лупатели заяви, че София е била сред най-активните и успешни градове в историята на инициативата. „Вие бяхте отличници с една изключително успешна кампания в полза на гражданите на вашия древен и красив град. Точно поради тази причина ACES EUROPA взе решение да обяви София за постоянен носител на титлата, което се случва за първи път в историята“ – каза италианецът.„В резултат на успешната кампания решихме да обявим члена на Управителния борд на ACES EUROPA Анатоли Илиев за координатор на Балканите, а София – за ръководещ дейността на проекта град в целия регион“ – обяви Лупатели.Сред зрителите в залата бяха представители на федерации, на неправителствени организации, спортни обединения и гилдии, посланици, всички партньори и подпомогнали проекта през последните 4 години.Специално място бе отделено на олимпийските шампиони и медалисти, които застанаха зад идеята и подкрепиха града още при кандидатстването през 2014 г.Зрителите се насладиха на изпълненията на Поли Генова, Мария Илиева, \"Денс Академи\", таекуондо мегашоу, гимнастически таланти, Фолклорен ансамбъл „Шевица“ и др. На сцената излезе лицето на кампанията олимпийската медалистка от Рио в художествената гимнастика Християна Тодорова, а Дойчин Боянов представи част от своя уникален филм за Витоша като благодари на \"София – европейска столица на спорта\" за съдейстовието по реализацията му. Водещите на Галата Йоанна Драгнева и Илия Илиев внесоха допълнително настроение и много емоции по време на спектакъла.Финалният апотеоз бе специалното послание, отправено от младите български шампиони за това, което са постигнали в последно време и защо инициативата „София – европейска столица на спорта“ трябва да бъде продължена. Спектакълът завърши с уникално изпълнение на стихотворението „Ако” на Ръдиард Киплинг от легендите на българския спорт. ", "date": "2018.11.17", "title": "Олимпийски легенди и младите шампиони: Продължаваме заедно със София – евростолица на спорта"}
{"url": "https://www.novinite.bg/articles/167446/Semejstvo-v-bolnica-sled-pojar-v-kashtata-im", "text": "Семейство е обгазено при пожар в дома им в с. Черна Места, община Якоруда, предаде БГНЕС. Сигналът е подаден от съседи към 2:00 ч. тази нощ, гасили са екипи от Якоруда.Семейството, което е с 3-годишно дете били събудени от съседи. Пожарът е тръгнал от плевня в близост до къщата. Горяла е и боровата гора над тях, съпругата, която е бременна е в болницата в Разлог за наблюдение заради плода, а съпругът – 28-годишният Мустафа М. е приет в 7:30 ч. тази сутрин в реанимацията на МБАЛ-Благоевград. Той е в съзнание и контактен, като и двамата са вдишвали дим, детето е при близки в селото.Съпругът вдишвал дим, след като се опитал да гаси огъня, обхванал стаите в дясната част на двуетажната къща. Те са горели, унищожена изцяло е плевнята и покрива на къщата. Тя е нова, построена според съседите преди 2-3 години. Съпругът твърди, че пожарът е умишлен, къщата им е първа на черна улица зад джамията в селото.Според съседи на пострадалите, пожарната дошла от Якоруда за 20 минути, тази нощ имало друг пожар в махала на с. Бабяк, община Белица. И там е горяла къща.В 9:40 пристигна следствена група за извършване на оглед от полицейския участък в Якоруда.", "date": "2018.11.17", "title": "Семейство в болница след пожар в къщата им"}
{"url": "https://www.novinite.bg/articles/167438/Dneven-horoskop-za-sabota-17-noemvri-2018-g", "text": "Вашата способност да абсорбирате детайлите днес е почти изумителна. Можете да се справяте с всякаква информация и няма нещо, което да ви притесни днес. Денят е подходящ да впечатлите другите с уменията си. Днес трябва да съберете на борда всички ваши доверени хора, за да постигнете това, което искате. Вашата силна енергия ще държи на страна всички врагове и всеки, който не ви мисли доброто. Не се ограничавайте от нищо днес. Може хората да ви мислят за луди, но това ще ви подейства доста добре. Поне вендъж се откажете от ограниченията. Направете всичко възможно, за да си върнете вътрешния мир. Представителите на останалите зодии могат да намерят дневния си хороскоп ", "date": "2018.11.17", "title": "Дневен хороскоп за събота, 17 ноември 2018 г."}
{"url": "https://www.novinite.bg/articles/167435/3609-konsultacii-i-178-publichni-sabitiya-otchete-OIC-Sofiya", "text": "\"От декември 2015 година до 15.11.2018 г. включително екипът на Областен информационен център София-град и София-област (ОИЦ – София) е осъществил 3609 консултации на място, по телефон и електронна поща.\" Това съобщи управителят на ОИЦ – София Анна Генчева на заключителна пресконференция за представяне на резултатите от изпълнението на тригодишния проект, по който функционира Центърът. За този период, освен проведените индивидуални консултации, експертите на ОИЦ – София са организирали и провели 178 публични информационни събития в град София и в 22-те общини на Софийска област, на които са присъствали общо 6898 души, сочат още данните от отчета. Други дейности, изпълнени по проекта, са 6 работни срещи с медии, 3 участия в национални кампании на Мрежата от Областни информационни центрове в България, а също и 10 интерактивни събития с деца и младежи по различни поводи – изработване на мартеници заедно с ученици по повод Баба Марта, засаждане на дръвчета по повод Седмицата на гората през месец април, различни беседи и посещения на туристически обекти, финансирани със средства от еврофондовете.Проектът, по който работи ОИЦ – София от 13.12.2015 г., се казва: „Осигуряване ефективното функциониране на Областен информационен център София-град и София-област за популяризиране на ЕСИФ в България” (договор № BG05SFOP001-4.001-0020-C01) и всъщност надгражда предишен тригодишен проект, в рамките на който Центърът беше изграден. Очаква се Областният информационен център да продължи да съществува до края на 2021 г. с финансиране по нов проект, който в момента се подготвя, уточни г-жа Генчева.Бенефициент по проект „Осигуряване ефективното функциониране на Областен информационен център София-град и София-област за популяризиране на ЕСИФ в България” е Столична община. Финансирането е по Оперативна програма „Добро управление“, съфинансирана от Европейския съюз чрез Европейския социален фонд. Срокът за изпълнение на проекта е 31.12.2018 г., а стойността му – 643 893.84 лева, от които 547 309.76 лв. европейско и 96 584,08 лв. – национално съфинансиране. Основната цел на проекта е да се популяризират възможностите, които ЕС предоставя през настоящия програмен период, чрез лесен и пълен достъп до информация за потенциалните бенефициенти от двете области: София-град и София-област.ОИЦ – София се намира на бул. „Витоша“ 99 и е отворен за посетители всеки делничен ден от 9:00 до 17:30 ч.", "date": "2018.11.17", "title": "3609 консултации и 178 публични събития отчете ОИЦ – София"}
{"url": "https://www.novinite.bg/articles/167442/71-sa-veche-jeertvite-na-pojarite-v-Kaliforniya-nad-1000-sa-v-neizvestnost", "text": "Броят на жертвите на пожарите в Калифорния продължава да расте. Загиналите вече са 71. Жертвите са открити в района на градче на около 300 километра северно от Сан Франциско, изпепелено от огъня в нощта на 8 ноември.По данни на местните власти в неизвестност са над 1000 души, предаде БНТ. Пожарът в Северна Калифорния се превърна в най-смъртоносният и най-опустошителният в историята на щата. Днес президентът Доналд Тръмп ще се срещне с пострадали от пламъците.", "date": "2018.11.17", "title": "71 са вече жеертвите на пожарите в Калифорния, над 1000 са в неизвестност"}
{"url": "https://www.novinite.bg/articles/167445/Karakachanov-Simeonov-se-vrashta-v-parlamenta-tova-shte-stabilizira-koaliciyata", "text": "Валери Симеонов се връща в парламента, ще изчакаме той да предложи кой да стане вицепремиер. Това каза вицепремиерът и съпредседател на Обединените патриоти Красимир Каракачанов пред Нова телевизия по повод решението на Симеонов да напусне поста на вицепремиер в кабинета. Каракачанов също като Симеонов снощи обяви, че не е имало настояване за оставката от страна на премиера Бойко Борисов.Вчера около 14:00 часа самият Симеонов ми се обади, за да ми каже какво е решил. След това двамата отидохме при премиера и го информирахме за това негово решение. Решението си беше на Симеонов, обясни лидерът на ВМРО.Попитан дали за решението е бил уведомен и третия съпредседател на Обединените патриоти Волен Сидеров, Каракачанов отговори, че Симеонов е определил на кого да се обади.Каракачанов допълни, че сега по закон Симеонов се връща в парламента. От тримата лидери на коалицията единият беше в парламента, сега двама ще са в парламента, надявам се това да стабилизира и засили работата на парламентарната група. Не сме обсъждали промени в ръководството на парламентарната група, каза той.Най-вероятно ще предложим нов вицепремиер, кой ще бъде той е въпрос на обсъждане. Това не е пост, който трябва да определям аз или ВМРО, ще изчакаме Симеонов да предложи нещо или да бъде обсъдено общо в коалицията. Най-вероятно това ще се случи другата седмица, когато бъде приета неговата оставка в парламента, добави Каракачанов.", "date": "2018.11.17", "title": "Каракачанов: Симеонов се връща в парламента, това ще стабилизира коалицията"}
{"url": "https://www.novinite.bg/articles/167458/NinovaVnesohme-predi-mesec-iskaniyata-na-protestirashtite-Gospoda-upravlyavashti-glasuvajte-gi", "text": "Искаме да поздравим майките на деца с увреждания за това, че 26 дни  не отстъпиха от най-милото си - детето си. Искаме да поздравим хората, които ги подкрепиха. Голямата им победа не е само оставката на Валери Симеонов, тя е щрих в една по-голяма картина. Голямата победа е събудената гражданска енергия. Преди две години това би било невъзможно.  Хората се страхуваха да имат различно мнение. Имаше апатия, че нищо не може да се промени. Голямата победа е, че чувството за справедливост надделя над страха и апатията. Затова те заслужават нашето уважение и уважението на цялата страна.Що се отнася до оставката на Валери Симеонов- тя беше задължителна, но е закъсняла, подадена под натиск и неискрена. Той заяви, че я подава за да осигури спокойствие на правителството, да не тежи като воденичен камък и  заради медийна атака, а не заради осъзната вина. Смятаме, че тази оставка няма да промени нищо, защото протестите вече са различни, ситуацията е различна. И днес, хора от много градове в страната протестират за по-високи доходи, срещу корупцията, за по-добри пътища, за по-ниски данъци, за справедливост. Тази оставка няма как да промени нещата, тъй като управляващите не искат да променят политиките. Протестите вече не са само за една или друга личност. Те са за провежданите политики, а видимо управляващите не искат да ги променят.  Ние се обръщаме към тях: Част от исканията на протестиращите, уважаеми управляващи, ги имате на бюрата си от преди месец. ПГ на БСП за България ги внесе като закони, като  например- Алтернативния ни бюджет. Един път ги отхвърлихте, помислете си преди да гласувате втори път след една седмица, на второ четене.Нашето поведение - продължаваме да бъдем изразители и вносители на част от исканията на протестите, които не само сме внесли в парламента, но ще ги отстояваме, защото те са аргументирани, разумни , подкрепени с числа и най-вече- възможни. Продължаваме в този дух, да представляваме тези искания там, където е мястото за тяхното решение – в българския парламент. Що се отнася до това- дали ще се регистрираме за кворум, решението ще вземем в понеделник на заседание на ИБ на БСП и на ръководството на ПГ на БСП за България.", "date": "2018.11.17", "title": "Нинова: Внесохме преди месец исканията на протестиращите. Господа управляващи, гласувайте ги!"}
{"url": "https://www.novinite.bg/articles/167451/Balgarskata-armiya-tarsi-5500-novi-popualneniya-s-kampaniya", "text": "Българската армия със сериозен недостиг на войници. Към този момент незаетите позиции са за 5500 души. За да попълни редиците, министерството на отбраната стартира кампания \"Бъди войник\". Пари за новите попълнения ще има, каза пред Нова телевизия заместник- началникът на отбраната генерал- лейтенант Димитър Илиев.Това е само малка част от екшъна, в който участват военнослужещите от Сухопътните войски, Военновъздушните и военноморските сили и 68-ма бригада ”Специални сили”.За да привлече нови кадри, Министерството стартира кампанията „Бъди войник”. Обещава, че пари за новите попълнения ще има. „Да, има. Ние това, което правим не е голословно..вече сме свидетели, че в бюджета за отбрана има повече средства”, обясни началникът на отбраната ген. Димитър Илиев.Служителите в армията разчитат на подкрепа не само от страна на държавата, те търсят разбиране и от страна на обществото.„ Ако ние сме разбрани и ако имаме подкрепата, ако тази професия е престижна, то обществото ще приеме, че трябва да отдели редица средства, за да има такива хора, които се занимават с националната сигурност”, каза още ген. Илиев.", "date": "2018.11.17", "title": "Българската армия търси 5500 нови попуълнения с кампания"}
{"url": "https://www.novinite.bg/articles/167441/Porachitelyat-na-ubijstvoto-na-Hashogi-princ-tvardi-CRU", "text": "Саудитският престолонаследник Мохамед бин Салман е поръчителят на убийството на саудитския журналист дисидент Джамал Хашоги. Това смята разузнаването на САЩ, на което се позовава в. „Вашингтон пост”, предаде БГНЕС.„Убийството не е могло да стане без неговото знание и участие”, смятат служители на ЦРУ, проучили различни източници. На 13 ноември до същия извод стигнало и турското разузнаване. То е убедено, че за случилото престолонаследникът бил уведомен от полковника от разузнаването Махер Абдулазиз Мутреб, който се намирал в консулството, където бе извършено убийството. Джамал Хашоги бе убит на 2 октомври на територията на саудитското консулство в Истанбул.", "date": "2018.11.17", "title": "Поръчителят на убийството на Хашоги - принц, твърди ЦРУ"}
{"url": "https://www.novinite.bg/articles/167460/IKaradajanarecheostavkata-na-Simeonov-zakasnyala", "text": "Оставката на злополучния вицепремиер беше задължителна, тя е закъсняла и няма да промени нищо. Тя показа, че активните граждани не отстъпиха пред цинизма, арогантността и некомпетентността. Но този акт не решава проблемите. Това коментира във „Фейсбук“ лидерът на ДПС Мустафа Карадайъ.Ситуацията в страната е тревожна. Бедността и несигурността подхранват омразата и агресията. Време е за съгласие и воля, време е за реализиране на програма за ускорено развитие на страната, написа още той. ", "date": "2018.11.17", "title": "И Карадайъ нарече оставката на Симеонов закъсняла"}
{"url": "https://www.novinite.bg/articles/167461/Darjavata-shte-vavejda-oshte-po-strogi-merki-za-bezopasnost-v-asansorite", "text": "Държавата готви нови мерки за безопасност при возенето в асансьор. Държавната агенция за метрологичен и технически надзор, която следи за техническата поддръжка и експлоатация, ще наблегне и на обучителни кампании за използването им. Според заместник-председателя на Агенцията Кирил Войнов хората нямат познания как да се возят, а обучението трябва да започне от най-ранна детска възраст, предаде БГНЕС.Инж. Валентин Маринков от българската асансьорна асоциация обясни в телевизионно интервю, че е нужно възможно най-бързо да заработи електронен регистър на асансьорите, защото без него се създават условия за рекет.Същевременно от Министерството на икономиката заявиха, че в близко време предстои да бъде пусната информационна система за състоянието на асансьорите. Към момента не може да се каже броят на опасните асансьори в страната и как се поддържат.", "date": "2018.11.17", "title": "Държавата ще въвежда още по-строги мерки за безопасност в асансьорите"}
{"url": "https://www.novinite.bg/articles/167459/Siderov-Noviyat-vicepremier-tryabva-da-e-ot-redicite-na-Obedineni-patrioti", "text": "Председателят на ПГ на „Обединени патриоти“ и лидер на „Атака“ Волен Сидеров определи подадената от вицепремиера Валери Симеонов оставка като закъсняла. Сидеров не се притеснява, че партията му ще бъде с най-малко депутати от коалиционните партньори, предаде БНТ.Волен Сидеров заяви още, че стабилността на коалицията зависи от политиките, които ще се реализират занапред и смята, че не е задължително да се излъчва заместник на Симеонов от Обединените патриоти. Лидерът на \"Атака\" обясни още, че оставката на Валери Симеонов не e била съгласувана с него.", "date": "2018.11.17", "title": "Сидеров: Новият вицепремиер трябва да е от редиците на \"Обединени патриоти\""}
{"url": "https://www.novinite.bg/articles/167449/Zaev-obeshta-da-napravi-vsichko-za-vrashtaneto-na-Gruevski-v-Makedoniya", "text": "Македонският премиер Зоран Заев обяви в личния си профил в социалната мрежа „Фейсбук”, че ще положи всички усилия Никола Груевски да бъде върнат в страната, за да излежи присъдата си, предаде БГНЕС. „Ще направим всичко в рамките на нашата юрисдикция, за да може Никола Груевски да бъде екстрадиран у дома и да изтърпи присъдата си. Ние няма да спрем, докато това не се случи!”, написа Заев.По-рано в интервю за телевизия „Алсат М” премиерът изрази увереност, че Груевски ще бъде върнат в страната. „Казвам, че Груевски ще бъде върнат. Унгария трябва да каже дали е бил отвлечен, независимо дали е влязъл в дипломатическото превозно средство по свое желание”, категоричен бе Заев.", "date": "2018.11.17", "title": "Заев обеща да направи всичко за връщането на Груевски в Македония"}
{"url": "https://www.novinite.bg/articles/167439/Lavrov-Turski-potok-moje-da-prodalji-kam-Balgariya-Sarbiya-i-Ungariya", "text": "Маршрутът на газопровода „Турски поток“ може да премине през територията на Сърбия. Това заяви руският министър на външните работи Сергей Лавров в интервю за изданието „Сръбски телеграф“, предаде БГНЕС. „Удовлетворени сме от хода на строителство на „Турски поток“ във варианта две отсечки. В момента се разработват различни възможности за продължаването на газопровода през европейска територия, включително по маршрута България, Сърбия, Унгария до газоразпределителния център в австрийския Баумгартен“, отбеляза руският първи дипломат.Думите на Лавров обаче означават директно, че „Турски поток“ на сушата ще припокрие почти точно маршрута на спрения „Южен поток“. Той трябваше да минава през България, Сърбия, Унгария и да достигне до газовия хъб в Баумгартен. Единствената разлика е, че сега руското синьо гориво няма да излиза на европейската суша при Варна, а в Турция.„Едновременно с това ние вземаме под внимание печалните уроци от „Южен поток“ и не бихме желали повторение на ситуацията. Ще бъдем готови да започнем съответната работа само след като получим твърди положителни гаранции от профилните структури на Евросъюза“, подчерта Лавров. Той отбеляза, че енергийната сфера е едно от приоритетните направления за сътрудничество между Москва и Белград. „Водещите руски компании, включително „Газпром“, поддържат тесни контакти със сръбските партньори. Имат големи съвместни планове. Съгласуването на конкретните стъпки се осъществява по линия на междуправителствения руско-сръбски комитет за търговия, икономическо и научно-техническо сътрудничество“, обобщи Лавров.Проектът „Турски поток“ предвижда строителството на газопровод по дъното на Черно море до европейската част на Турция и от там към границата с Гърция, отбелязва ТАСС. Дължината на морската част на тръбопровода е около 910 км, на сухопътната част по територията на Турция - 180 км. Първата отсечка е предназначена за снабдяването на турския пазар, втората – за страните от Южна Европа и Балканите. Капацитетът на всяка една от отсечките е по 15,75 милиарда куб.м. газ. Планира се те да бъдат пуснати в експлоатация в края на 2019 г.", "date": "2018.11.17", "title": "Лавров: \"Турски поток\" може да продължи към България, Сърбия и Унгария"}
{"url": "https://www.novinite.bg/articles/167432/Priklyuchva-remontat-na-patya-kraj-Vladaya", "text": "Ремонтът през Владая по пътя между София и Перник трябва да приключи до края на утрешния ден. Дотогава важи временна организация на движение в района, съобщиха от Агенция „Пътна инфраструктура”, предаде Нова ТВ.Трафикът в района на Владая ще се осъществява двупосочно в две от три ленти заради ремонт на тротоара на моста над река Владайска. Алтернативният обходен маршрут е през магистрала „Люлин”. Шофьорите на леки автомобили могат да ползват и третокласния път Суходол- Мало Бучино- Перник.", "date": "2018.11.17", "title": "Приключва ремонтът на пътя край Владая"}
{"url": "https://www.novinite.bg/articles/167437/Fitch-potvardi-kreditniya-rejting-nastranata-ni-na-nivoBBB", "text": "Международната рейтингова агенция Fitch потвърди дългосрочния и краткосрочния кредитен рейтинг на България ‘BBB’ в чуждестранна и местна валута със стабилна перспектива. Краткосрочният рейтинг в чуждестранна и местна валута също се запазва - ‘F2’. Оценката на рейтинга е подкрепена от стабилните външни и публични финанси, както и надеждната политическата рамка за поетапно присъединяване към еврозоната. Ограниченията пред рейтинга са по-ниските нива на доходите, в сравнение със средното равнище за страните с рейтинг ‘BBB’ и демографските предизвикателства, които биха могли да ограничат растежа и да утежнят на държавните финанси в дългосрочен период.Агенцията очаква икономическият растеж през 2018 г. да остане близък до отчетения през миналата година, на ниво от 3,7 %, преди да се забави през 2019 г. до 3,5 % и 3 % през 2020 година. Вътрешното търсене ще бъде подкрепено от политиката на увеличение на заплатите в бюджетния сектор и минималната работна заплата, както и от очакваното ускорение в усвояването на средства по европейските фондове. Агенцията ревизира прогнозата си за ускоряване на средногодишната инфлация до 3 % през 2019 г., при 2,8 % през 2018 година.Паричната политика оперира в условията на стабилен режим на валутен борд към еврото, констатират от рейтинговата агенция. Нетните чуждестранни активи на България се очаква да достигнат до 33 % от БВП, а коефициентът на външната ликвидност ще достигне 343 % през 2018 г., по оценки на Fitch, които са високи в сравнение с медианата на държавите с рейтинг ‘BBB’, съответно от 5,3 % и 143,7 % и ще останат ключови предимства пред рейтинга през прогнозния период.В областта на публичните финанси България също изпреварва страните от сравнителния анализ. Fitch очаква положителното бюджетно салдо да се запази, като в края на 2018 г. ще бъде в размер на 0,5 % от БВП, при очакван дефицит средно в размер на 2,4 % за останалите страни от ‘BBB’ групата. Държавният дълг също остава далеч по-нисък от средния за страните със същия рейтинг, както и спрямо повечето държави членки на ЕС. През прогнозния период Агенцията очаква публичният дълг да продължи да намалява, като през 2020 г. ще падне до 19,5 % от БВП.Експертите отчитат също по-добрата външна финансова позиция на България спрямо по-голямата част от страните в същата рейтинг-група. Посочват се също така подобрената конкурентоспособност и излишъка по текущата сметка. Факторите, които заедно или поотделно биха довели до повишаване на рейтинга са: по-висок потенциален растеж на БВП в средносрочен период; ускореното сближаване до нивата на доходите в страните с по-висок рейтинг; напредък в процеса на присъединяване към еврозоната.Основните фактори, които заедно или поотделно биха довели до понижаване на рейтинга са: възобновяване на външните дисбаланси и/или влошаване на конкурентоспособността; фискални дефицити, които биха повишили държавната задлъжнялост; реализиране на рисковете за бюджетния баланс, свързани с материализиране на условните задължения на държавните предприятия.", "date": "2018.11.17", "title": "Fitch потвърди кредитния рейтинг на страната ни на ниво BBB"}
{"url": "https://www.novinite.bg/articles/167444/Britanski-jeleznichari-shte-stachkiavat-24-chasa", "text": "Британските железничари обявиха 24-часова стачка, съобщава Би Би Си. Профсъюзите недоволстват от плановете на железопътните компании влаковете да останат без охрана, което може да застраши безопасността не само на пътниците, но и на персонала.От „Нордърн рейл” и „Саут Уестърн Рейлуей” обявиха, че спирането на работа на служителите им ще засегне сериозно трафика точно преди началото на коледните празници. В събота едва една трета от влаковете на „Нордърн рейл” ще се движат, което ще затрудни транспорта до Манчестър, Лийдс и Ливърпул. „Саут Уестърн Рейлуей” пък ще работи с половината от капацитета си, като по някои маршрути влакове няма да се движат въобще.Профсъюзът на железничарите призова железопътните компании да преосмислят политиката си и да осигурят допълнителна охрана на композициите. Спорът продължава през последните две години, като железопътните оператори в Уелс и Шотландия вече разрешиха този проблем.", "date": "2018.11.17", "title": "Британски железничари ще стачкиъват 24 часа"}
{"url": "https://www.novinite.bg/articles/167448/Do-20-dekemvri-se-priemat-ofertite-za-remonta-na-47-km-ot-patya-Ruse-Kubrat", "text": "До 20 декември се приемат офертите за ремонта на 47 км от път II-23 Русе – Кубрат. Обществената поръчка за избор на изпълнител стартира на 8 ноември т.г. За рехабилитацията на пътя АПИ ще кандидатства за финансиране от ОП „Региони в растеж“ 2014-2020 г., при спестен финансов ресурс по програмата. Индикативната стойност на строителните работи е около 33,6 млн. лв.Обществената поръчка е за ремонта на два участъка. В лот 32 от ОПРР са 21,520 км от второкласния път в област Русе. Индикативната стойност е 16 648 208 лв. без ДДС. В лот 33 е отсечка с дължина 25,221 км в областите Русе и Разград. Прогнозната стойност е 16 993 753 лв. без ДДС.С изпълнението на проектите ще бъдат подобрени технико – експлоатационните характеристики на пътя, ще се осигури оптимална скорост на пътуването и ще се повиши безопасността на движение. Срокът за изпълнение на строителните работи е десет месеца.", "date": "2018.11.17", "title": "До 20 декември се приемат офертите за ремонта на 47 км от пътя Русе – Кубрат"}
{"url": "https://www.novinite.bg/articles/167433/Stolichna-obshtina-otchete-po-malko-koli-v-Denya-za-po-chist-vazduh", "text": "В Деня за по-чист въздух служителите на Столична община, заедно с кмета Йорданка Фандъкова, пристигнаха на работа без автомобили, а местата за паркиране пред общината бяха превърнати в градинка. Примерът на столичната администрация беше последван от служителите на десетки компании, държавни институции, районни администрации и членовете на Комисията по околна среда в Народното събрание.\"Отказът от автомобили в този ден е една малка стъпка в посока на това да заговорим на висок глас, както за това, което общината прави за качеството на атмосферния въздух, така и за това, което всеки един от нас като живеещ или работещ в този град може да направи, за да допринесе за по-чист въздух. В София има алтернатива на личните автомобили и това е градският транспорт, чието модернизиране е приоритет в последните години. Знаете, че съвсем скоро ще имаме нови 80 автобуса на природен газ и 20 електрически, с които подновяването на автопарка на градския транспорт ще достигне 90%. Подновихме и рейсовете по така наречените \"Витошки линии\", които не бяха подменяни почти 30 години. Продължаваме да строим метрото и очакванията ни само от него са при пускането на третия лъч да се намали замърсяването на 90 000 т/г.\" Това подчерта зам.-кметът на Столична община Йорданка Фандъкова.Чрез различни тематични образователни инициативи в Деня за по-чист въздух се включиха и над 100 столични училища и детски градини. Кметът Фандъкова взе участие в официалната програма на 38. ОУ \"Васил Априлов\", в рамките на която възпитаниците представиха собствени стихотворения, есета, песни и други изработени от тях материали на тема: \"Чистият въздух зависи от всеки един от нас\".Инициативата на Столична община се провежда с подкрепата на посолството на Великобритания в България. Идеята за отбелязване на Ден за по-чист въздух идва именно от Великобритания, където този ден се отбелязва всяка година в различни градове.", "date": "2018.11.17", "title": "Столична община отчете по-малко коли в Деня за по-чист въздух"}
{"url": "https://www.novinite.bg/articles/167436/Elektronnata-uikend-vinetka-shte-e-10-leva", "text": "10 лв. ще струва електронната уикенд винетка за леките автомобили, която ще влезе в сила от 1 януари 2019 г. Това предвиждат публикуваните за обществено обсъждане предложения за изменение и допълнение в Тарифата за таксите, които се събират от Агенция „Пътна инфраструктура”.Промените са свързани с влезлите в сила промени в Закона за пътищата, които предвиждат от 1 януари 2019 г. да има още един вид винетка за леките автомобили, както и заплащането на компенсаторна такса от всички видове превозни средства, които ползват пътната мрежа без платена такса.Електронната уикенд винетка ще важи от 12:00 ч в петък до 23:59 ч в неделя.  Очаква се уикенд винетката да бъде предпочитана повече от седмичните и месечните винетки от шофьорите на леки автомобили, които по-рядко пътуват по платената пътна мрежа.В предложените промени в Тарифата е посочен и размерът за компенсаторната такса, която ще се налага на нарушителите, които не са  платили за ползването на републиканската пътна мрежа. За превозни средства над 12 тона тя ще е 175 лв., за превозни средства между 3,5 т и 12 тона - 125 лв., а за леките автомобили до 3,5 т - 70 лв.Предложеният размер на компенсаторната такса за различните категории пътни превозни средства ще има санкционираща функция при заплащането й на място на служителите на пътя на Националното тол управление. С платената такса санкционираният автомобил ще може да продължи пътуването си в рамките на денонощието.Разчетът на експертите, работещи по определяне размера на компенсаторната такса, първоначално предвиждаше размерът й да е по-нисък. Но след направени анализи и по препоръка на консултанта на АПИ – Световната банка, се оформи становището, че по-висока компенсаторна такса е по-ефективна и ще има по-добър дисциплиниращ ефект спрямо шофьорите, които не заплащат дължимите пътни такси.Предвидена е и възможност шофьорите на превозни средства с чуждестранна регистрация да могат да плащат уикенд винетката и компенсаторните такси и в евро.Предложенията за изменения и допълнения в Тарифата за таксите, които се събират от Агенция „Пътна инфраструктура” може да видите . ", "date": "2018.11.17", "title": "Електронната уикенд винетка ще е 10 лева"}
{"url": "https://www.novinite.bg/articles/167452/API-Shoforite-da-tragvat-na-pat-samo-s-avtomobili-podgotveni-za-zimni-usloviya", "text": "Шофьорите, на които утре им предстои пътуване, да тръгват с автомобили, подготвени за движение при зимни условия. Прогнозата на метеоролозите за неделя и понеделник е за застудяване и в Северозападна и Северна България дъждът ще преминава в сняг. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри.На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химически вещества.Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ –  , както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.17", "title": "АПИ: Шофьорите да тръгват на път само с автомобили, подготвени за зимни условия"}
