{"url": "https://www.novinite.bg/articles/171972/85-ot-shvedskite-kompanii-v-Balgariya-planirat-da-razshiryat-biznesa-si", "text": "85% от шведските компании, които работят в България, планират да разширят бизнеса си у нас през следващите няколко години. Това показват данните от анкета сред шведските компании, проведена от Шведско-българската търговска камара. Шведските компании дават висока оценка на бизнес средата у нас. Те са привлечени към българския пазар заради членството в Европейския съюз, данъчната политика и конкурентната цена на труда, казва Руслан Папазян от Шведско-българската търговска камара:\"Може би не е уникално, но е доста силно изразено в шведските компании развитието на компетентностите на хората в най-различен аспект, не само технически, но може би и като лични характеристики. Наистина се влагат огромни усилия, за да може всеки да се почувства в среда, в която може да развива своите таланти\".Сред основните проблеми в България шведският бизнес сочи бюрокрацията и дори не толкова корупцията:\"Корупцията не е силно експонирана към шведските компании. Не искам да твърдя, че не съществува, но искам да кажа, че шведските компании оперират по начин, по който очевидно не се толерира и е с нулева толерантност към подобен тип икономическо и социално поведение, което може би е някакъв тип бариера пред този тип поведение за други, които потенциално биха се свързали с тях\", коментира още Руслан Папазян.", "date": "2019.03.06", "title": "85% от шведските компании в България планират да разширят бизнеса си"}
{"url": "https://www.novinite.bg/articles/171979/Komisiyata-po-obrazovanie-podkrepi-zabranata-za-nargileta-na-zakrito", "text": "Текстовете се обсъждат още от 2017 г., а законодателната инициатива е на група депутати от „Обединени патриоти“, начело с лидера на НФСБ Валери Симеонов. Предложението е направено основно заради здравето на децата и подрастващите, като предвижда забраната да обхване всички наргилета, независимо дали са пълни с тютюн или плодови смеси.В своите мотиви вносителите са категорични, че пушачите на наргиле вдишват същите вредни вещества каквито и пушачите на обикновени цигари. Освен тях обаче, въгленът, който разпалва сместа за пушене, засилват вредите за човешкото здраве. Времето също има значение – една цигара се пуши за около 5 минути, докато при наргилето може да трае около 40 минути.Подкрепа за промените декларира заместник-министърът на образованието и науката Деница Сачева. „Всички законодателни инициативи, които са свързани с това младите хора да имат добър пример за подражание и да не са зависими, нашето министерство ги подкрепя“, заяви Сачева след заседанието на комисията. Тя обаче напомни, че въпросът за контрола е комплексен и не е само в сферата на образователното министерство. „По принцип в зоните около училищата не би трябвало да има продажба на алкохол и цигари, но тук е необходимо по-голямо сътрудничество с общините”, смята Сачева. Според нея ролята на министерството е не само подкрепяща, а е свързана и с подобряването на информираността на децата.Подкрепа за промените декларира заместник-министърът на образованието и науката Деница СачеваОт МОН обаче напомнят – своята роля за това трябва да имат и родителите.По-висок контрол поискаха от сдружение „България без дим“. Неговият председател д-р Маша Гаврилова изрази подкрепа за идеята към забраната за пушене на закрито да бъдат прибавени и наргилетата, но настоя това да важи и за електронните цигари. „Не тези, които са нагреваемите, защото те са тютюневи изделия и по принцип си влизат в забраната. Ние предлагаме в закона да се казва „забрана за пушене на тютюневи и свързаните с тях изделия“, обясни тя. Според нея трябва да бъдат разширени и правомощията на някои контролни органи, сред които БАБХ, Инспекцията по безопасност на труда и органите на МВР.Законопроектът вече получи подкрепа от Комисията по здравеопазване, която е водеща в разглеждането му. Предстои да влезе за обсъждане и в пленарна зала. ", "date": "2019.03.06", "title": "Комисията по образование подкрепи забраната за наргилета на закрито"}
{"url": "https://www.novinite.bg/articles/171916/Kaloyan-Pargov-Ot-izvanrednata-aktivnost-na-Fandakova-ne-vidyah-reshenie-na-nito-edin-transporten-problem", "text": "В последните дни кметът Йорданка Фандъкова обърна внимание на проблемите в Столичния градски транспорт, но не виждам никакъв резултат от тази нейна извънредна активност. Това коментира председателят на БСП - София и на групата на социалистите в СОС Калоян Паргов по повод срещата на кмета миналия петък с представителите на синдитаките в транспортните дружества и днешния й отговор на писмото на протестиращите шофьори.\"В общите приказки на кмета личи опит за замазване на проблемите. Не виждам никакви решения да произлизат от действията й, каза Калоян Паргов, който е заместник-председател на Комисията по транспорт и туризъм в СОС. - Ако наистина искаше да да направи нещо полезно за шофьорите, щеше да обещае срок, в който да бъдат подобрени санитарно-битовите условия за шофьорите на последните спирки. Щеше да обещае срок за промяна на разписанията на колите така, че да има нормално време за почивка на шофьорите, щеше да обещае оптимизация на маршрутната мрежа... Има достатъчно ясни и конкретни проблеми, по които може да започнем работа в Транспортна комисия, заедно с ръководството на ЦГМ и на транспортните дружества, за да ги разрешаваме. Това симулиране на дейност от страна на управляващите в Столична община, с цел бавене и поредно замитане на проблема под килима, за никого не е полезно\".Калоян Паргов добави, че ще поиска официално от заместник-кмета по финанси и транспорт Дончо Барбалов подробна информация от всички депа в Столичните транспортни дружества за неизпълнените курсове от графика поради липса на шофьори. \"Искам да знам дали е вярно, че шофьори от градския транспорт са наказвани с глоби заради самоотлъчка, ако откажат да се явят на работа в определения им по график почивен ден, заяви Калоян Паргов. - Така ли смятат управляващите да решат проблема с недостига на шофьори? След активизирането на кмета Фандъкова по въпросите на градския транспорт не разбрах най-важното - как ще отстрани проблема с извънредния труд?\".Председателят на БСП - София настоява да получи отговор и на въпроса как ще бъдат защитени правата на протестиращите шофьори, които не са членове на двата синдиката. \"Защо кметът отказва да се срещне с тях? Въпросът за социалния диалог с тези хора стои без отговор, коментира Калоян Паргов. - Те поставиха своите искания на заседанието на Комисията по транспорт и туризъм преди седмица. И тогава всички, в присъствието на заместник-кмета Барбалов, приехме те да получат отговори на въпросите си на следващото заседание, на 13-и март. Затова очаквам тогава да поставим ясни срокове за работата по решаване на проблемите - подобряване на санитарно-битовите условия на крайните спирки, оптимизация на разписанията и достатъчно време за почивка на шофьорите между отделните курсове, подобряване на работата в сервизите, месечни и седмични графици за работа и почивка, осигуряващи задължителните по Кодекс на труда междусменни и седмични почивки\".Калоян Паргов добави, че все още очаква и се надява преди заседанието на Комисията по транспорт и туризъм на 13-и март да получи поисканата информация за това колко часа извънреден труд е положен от шофьорите от депата в София за първите два месеца от годината.", "date": "2019.03.06", "title": "Калоян Паргов: От извънредната активност на Фандъкова не видях решение на нито един транспортен проблем"}
{"url": "https://www.novinite.bg/articles/171917/Glasuvat-porednoto-veto-varhu-promenite-v-Izborniya-kodeks", "text": "Депутатите ще гласуват 14-тото вето на президента върху промените в Изборния кодекс. Миналата седмица държавният глава върна текстовете заради високия праг на преференциите.Според Румен Радев в закона не са ясни и критериите за поетапно въвеждане на машинното гласуване. Президентът не се съгласи и с предложението избирателните комисии да приемат с обикновено мнозинство върнати от Върховния административен съд решения.Вчера правната комисия в парламента отхвърли ветото, без нито един против или въздържал се.", "date": "2019.03.06", "title": "Гласуват поредното вето върху промените в Изборния кодекс"}
{"url": "https://www.novinite.bg/articles/171948/Yaponski-studenti-sa-na-ednosedmichno-poseshtenie-vav-VTU", "text": "На едноседмично посещение във Великотърновския университет са 10 студенти както и техните преподаватели от японския университет Кьоай Гакуен, Маебаши.  Гостите са в нашия университет по договор за двустранно сътрудничество с университета Кьоай Гакуен, Маебаши. В рамките на договора наши студенти могат да заминат на безплатно едногодишно обучение в Япония. Японският университет предоставя общежитие, ежемесечна стипендия и сума, която покрива разходите по заминаването и прибирането. От януари 2015 г. до февруари 2019 г. на едногодишно обучение в Япония са били 8 студенти от ВТУ „Св. св. Кирил и Методий“, като още няколко ще заминат през 2019 година. В време на посещението на студентите от Япония във Великотърновския университет има подготвена богата образователна и културна програма, която включва участие в дискусионен форум на тема „Междукултурни комуникации“, съвместни лекции с български студенти, изучаващи японски език, посещение на историческите забележителности във Велико Търново и с. Арбанаси, както и лекции на историческа тематика, подготвени на японски език от наши възпитаници – японисти. От 2014 г. ежегодно се провеждат скайп-разговори между наши и японски студенти, изучаващи български език в университета Кьоай Гакуен, с цел по-добро взаимно опознаване на двете култури. Специалността Приложна лингвистика с втори чужд език японски е открита през учебната 1993/1994 г., а с Български и японски език – 2012/2013 във ВТУ „Св. св. Кирил и Методий“.", "date": "2019.03.06", "title": "Японски студенти са на едноседмично посещение във ВТУ"}
{"url": "https://www.novinite.bg/articles/171949/Gorivata-poskapvat-zaradi-iziskvaniyata-kam-kasovite-belejki", "text": "Възможно е поскъпване на горивата. Това заяви пред Дарик Андрей Делчев, изпълнителен директор на Българската петролна и газова асоциация по повод изискването на Министерство на финансите касовите бележки за гориво от 1 април да съдържат акциз и ДДС.От 1 април касовите бележки, които получаваме при заредено гориво ще се по- подробни. Целта на финансовото ведомство е потребителят да е по-информиран, но според петролната и газова асоциация бензиностанциите на практика ще са принудени да предоставят неверни  данни във фискалния бон. \"Но се въвежда един термин за придобивна цена на горивото, което създава сериозни проблеми. В резервоарите на една бензиностанция ежеседмично се налива гориво от няколко цистерни. Това гориво много често се придобива на различни цени, защото цените варират. В един и същи момент се оказва, че в резервоара на тази бензиностанция има различни партиди и каквато и цена да посочите няма да е вярна\", аргументира се Андрей Делчев. Той изтъкна още, че новите изисквания ще затруднят търговците на горива и вероятно някои от тях ще се принудени да спрат работа. Заради новите текстове много компании вероятно ще са принудени да повишат цените, стана ясно от думите на Делчев. \"Всяко административно изискване, което налага инвестиране на допълнителни средства, утежнява себестойността на продукта, които продавате. Държавата с всяко едно изискване добавя нещо към тази себестойност, т.е тя утежнява цената на горивата. Не е обаче това основното, заради което горивата биха скочили с 2 или 3 стотинки. Но естествено, всеки търговец като влага пари в допълнителен софтуер, по някакъв начин трябва да ги избие\", коментира експертът. От Българската петролна и газова асоциация настояват за среща с премиера Борисов, за да бъдат чути аргументите им и срокът за подробните касови бележи да бъде удължен.", "date": "2019.03.06", "title": "Горивата поскъпват заради изискванията към касовите бележки?"}
{"url": "https://www.novinite.bg/articles/171918/Obsajdat-zabranata-za-nargileta-na-zakrito", "text": "Ще се сложи ли край на наргилетата на закрито - ще обсъждат  депутатите образователната комисия в Парламента?Обединените патриоти, начело с Валери Симеонов, предложиха в затворени пространства да се забрани  не само пушенето на цигари, но и на наргиле. По данни на Световната здравна организация от последните години, България е на второ място в света по брой на 15-годишните, които пушат наргиле поне веднъж седмично.", "date": "2019.03.06", "title": "Обсъждат забраната за наргилета на закрито"}
{"url": "https://www.novinite.bg/articles/171929/Ruski-izdaniya-komentirat-poseshtenieto-na-Medvedev-v-Balgariya", "text": "София пожела прагматични отношения с Москва. Това е изгодно за Русия - така федерацията ще може да заобиколи газотранспортната система на Украйна, доставяйки газ в Европа от юг. Цената на това достига 1,4 милиарда евро, пише руският електронен в. \"Правда\".След \"продължителното захлаждане през последното десетилетие\" България промени отношението си към Русия, пише изданието в коментар за приключилото вчера посещение на руския премиерДмитрий Медведев в София. \"Правда\" припомня подписан от министър-председателя Бойко Борисов доклад за състоянието на националната сигурност на България от 2016 г., според който действията на Москва \"заплашват (. . .) единна, свободна и мирна Европа\". \"Миналата година обаче Борисов промени риториката си и извърши ред постъпки, достойни за уважение\", отбелязва изданието и като пример посочва настоящите позиции по ключови енергийни проекти, плащането на задължения, свързани с АЕЦ \"Белене\", и позицията във връзка със случая \"Скрипал\".Премиерът на България обеща освен това на среща с Владимир Путин, че ако Русия прекара през страната му тръба от \"Турски поток\", този път българите няма да отменят проекта в угода на европейската \"диверсификация\", напомня онлайн изданието. \"Правда\" свързва \"промените\" в българското отношение към Русия с \"избирането на \"проруския\" президент Румен Радев и засилването на националистическите нагласи в Европа\", където ред европейски лидери \"отстояват своите интереси\". \"Стигна се до разбиране, че ако България не прехване сега газовия поток от украинската газотранспортна система, ще изгуби и сегашните налични обеми (сега се доставя газ през Украйна и България за Турция), също и възможността те да бъдат компенсирани, после и (шанса за) развитие в посока към европейски хъб (. . .) Прагматичният подход на София по принцип задоволява Кремъл, тъй като е необходимо в най-кратък срок да спрем газовия транзит през Украйна, за да не спонсорираме антируския, нацистки режим\" в Киев, добавя руският електронен вестник.\"Правда\" напомня и изявлението на Медведев в София, че Русия е готова да разгледа възможността за участие в строежа на АЕЦ \"Белене\". Руският премиер \"обаче настоя ЕС да осигури гаранции по повод строежа на разклонение от \"Турски поток\" за България. Това също е прагматичен подход и трябва да бъде приветстван\", заключава изданието.Българските \"силни леви обществени организации, които се наричат русофили, изведнъж получиха подкрепа в лицето на действащото правителство, съставено от техни довчерашни съперници - привърженици на Запада\", коментира по повод посещението на Медведев руската телевизия \"360 градуса\" в едноименното онлайн издание. След срещата между двамата премиери нищо чудно да последва официално посещение на президента Путин в България.Поне София много разчита на това. Защото последното му идване датира от 2008 г., а оттогава много неща се промениха не само в света, но и в отношенията между двете страни, се казва в коментара.На руско-български туристически бизнес форум в София Дмитрий Медведев се пошегува с печатна грешка в подготвените за него материали - според тях потокът от български туристи във федерацията е нараснал на 56 милиона души, а не на 50 000, както е всъщност, пишат още изданията в Русия. \"Желая ви да постигнете тези цифри от 50 милиона, които прочетох току-що\", цитира \"Взгляд\" реплика на руския държавник. Медведев посочи, че през 2018 г. България е посрещнала над 500 000 руски туристи. Същевременно изтъкна, че за да увеличи посещаемостта, Русия трябва да обновява инфраструктурата си и да строи нови хотели, пише \"Вечерняя Москва\".Електронното издание \"Политроссия\" описва работната вечеря на Медведев с Бойко Борисов и акцентира върху обсъдените проблеми в комуникациите между градовете и пристанищата на България и Русия. Медведев заяви, че това е доста важно направление, особено при положение че съседните страни също развиват морски и въздушни превози. Руският премиер подчерта: \"който работи по-нестандартно, ще може да получи по-добри условия и повече туристи\", допълва \"Политроссия\".\"Росийская газета\" се спира върху вчерашната среща на Дмитрий Медведев с българския патриарх Неофит. След разговора двамата се отправиха към катедралата \"Св. Александър Невски\". Край входа на руския премиер бяха предложени свещи, но той не пожела да нарушава традицията и сам си купи от църковната лавка, разказва вестникът.", "date": "2019.03.06", "title": "Руски издания коментират посещението на Медведев в България"}
{"url": "https://www.novinite.bg/articles/171932/Prezidentat-Nasarchavaneto-na-visokotehnologichnite-kompanii-e-investiciya-v-badeshteto-na-balgarskata-ikonomika", "text": "Насърчаването на дейността на новостартиращите компании в сферата на високите технологии е инвестиция в бъдещето на българската икономика. Това заяви президентът Румен Радев на среща с Българската стартъп асоциация (BESCO), в която участваха и представители на компании в сферата на информационните и комуникационните технологии, киберсигурността, биотехнологиите, космическите технологии и други.  Информационните и комуникационните технологии са не само част от икономиката с висока добавена стойност, но и подпомагат създаването на качествено нов модел за обществено развитие, подчерта Румен Радев. По думите му засилването на връзките между институциите, бизнеса, сектора на образованието и новостартиращите български високотехнологични компании, създава перспективи преди всичко за младите българи да останат и търсят своята професионална реализация у нас. „Има много държави, които не разполагат със значителни природни ресурси, но разчитат на качествено образование и развитие на човешкия фактор и са сред най-развитите днес общества“, посочи президентът. Румен Радев добави, че президентската институция ще засили диалога си с новостартиращите компании в областта на високите технологии, а техни представители ще бъдат включвани във водените от него делегации в чужбина.   От Българската стартъп асоциация запознаха държавния глава с резултатите от дейността на своите компании, някои от които вече имат осъществени успешни проекти в България или чужбина в областта на киберсигурността, образованието и космическите технологии. На срещата бяха обсъдени и теми, свързани с подобряване на диалога на малките фирми с институциите, както и за приобщаване на техните вече доказани разработки и в сферата на сигурността и отбраната в България.  ", "date": "2019.03.06", "title": "Президентът: Насърчаването на високотехнологичните компании е инвестиция в бъдещето на българската икономика"}
{"url": "https://www.novinite.bg/articles/171964/Zapaleni-suhi-trevi-zastrashiha-avtomagistrala-Trakiya", "text": "\r\nЗапалени сухи треви на необработваеми стопански земи в землището на септемврийското село Виноградец застрашиха автомагистрала“ Тракия“ в района на 72-73-ия километър на аутобана в платното София-Пловдив.\r\n\r\nОгънят е лумнал в следобедните часове на вторник и бързо се е разпрострял върху площ от 1000 дка, като половината от тях представляват горски фонд, съобщи говорителят на пазарджишката Областна дирекция на МВР Мирослав Стоянов. Веднага към стихията са изпратени 3 противопожарни екипи на Районните служби в Белово и Пазарджик с три противопожарни и един специализиран автомобил и 15 огнеборци.\r\nНа по-късен етап с високопроходими автомобили в гасенето са се включили и лесничеи от Държавното горско стопанство в Пазарджик. За да се предотврати задимяването на аутобана и пламъците да не се прехвърлят през мантинелата и преградната мрежа дежурят допълнителни автопатрули на „Пътна полиция“. Те следят за ситуацията, като през нощта и днес през деня разрастването на пожара е ограничено, но гасителните действия в района продължават.\r\nПаралелно с гасенето са предприети и действия за изясняване откъде е тръгнал пожарът, както и от кого е предизвикан.В неделя следобед в Районната служба „ Пожарна безопасност и защита на населението“ в Белово бил получен сигнал за възникнал пожар в землището на беловското село Габровица.\r\nОгънят тръгнал от запалени сухи треви и се разпрострял на площ около 800 декара. За потушаването му били ангажирани противопожарни екипи от РС ПБЗН-Белово, Противопожарния участък в Септември, служители на горските стопанства в Белово и Костенец, както и жители на село Габровица. Рано сутринта в понеделник пожарът бил ликвидиран, спасени са намиращ се в близост горски масив с площ около 150 декара.\r\n", "date": "2019.03.06", "title": "Запалени сухи треви застрашиха автомагистрала“ Тракия“"}
{"url": "https://www.novinite.bg/articles/171938/Mareshki-se-obidi-na-Valeri-Simeonov-zaradi-dumite-mu-za-majestvenostta", "text": "\"Патриотите ще бъдат единни при гласуването на президентското вето, но мотивите на НФСБ не съвпадат във всяка точка с колегите\", заяви от парламентарната трибуна депутатът от ОП и лидер на НФСБ Валери Симеонов.„Не смятаме, че преференциите носят някаква нова доза демокрация или мажоритарност. Напротив. Винаги сме били против засилване на този процент на мажоритарност от гледна точка на нивото на демократична избирателна култура, която се създава с десетилетия и векове, каквато за съжаление не можем да кажем, че в България е на необходимото ниво. Огромен риск при прилагането на чисто мажоритарен вот е тези столове и банки в Народното събрание да се напълнят със силикони, с ботокси, с ритнитопковци и всякакви представители на подземния свят от различните области, общини, градове и села даже. Рискът е много голям. Към настоящия момент пропорционалната система в Народното събрание е един легитимен представител на българското общество. Хубаво, лошо, с 8%, с 9 % рейтинг - това е нашето общество, това е народното представителство в парламента“, заяви Валери Симеонов. По думите му с преференциите се дава възможност за нечистоплътно изместване на всяка цена с използването на роднински връзки, на влияние, на натиск, на корпоративен натиск и ангажиране на големи фирми. Симеонов зави, че машинното гласуване не е панацея и няма да спре корпоративния вот. Той каза също така, че не е вярно, че българите в чужбина са лишени от права на гласувате.„Втората манипулация, която непрекъснато повтаряте - за уседналостта. В точката, която разглеждаме, няма нито дума за това. Това не е предмет на ветото“, обърна се Валери Симеонов към ДПС.Веселин Марешки реагира на изказването на Симеонов и заяви, че думите му за мъжествеността са били толкова обидни, колкото тези за майките на деца с увреждания.Валери Симеонов обаче му отговори,че не изговарял изобщо тежки обиди към българските майки. „За разлика от доста политици в България, аз се гордея, че казвам истината. Но, ако все пак смятате, че съм обидил всички мъже, публично се извинявам. Вие не сте за мен критерий за политическа мъжественост“, заяви Симеонов.", "date": "2019.03.06", "title": "Марешки се обиди на Валери Симеонов заради думите му за мъжествеността"}
{"url": "https://www.novinite.bg/articles/171937/Obvinitelen-akt-za-fermera-ostavil-kone-da-mraznat-v-Osogovskiya-balkan", "text": "Районната прокуратура в Кюстендил внесе обвинителен акт срещу фермера Петър Пищелов, който миналата зима изостави стадото си от десетки коне да мръзне в Осоговския балкан. Планинари намериха тогава няколко трупа на животни. Обвинението към 40-годишния фермер е за нехуманно отношение към животните по чл. 78 от Наказателния кодекс. Разследването за изоставеното стадо в Осоговоската планина продължи месеци. Първоначално природозащитници обявиха, че под снега са починали от глад и в студа десетки коне. Накрая се оказа, че са само 5. Пищелов обаче е нарушил изискванията за откриване на животновъден обект в планината, проявил е и безхаберие и нехуманно отношение към животните. За което му бяха съставени два акта и от Регионалната агенция по контрол на храните в Кюстендил. Актовете ще влязат в сила според окончателното решение на съда. Делото е насрочено за понеделник. Ако бъде признат за виновен, го грози глоба до 5000 лева. На няколко пъти Пищелов каза пред репортерите, че приятелката му е виновна за това част от конете му да умрат. Междувременно стадото му оцеля, а в планината се родиха и няколко малки кончета.", "date": "2019.03.06", "title": "Обвинителен акт за фермера, оставил коне да мръзнат в Осоговския балкан"}
{"url": "https://www.novinite.bg/articles/171934/Spor-v-parlamenta-varhu-vetoto-na-prezidenta-za-promeni-v-IK", "text": "В Народното събрание се обсъжда ветото на държавния глава върху разпоредби на Изборния кодекс.Лидерът на ДПС Мустафа Карадайъ заяви в изказването си, че истинските ограничения в последните промени в изборните правила не са отчетени. Карадайъ визира ограничения брой секции - до 35, които могат да се разкриват в държавите извън Европейския съюз. Той призова президента да сезира Конституционния съд:\"Тези законови текстове, които лишават българските граждани от избирателни права, са противоконституционни. Призоваваме народните представители да изпълнят конституцията, за да не бъдат лишавани български граждани от избирателните си права. В случая Народното събрание не само не гарантира конституционни закрепените права и свободи, а напротив - създава законови пречки за упражняването им. Призоваваме президентът на  Републиката да изпълни своето конституционно задължение и да сезира КС“.Депутатът Георги Марков от ГЕРБ оспори един от мотивите на президента за отложеното машинно гласуване, като постави въпроса дали изборът на президента е бил честен, след като не е избран с машинно гласуване:\"Ако машинното гласуване е предпоставка, единствена гаранция за честност на изборите, ние трябва да повтаряме президентският вот - да хвърля кърпата и да правим президентски избори. Значи не може, когато той е избран без машинно гласуване, нещата да са редовни, а когато избират ГЕРБ, да има проблеми с честността на изборите\".От ДПС заявиха, че няма да се откажат от високите нива на преференциите. ГЕРБ обяви, че ще върне старите прагове на преференциите, като внесе своя законопроект, след като бъде отхвърлено ветото на президента.По-рано Румен Радев върна закона за ново обсъждане, като оспори по-високите прагове на преференциите, забавянето на машинното гласуване, отлагане на  видеонаблюдението и на актуализирането на избирателните списъци.Като сериозен проблем при направените промени Радев открои и невъзможността на практика българските граждани да обжалват пред съда нарушения в изборния процес.Новите изборни правила станаха повод БСП да вземе решение да напусне парламента. Социалистите дори отказаха да се върнат в пленарната зала за ветото на президента въпреки призивите на Румен Радев да участват в обсъждането на текстовете.Миналата седмица ГЕРБ и „Обединени патриоти“ стигнаха до общо решение да отхвърлят президентското вето, с което на практика ще върнат отново спорните прагове на преференциите.Заявката на ГЕРБ е обаче веднага след като ветото бъде отхвърлено и в пленарната зала и след повторното приемане на последните изборни промени да внесе своя законопроект за връщане на стария праг на преференциите.В дневния ред на парламента е и окончателното гласуване на промените в Закона за устройство на територията, с които се цели създаването на по-добри условия за контрол по разполагането на преместваеми обекти в населени места. ", "date": "2019.03.06", "title": "Спор в парламента върху ветото на президента за промени в ИК"}
{"url": "https://www.novinite.bg/articles/171954/Svlachishte-zastrashava-patya-do-Asenovata-krepost", "text": "\r\nСтаро свлачище застрашава участък от пътя до Асеновата крепост. Общината за втори път търси спешно финансиране от междуведомствената комисия по бедствия и аварии, за да укрепи трасето. Движението на земните пластове се активизира след поройните дъждове в края на лятото и разруши половината от пътното платно.\r\n\r\n\r\n\r\n\r\n\r\n\r\n\r\n", "date": "2019.03.06", "title": "Свлачище застрашава пътя до Асеновата крепост"}
{"url": "https://www.novinite.bg/articles/171921/Novo-izsledvane-potvarjdava-che-vaksinite-ne-prichinyavat-autizam", "text": "Голямо ново изследване потвърди, че няма връзка между ваксинирането и аутизма, пише АФП.В продължение на 10 години са събирани данни за 650 000 датски деца, родени между 1999 и 2010 г. Наблюдаваната ваксина била срещу морбили, заушка и рубеола (MMR). Процентът на страдащите от аутизъм бил един и същ при ваксинираните и неваксинираните от тях.\"Не открихме никакво потвърждение на теорията, че ваксинирането с MMR повишава риска от аутизъм\", казват изследователите пред американското списание Annals of Internal Medicine.Автори на изследването са Университетът на Копенхаген и държавният датски институт за борба с инфекциозните заболявания.Това е второ такова мащабно изследване. Предишното покри 537 000 деца и приключи през 2002 г. Тогава изводите бяха същите - няма връзка между ваксинирането на децата с MMR и аутизма.", "date": "2019.03.06", "title": "Ново изследване потвърждава, че ваксините не причиняват аутизъм"}
{"url": "https://www.novinite.bg/articles/171926/Dneven-horoskop-za-sryada", "text": "Събитията през този ден ще ви научат как да бъдете толерантни. Усмихвайте се на хората около вас, така ще направите деня им по-хубав.Вероятно ще се чувствате отегчени днес. Компанията ви не е от най-веселите, но се опитайте да запазите доброто си настроение.Обърнете внимание на кариерата си днес. Трябва да се трудите усърдно, за да постигнете желаните резултати и да сбъднете мечтите си.Вижте повече : ", "date": "2019.03.06", "title": "Дневен хороскоп за сряда"}
{"url": "https://www.novinite.bg/articles/171953/Incident-s-tir-zatrudni-dvijenieto-kam-Dunav-most-2", "text": "Тир се завъртя и затрудни трафика по международния път Е79 към \"Дунав мост 2\".  Инцидентът е станал тази сутрин, но движението все още не е напълно възстановено.Камионът, с пловдивска регистрация, е пътувал в посока Монтана, когато при десен завой шофьорът изгубил управление, ударил се в мантинелата и препречил пътното платно. При удара се е разцепил единият от резервоарите и е изтекло голямо количество дизелово гориво. Шофьорът не е пострадал. Нанесени са обаче сериозни материални щети по влекача и ремаркето.", "date": "2019.03.06", "title": "Инцидент с тир затрудни движението към \"Дунав мост 2\""}
{"url": "https://www.novinite.bg/articles/171936/Trima-postradaha-sled-kato-piyan-bez-knijka-podkara-kola", "text": "Трима души са пострадали при катастрофа, причинена от неправоспособен водач на лек автомобил от село Радомирци, шофирал в нетрезво състояние, съобщиха от ОДМВР – Плевен.На 5 март е станала катастрофа на пътния участък село Радомирци - село Рупци. По данни на полицията несъобразена скорост и шофиране в нетрезво състояние са причините за пътния инцидент.Неправоспособният водач на лек автомобил \"Мерцедес\" – 22-годишен мъж от село Радомирци, при движение в посока село Рупци, на ляв завой е изгубил контрол над управлението. Автомобилът е излязъл в ляво по посока на движението си.При инцидента са пострадали пътници в колата – 28-годишен от Червен бряг е с фрактура на едно ребро, 26-годишен от село Буковлък и 15-годишен от село Радомирци са с леки наранявания. На водача и тримата му спътници е оказана медицинска помощ и са освободени за домашно лечение.От извършената проверка за алкохол е установено, че 22-годишният е зад волана с концентрация на алкохол 1,78 промила. Издаден е талон за медицинско изследване.Проверка е изяснила, че шофьорът е неправоспособен. По случая е образувано бързо производство за престъпление.", "date": "2019.03.06", "title": "Трима пострадаха, след като пиян без книжка подкара кола"}
{"url": "https://www.novinite.bg/articles/171923/Ubijstvo-prez-ochite-na-majkata-Ne-sam-preskachala-Kremena-beshe-adekvatna", "text": "Апелативният съд във Варна потвърди първоначалния арест на 41-годишния Борислав Николов, обвинен за убийството на съпругата си Кремена. Според съда събраните до момента материали по делото обосновават подозрението, че обвиняемият е съпричастен към смъртта на съпругата си. Ако бъде доказана вината, Борислав го чака присъда \"лишаване от свобода\" от 15 до 20 години, доживотен затвор или доживотен затвор без право на замяна.Тялото на 40-годишната Кремена Николова бе открито на 25 февруари в апартамента, където съпрузите живеели под наем. Според обвинението причината за смъртта на жената е мозъчен оток, причинен от множество удари по главата.Майката на задържания обаче има своя версия за фаталната вечер. Тя твърди, че е отишла в квартирата на сина си и неговата съпруга около час след скандала между двамата. Помогнала да изнесат вещите му, но в никакъв случай не била прескачала пребитата Кремена.\"Кремена беше абсолютно адекватна. Заклевам ви се в най-святото – в сина си. Защото казаха, че едва ли не аз съм я прескочила и съм излязла\", заяви Силва Ангелова.По думите й, в апартамента имало обърната маса за хранене и два стола, а Кремена имала само малка рана на горната устна.\"Но това не значи, че е в безпомощност. Разговаря с мен, а след като ние тръгнахме, тя блъсна външната врата. Много ясно се чу, защото е метална, ние бяхме в асансьора, и се заключи\", каза още Силва пред bTV.Тя заяви още, че синът й провел няколко разговора по телефона с Кремена, след като се прибрали.\"Той каза: Кремена, ще се видим с теб във вторник на делото. Това бяха последните думи и аз го чух това\", коментира майката на обвиняемия.Майката на Борислав твърди още, че пред нея никога не било имало конфликти между двамата. Разбрала за развода едва десетина дни преди фаталната вечер.Адвокатът на обвиняемия Борислав пък изрази съмнения, че \"има голяма вероятност това да не е местопрестъплението\".\"Местопрестъплението може да бъде на друго място. Т.е. след излизането на Борко с майка му от апартамента, Кремена съвсем спокойно е могла да излезе някъде\", заяви адвокатът Енчо Енчев.Заключението на съдебната експертиза е, че жената е починала от масивен кръвоизлив в мозъка след множество удари в главата, а според прокуратурата тезата на защитата, че може сама да е излязла, е несъстоятелна.", "date": "2019.03.06", "title": "Убийство през очите на майката: Не съм прескачала Кремена, беше адекватна!"}
{"url": "https://www.novinite.bg/articles/171927/Spipaha-nad-600-000-kasa-nelegalni-cigari-na-GKPP-Kulata", "text": "Два случая на контрабанда на цигари разкриха митнически служители от ГД МРР в района на ГКПП Кулата. Иззети са 30 950 кутии или 619 000 къса нелегални цигари. По случаите са образувани досъдебни производства по описа на ГД МРР под надзора на РП Петрич, които вече са приключени. На 18.02.2019г. на ГКПП Кулата е извършена проверка на два автобуса, пътуващи по редовни линии от Гърция за България. При багажа на пътник, пътуващ в първия автобус, са открити 3990 кутии (79 800 къса) цигари без бандерол. При втора проверка, в багажа на друг пътник, от втория автобус, са открити 2000 кутии (40 000 къса) цигари без бандерол. Общото количество на откритите в автобусите цигари без бандерол е 5990 кутии - 119 800 къса. В качеството на обвиняеми по делото са били привлечени четири лица – извършители и помагачи. След постигнато между защитата им и Районна прокуратура – Петрич споразумение на подсъдимите са били наложени наказания. Трима от тях – Л.Б., А.Г., Г.Г., са с по една година „лишаване от свобода“ с тригодишен изпитателен срок и глоби в различни размери – от седемстотин лева до хиляда лева. Четвъртият подсъдим – М.М., е с наложено ефективно наказание от пет месеца „лишаване от свобода“ и глоба в размер на хиляда лева. 499 200 къса (24 960 кутии) цигари без български акцизен бандерол задържаха митнически служители седмица по-рано, при проверка на автовоз в района на ГКПП Кулата. Митническите служители спират за проверка по спазване на акцизното законодателство автовоз, влизащ в страната от Гърция и превозващ десет употребявани автомобила. При проверката в автомобилите, в девет от тях са открити общо 24 960 кутии нелегални цигари от различни марки. Подсъдимият по делото – Д.Г., се е признал за виновен за извършеното от него престъпление и се е споразумял с Районна прокуратура – Петрич. С определението на съда му е наложено наказание от три години „лишаване от свобода“ с петгодишен изпитателен срок.", "date": "2019.03.06", "title": "Спипаха над 600 000 къса нелегални цигари на ГКПП Кулата"}
{"url": "https://www.novinite.bg/articles/171940/DAZD-se-samosezira-za-14-godishnoto-momiche-prebito-ot-bashta-si", "text": "Държавната агенция за закрила на детето (ДАЗД) се самосезира по случая на 14-годишното момиче, жертва на насилие от страна на баща си. Служители са извършили проучване по телефон с началника на отдела за закрила на детето към Дирекция „Социално подпомагане“-Варна, включително и изисквайки информация за здравословното състояние на детето. От Агенцията вече писмено са сезирали Дирекция „Социално подпомагане“ (ДСП)-Варна, предвид настоящото местопребиваване на детето, Дирекция „Социално подпомагане“-Сливен, с оглед постоянното местоживеене на детето, Районна прокуратура-Варна, Агенцията за социално подпомагане-София - в качеството й на висшестоящ орган по назначение, управление, контрол и методическа подкрепа на Дирекция „Социално подпомагане“, като са изискали проучване на случая и предприемане на действия от страна на всяка институция, съобразно правомощия и компетенции. От органите за закрила на детето на местно ниво - ДСП, изиска да проучат случая и предприемат мерки за подкрепа на детето и семейството, както и мерки за работа с детето, за преодоляване на травмата от преживяното насилие. От Районна прокуратура се очакват действия спрямо извършителя, предвид сериозността на деянието - тежка форма на психическо и физическо насилие, включително и чрез провесване на детето през парапета на терасата и отправяне на заплаха за убийство. От Агенцията за социално подпомагане се изисква оказване на методическа подкрепа на отделите за закрила на детето за своевременно прилагане на Координационния механизъм за взаимодействие на институциите в работата по случаите на деца - жертва на насилие или в риск от насилие и за взаимодействие при кризисна интервенция, а именно, проучване на сигнала до 24 часа от постъпването му и свикване на заседание на екипа по Координационния механизъм при идентифициран риск за детето.", "date": "2019.03.06", "title": "ДАЗД се самосезира за 14-годишното момиче, пребито от баща си"}
{"url": "https://www.novinite.bg/articles/171965/Sabirat-podpiska-za-smyana-na-imeto-na-emblematichnata-ulica-Graf-Ignatiev", "text": "Подписка в интернет настоява столичната улица \"Граф Игнатиев\" да бъде преименувана и да бъде върнато старото ѝ име - \"Самоковска\". Според инициаторите граф Николай Павлович Игнатиев има \"преки заслуги\" за осъждането на Васил Левски на смърт. А това, че една от емблематичните улици в столицата носи негово име, по думите им, оскърбява всеки патриот.,,Важно е да се знае малко повече за истината около този граф и политик. Той има изключително много антибългарски прояви. Знаете ли дали по време на Априлското въстание е спасил поне един от затворените въстаници?\", коментираха пред Bulgaria ON AIR организаторите на подписката.Според тях дълги години българите са били лъгани, като са изучавали една фалшива история, а повече от столетие образът на граф Игнатиев е бил обвит в руски имперски митове. В действителност той бил една от най-злокобните фигури в новата българска история.Около 1000 души до момента са се записали в подписката за смяната на името.,,Историята е такава, каквато е. В нея присъстват добри и лоши периоди, има добри и лоши герои. И този проблем за улиците стои не само у нас. По тяхното название могат да бъдат проследен цели епохи. Затова с имената им трябва да се оперира много внимателно'', категоричен бе журналистът Валери Тодоров и допълни, че е важно да се обърне внимание на това с какво ще бъде заменено името на столичната \"Граф Игнатиев\".", "date": "2019.03.06", "title": "Събират подписка за смяна на името на емблематичната улица \"Граф Игнатиев\""}
{"url": "https://www.novinite.bg/articles/171957/Poveche-ot-4600-litra-nelegalen-alkohol-otkriha-v-peshtersko-selo", "text": "Общо 4630 литра нелегален алкохол са открити в дома на мъж от пещерското село Радилово, съобщиха от ОД на МВР-Пазарджик.При полицейска проверка в къщата на Т.З. /39 г./ са намерени 3000 литра ракия, 1630 литра вино и съоръжение за варене на ракия. Открити са също 240 литра дизелово гориво без документи за произход.Нелегалният алкохол и горивото са иззети, а срещу мъжа са образувани полицейски производства.", "date": "2019.03.06", "title": "Повече от 4600 литра нелегален алкохол откриха в пещерско село"}
{"url": "https://www.novinite.bg/articles/171968/Arestuvaha-obshtinski-savetnik-ot-Stambolijski", "text": "Общински съветник от Стамболийски е арестуван днес, съобщават пловдивските издания \"Марица\"  и Trafficnews. Става въпрос за Атанас Мавродиев, който е избран в общинския съвет на Стамболийски от от групата \"Патриотите - ВМРО и Защита\".Тази сутрин той е отведен от полицейски служители от дома му.По първоначални данни той е задържан заради злоупотреби с евросредства и по-точно заради това, че декларирал необработваеми земи като обработваеми. ", "date": "2019.03.06", "title": "Арестуваха общински съветник от Стамболийски"}
{"url": "https://www.novinite.bg/articles/171976/Maj-namushka-28-godishen-zaradi-stara-vrajda-v-Sliven", "text": "Мъж намушка 28-годишен заради стара вражда, съобщиха от Областната дирекция на МВР в Сливен.Около 19.00 часа на 5 март в Ябланово постъпил сигнал за мъж, прободен с остър предмет в селото. Пристигналите на място служители на реда установили, че 28-годишният е в тежко състояние и заедно с медицинско лице от селото оказали първа помощ на пострадалия до пристигането на медицински екип от Котел. Към момента мъжът е настанен за лечение без опасност за живота.Междувременно друг полицейски екип предприел издирване на извършителя и не след дълго задържал 53-годишен местен жител, който бил криминално проявен. Мъжът е задържан за 24 часа.При разследването било установено, че двамата мъже имали стара вражда.Работата по случая продължава. Образувано е досъдебно производство.", "date": "2019.03.06", "title": "Мъж намушка 28-годишен заради стара вражда в Сливен"}
{"url": "https://www.novinite.bg/articles/171955/Prouchvane-dava-sredna-ocenka-za-rabotata-na-glavniya-prokuror", "text": "Почти 43 на сто от участвалите в изследване дават средна оценка за работата на главния прокурор. Проучването беше представено в Националния пресклуб на БТА от Българския институт за правни инициативи /БИПИ/.Оценка слаб поставят 24,48%. Две трети смятат, че прокуратурата се е провалила в работата си. 18,88 на поставят добра оценка. Под 1 процент дават отличен по шестобалната системаБорбата с битовата престъпност и корупцията по високите етажи на властта са неефективни, смята мнозинството от запитаните, затова и 60 на сто искат от следващия главен прокурор активна работа в тази насока. А това значи, че явно нищо не е направено, посочи Теодор Славев от БИПИ.Кампанийните акции на прокуратурата създавали усещане за това, че усилията са насочени срещу едни, а не срещу всички. Означава, че законът не се прилага еднакво, коментира той и допълни, че 37,4 на сто казват, че прокуратурата е ползвана за политически цели.Изследването очертава тежка диагноза за недоверие, каза Биляна Гяурова-Вегертседер - директор на БИПИ. Тя обаче допълни, че хората нямат яснота какъв да е следващият главен прокурор.Най-рано на 10 юли може да започне процедурата по избор на нов главен прокурор, каза Биляна Гяурова-Вегертседер и допълни, че най-късно това трябва да се случи на 10 септември.", "date": "2019.03.06", "title": "Проучване дава средна оценка за работата на главния прокурор"}
{"url": "https://www.novinite.bg/articles/171942/Bez-poveche-noshtni-zavedeniya-i-kazina-v-Bansko", "text": "\r\nОбщина Банско гласува наредба, с която забранява изграждането на повече нощни клубове, казина и еротик барове в курорта. Забранява се и преустройството на сега съществуващите, които са 20 на брой.\r\n\r\n\r\n\r\n\r\n\r\n\r\n", "date": "2019.03.06", "title": "Без повече нощни заведения и казина в Банско"}
{"url": "https://www.novinite.bg/articles/171919/Bez-uspeh-priklyuchiha-novite-pregovori-za-Brexit", "text": "Без резултат приключи снощи срещата в Брюксел между главния европейски преговарящ Мишел Барние и британския преговорен екип за Brexit.Разговорите ще продължат днес, но според европейски представител преговорите не са протекли добре. Никоя от страните не направи изявления след срещата, продължила повече от три часа.Преди срещата, говорител на британския премиер Тереза Мей заяви, че преговорите са стигнали до критичен етап.", "date": "2019.03.06", "title": "Без успех приключиха новите преговори за Brexit"}
{"url": "https://www.novinite.bg/articles/171975/Policai-s-maski-pazyat-Mito-Ochite-dokato-si-chete-deloto", "text": "Полицаи с маски пазят несебърския бос Димитър Желязков-Очите, докато той и аверите му четат папките по делото срещу тях за участие в група за изнудване, побои, търговия с дрога и подбудителство към палежи, съобщи \"24 часа\"От миналата седмица 10-ина обвиняеми седели около огромна маса в строго охранявана стая на ГДБОП и си прехвърляли томовете, които вече надхвърлят 80.Прокуратурата е дала срок на тях и адвокатите им да се запознаят с доказателствата до края на тази седмица, но част от защитниците се опасяват, че няма да успеят.\r\nМитьо Очите казвал, че най-много се притеснява за здравето си. Миналата седмица се наложило да бъде викана “Бърза помощ”, но всичко се разминало с хапчета. Очаква се още през март делото де бъде внесено в съда.\r\nМитьо Очите бе екстрадиран от Турция на 15 февруари 2018 г. У нас той  се оплака от условията в затвора, в който е лежал. Но после заяви пред апелативния спецсъд, че в чужбина се грижели по-добре за здравето му, отколкото в България.  ", "date": "2019.03.06", "title": "Полицаи с маски пазят Митьо Очите, докато си чете делото"}
{"url": "https://www.novinite.bg/articles/171933/Komisiyata-za-ikonomichesko-satrudnichestvo-sas-Severna-Makedoniya-zasedava-v-Skopie", "text": "\r\nМинистърът на транспорта, информационните технологии и съобщенията Росен Желязков ще председателства първото заседание на Междуправителствената комисия за икономическо сътрудничество между България и Северна Македония. То ще се проведе днес и утре (6 и 7 март) в Скопие и се съпредседателства от министъра на икономиката на Република Северна Македония Крешник Бектеши, съобщиха от МТИТС.\r\n\r\n\r\n\r\n\r\n\r\n\r\n\r\n", "date": "2019.03.06", "title": "Комисията за икономическо сътрудничество със Северна Македония заседава в Скопие"}
{"url": "https://www.novinite.bg/articles/171977/Osaden-na-smart-poluchi-dojivotna-prisada-v-Plovdiv", "text": "Пловдивският апелативен съд уважи протеста на Окръжна прокуратура - Стара Загора и отмени решението на Окръжен съд – Стара Загора, с което е заменено наказанието „доживотен затвор“ с наказание от 30 години лишаване от свобода спрямо 64-годишния Т. Ч., осъден през 1991 г. на „смърт чрез разстрел“. Той е признат за виновен в извършване за две убийства, умишлена средна телесна повреда и изнасилване, извършени през 1990 г. в село край Стара Загора. Решението на Пловдивския апелативен съд е Т.Ч. да изтърпи наказанието „доживотен затвор“. То не подлежи на протест и обжалване. Апелативните магистрати смятат, че положителна промяна в поведението на осъдения има, но тя може да се отнесе към последните две години от изтърпяването на наказанието. Съдиите в Пловдив приемат за основателно възражението на прокурора, че този период не може да се квалифицира като достатъчен, за да се мотивира извод, че се касае за трайна, продължителна, сигурна и дългосрочна промяна.Така не може да се мотивира извод, че в условията на неконтролирана и неструктурирана среда – сред обществото, личностовите особености няма да се проявят по неблагоприятен за останалите членове на обществото начин. Т.Ч е изтърпял повече от 28 години в затвора, от които последните две в Старозагорския, а преди това е бил в затвора в Бургас. Апелативният съд е взел предвид, че една от особеностите при осъденото лице и сфера, в която работещите с него заключават, че имат проблеми, е признанието на вината и съжалението за стореното, което формално Т. Ч. изразява, но сам в последната си дума пред Окръжния съд сочи, че не се счита за престъпник, а престъпник е този, който след като е убил и е пуснат, отново убие. С присъда от 24.03.1992 г., Старозагорският окръжен съд е признал Т.Ч. за виновен в това, че: -на 08.08.1990 г. в село край Стара Загора, при условията на опасен рецидив, причинил умишлено средна телесна повреда на приятелката си – престъпление по чл.131а, във вр. с чл. 129, ал.1 от НК, за което е осъден на осем години „лишаване от свобода”; -на 22.10.1990 г. в същото село, при условията на опасен рецидив, се съвкупил с пострадалата, като я принудил към това със сила и заплашване - престъпление по чл.152, ал.3, т.4, във вр. с ал.1, т.2 от НК, за което е осъден на петнадесет години „лишаване от свобода”; -на 22.10.1990 г. в при условията на опасен рецидив, с особена жестокост и по особено мъчителен начин умъртвил Н. О. (на 69 години) и Ц. Д. (на 35 години), като спрямо Н. О. убийството е извършено предумишлено, а спрямо Ц. Д. – с цел да бъде прикрито първото убийство – престъпление по чл.116, т.4, пр.2, т.6, пр.2 и пр.3, т.8, т.9 и т. 11 от НК, за което е осъден на „смърт чрез разстрел“. Съдът е определил на подсъдимия Т.Ч. едно общо наказание „смърт чрез разстрел“. Присъдата е потвърдена от Върховния касационен съд на 06.05.1993 г. Смъртната присъда на подсъдимия е четена и е влязла в сила по време на осемгодишния мораториум върху смъртното наказание. Със ЗИДНК (ДВ, бр. 153/23.12.1998 г.) в чл.36 е създадена ал.3: „(3) В Република България няма смъртно наказание.\"Поради това с Указ № 4/20.01.1999 г. на Вицепрезидента на Република България смъртното наказание на Т. Ч., е заменено с „доживотен затвор без замяна“. По молба на осъдения с Указ № 12/21.01.2013 г. на Вицепрезидента на Република България наказанието му „доживотен затвор без замяна“ е заменено с наказание „доживотен затвор“.", "date": "2019.03.06", "title": "Осъден на смърт получи доживотна присъда в Пловдив"}
{"url": "https://www.novinite.bg/articles/171945/Severna-Koreya-vazstanovyava-raketen-poligon", "text": "Нови сателитни снимки сочат, че Северна Корея възстановява ракетния си полигон, който обеща да разруши, предаде Би Би Си. Изображенията са направени два дни след преговорите между лидерите на САЩ и Северна Корея Доналд Тръмп и Ким Чен-ун, които приключиха без сделка по ядреното разоръжаване на Пхенян.Полигонът Тончан-ри е бил ползван за изстрелване на сателити и тестове на двигатели, но никога за балистични ракети. Работата по демонтажа му започна миналата година, но бе спряна, след като преговорите със САЩ започнаха да буксуват.Обещанието за край наработата на обекта бе смятано за важна стъпка към укрепване на доверието между Вашингтон и Пхенян. Междувременно САЩ предупредиха Северна Корея, че може да ѝ наложат още санкции при липса на конкретни действия за разрушаване на ядрения арсенал.След провалените преговори между Ким Чен-ун и Доналд Тръмп, режимът в Пхенян обяви, че САЩ са пропилели възможност, която може да не дойде отново. Американците твърдят, че от Пхенян не са им дали гаранции за отказа от ядрения си арсенал, чрез които да отменят наложените икономически санкции. Очаква се между САЩ и Северна Корея да се състои нов кръг от преговори.", "date": "2019.03.06", "title": "Северна Корея възстановява ракетен полигон"}
{"url": "https://www.novinite.bg/articles/171959/Trima-sa-zadarjani-s-narkotici-v-plovdivsko-selo", "text": "Трима били задържани с наркотици при специализирана операция на територията на Първомай през изминалата седмица.В дома на 32-годишен криминално проявен и осъждан жител униформените открили три топчета с марихуана, електронна везна, няколко незаконно притежавани боеприпаси и значителна парична сума.Осем пакетчета със същото съдържание иззели при обиск на 19-годишен младеж, а близо 20 грама от наркотика намерили в лек автомобил „Форд“, управляван от друг познайник на полицията, на 30 години.Срещу извършителите са образувани бързи производства, уведомена е прокуратурата.", "date": "2019.03.06", "title": "Трима са задържани с наркотици в пловдивско село"}
{"url": "https://www.novinite.bg/articles/171962/Bedstveno-polojenie-v-grackiya-grad-Halkida-zaradi-navodneniya", "text": "\r\nЕвакуация на жителите и обявяване на бедствено положение заради наводнения в град Халкида на гръцкия остров Евбея. Пострадали са десетки домове, обработваема земя и инфраструктура.\r\n\r\n\r\n\r\n\r\n\r\n", "date": "2019.03.06", "title": "Бедствено положение в гръцкия град Халкида заради наводнения"}
{"url": "https://www.novinite.bg/articles/171967/ES-tryabva-da-poddarja-postignatiya-prez-poslednite-4-godini-napredak-v-oblastta-na-migraciyata", "text": "Преди заседанието на Европейския съвет през март Комисията прави равносметка на постигнатия през последните 4 години напредък и посочва мерките, които все още са необходими, за да се посрещнат непосредствените и бъдещите предизвикателства, свързани с миграцията.Изправен пред най-тежката бежанска криза в света от Втората световна война насам, ЕС съумя да осъществи значителна промяна в управлението на миграцията и защитата на границите. ЕС предложи закрила и подкрепа на милиони, спаси живота на много хора, разби мрежи за контрабанда и сведе незаконните пристигания в Европа до най-ниското равнище, регистрирано през последните 5 години. Въпреки това е необходима още работа, за да бъде миграционната политика на ЕС действително подготвена за бъдещите предизвикателства с оглед на постоянно променящия се геополитически контекст и постоянното увеличаване на миграционния натиск в световен мащаб.В продължение на 3 последователни години броят на пристигащите постоянно намалява, като настоящият им брой е само 10 % от пиковите стойности през 2015 г. През 2018 г. бяха засечени около 150 000 незаконни преминавания на външните граници на ЕС. При все това фактът, че броят на незаконно пристигащите е намалял, не е гаранция за бъдещето, като се има предвид вероятността миграционният натиск да продължи. Ето защо прилагането на всеобхватен подход за управление на миграцията и защита на границите е от съществено значение.", "date": "2019.03.06", "title": "ЕС трябва да поддържа постигнатия през последните 4 години напредък в областта на миграцията"}
{"url": "https://www.novinite.bg/articles/171941/V-amerikanskiya-Senat-prizovaha-za-borba-sreshtu-dezinformaciyata-za-vaksinite", "text": "По време на изслушване в американския Сенат експерти и застъпници на имунизациите заявиха, че е необходимо да се направи повече за борба с разпространението на невярна информация по темата. Изслушването бе на фона на епидемия от морбили в САЩ. Към момента властите са регистрирали 206 случая на заболяването в 11 щата. По-голямата част от случаите са в щатите Ню Йорк, Илинойс и Вашингтон. Пред здравната комисия в Сената се изказа 18-годишният Итън Линденбъргър от Охайо. Той стана популярен в американската преса като момчето, което се ваксинира, въпреки убеждението на майка си, че ваксините са вредни. Линденбъргър наблегна над важността от разпространението на фактическа информация в обществото:“За борба с епидемия от предотвратимите болести, според мен, информацията заема челно място.”  Останалите участници също говориха за опровергаването на конспиративни теории, като педиатърът Джонатън МакКълистър категорично заяви, че към момента няма “абсолютно никакви доказателства”, че ваксините причиняват аутизъм.В статия от миналия месец \"Вашинтон Пост\" посочва, че антиимунизационното движение събира привърженици онлайн с драматични истории, които залагат на сензацията, като тези истории се радват на по-голяма популярност от сухите факти. Изданието допълва, че в Щатите сега под увеличаващия се обществен натиск, уеб сайтове, които са давали платформа на подвеждащи твърдения, правят промени и блокират невярно съдържание.В Америка родители могат да прилагат лични, философски и религиозни убеждения да избягват имунизация на децата си, но някои щати обмислят премахване на подобни привилегии.  По този повод по време на изслушването в Сената във вторник сенаторът-републиканец Ранд Пол каза, че вярва, че ползите от ваксините са по-големи от вредите, но не приема идеята за намеса на правителството. Той допълни:“Грешно е да кажем, че ваксините не крият рискове. Дори правителството признава, че има случаи на деца, пострадали от ваксини...Така че все още не мога да се откажа от свободата в името на фалшиво усещане за сигурност.”Световната здравна организация e включила избягването на ваксини като една от 10-те глобални заплахи за 2019 г.", "date": "2019.03.06", "title": "В американския Сенат призоваха за борба срещу дезинформацията за ваксините"}
{"url": "https://www.novinite.bg/articles/171922/Chujdenci-v-shema-na-patya-Pribirat-pari-za-leki-katastrofi", "text": "Случаите на измами с пътно транспортни произшествия зачестяват, а в тях все по-дейно участие вземат и чужди граждани. Те предизвикват лек инцидент с автомобил и искат пари на ръка, за да се избегне намесата на полицията.Русенка е една от потърпевшите схемата.В един от почивните дни тръгнала да паркира в паркинга на търговски център. Докато прави маневра с колата си, усеща удар. Спрелият в съседство автомобил внезапно потеглил и се блъснал в нея. От него излязъл румънски граждани, който й поискал 50 лв. за нанесени щети.Жената коментира, че и на други нейни познати са искани пари от чужденци заради уж нанесени щети. Но никой не се е обърнал за помощ към служителите на реда. Затова и в Пътна полиция – Русе няма регистрирани подобни сигнали.По-често измамени се оказвали пострадалите при леки инциденти.\"Имаме много ПТП-та, когато единият водач е ударил другия и е напуснал ПТП, пострадалия водач се явява в \"Пътна полиция\", подава протокол, той се обработва, а на извършителя, освен че издава протокол, и се съставя акт съответно за липса на уведомление за ПТП\", заяви пред БНТ ст. инспектор Стилян Станев от \"Пътна полиция\" - Русе.Застрахователите от своя страна съветват шофьорите да избягват плащане на ръка. Според тях най-често това се случва, когато нарушителят е употребил алкохол, няма документи за самоличност или няма сключена задължителна гражданска отговорност.\"Не е логично. След като си заплатил едни 250 - 300 лв. за \"Гражданска отговорност\", да се бръкнеш в джоба за пари, които някой ти е поискал. Такова плащане на място първо по никакъв начин не се документира и второ, не е сигурно дали е дължимо.При инцидент, който не е регистриран в \"Пътна полиция\", глобите са между 50 и 200 лв.", "date": "2019.03.06", "title": "Чужденци в схема на пътя: Прибират пари за леки катастрофи"}
{"url": "https://www.novinite.bg/articles/171971/Ot-2000-do-2018-g-753-evropejci-zaginali-ot-atentati", "text": "\r\nВ Париж беше представено изследване на тероризма в ЕС, публикувано по инициатива на испанската европейска депутатка Майке Пагасауртундуа. Изследването включва списък на 753 души, станали жертва на терористични атентати на територията на ЕС в периода 2000-2018 г. То е наречено \"Бяла и черна книга на тероризма в Европа\" и включва в списъка на жертвите на тероризма и гражданите на ЕС, които са били убити при прояви на тероризъм извън границите на съюза в същия времеви период, било то туристи, работници, хуманитарни служители, журналисти, членове на въоръжените сили (общо 1115 души).\r\n\r\nДанните показват, че като цяло в изследвания период са убити общо 1868 души на възраст от една до 90 години. Списъкът на жертвите на тероризма в ЕС и на европейските жертви на тероризма извън пределите на блока е изготвен с помощта на Френската асоциация на жертвите на тероризма. Повечето от хората в списъка са жертви на джихадисткия тероризъм (91,1 процента или 1703 души). 111 души са жертви на националистическия тероризъм. Тероризмът на крайната десница и крайната левица е отнел живота на респективно 14 и 13 души. За близо 30 души произходът на терористичния акт остава неизвестен или отговорност за него не е поета. В книгата освен имената на жертвите фигурира тяхната възраст, националност и професия. Съобщават се датата, мястото и видът на терористичния акт, на който те са станали жертви, вкл. какво оръжие е било използвано при него.\"Забвението е най-страшното нещо\" и тази книга е \"начин да си спомним\" за тези хора, казва Елизабет Пелсе, френски междуведомствен представител, натоварен с въпросите за подпомагането на жертвите на атентати. \"Убитите са само върхът на айсберга. Нека не забравяме, че има физически и психологически травмирани хора, които са около 10-20 души на всеки убит\", допълни тя.Испания е най-засегната от тероризма в гореспоменатия период (268 жертви), следвана от Франция (263 жертви). Ако към това се добавят и французите, убити извън пределите на ЕС, това прави 379 френски жертви.Испания и Франция са също така двете страни от ЕС, в които са били извършени най-мащабните атентати в съюза през последните 18 години - този от 11 март 2004 г. в Мадрид (191 жертви), извършен от радикални ислямисти, и този от 13 ноември 2015 г. в Париж (121 жертви), за който отговорност пое Ислямска държава.В книгата се съдържа и \"карта на тероризма в ЕС от гледната точка на жертвите\". Тя включва графики, проследяващи еволюцията на тероризма през годините, вида на атентатите и типа на тероризма.\r\n", "date": "2019.03.06", "title": "От 2000 до 2018 г. 753 европейци загинали от атентати"}
{"url": "https://www.novinite.bg/articles/171915/Nad-po-golyamata-chast-ot-stranata-shte-bade-slanchevo", "text": "Днес над по-голямата част от страната ще бъде предимно слънчево. По-значителна облачност ще има над северозападните и източните райони. След обяд на отделни места в Източна България ще превали. Ще духа до умерен, в Дунавската равнина временно силен северозападен вятър. Максимални температури между 15° и 20°, в София около 15°. Над планините ще бъде предимно слънчево. Ще духа силен, по най-високите върхове бурен запад-северозападен вятър. Максимална температура на 1200 метра около 10°, на 2000 метра 2-3°.Над Черноморието ще има променлива облачност на места с превалявания от слаб дъжд. Ще духа умерен северозападен вятър. Максималните температури ще са 12°-15°. Температурата на морската вода е 6-7°. Вълнението на морето ще бъде 1-2 бала.", "date": "2019.03.06", "title": "Над по-голямата част от страната ще бъде слънчево"}
{"url": "https://www.novinite.bg/articles/171961/OON-kritikuva-Franciya-zaradi-policejsko-nasilie", "text": "Върховният комисар на ООН за правата на човека поиска от Франция да направи \"пълно разследване\" на полицейското насилие по време на демонстрациите на „жълтите жилетки\", започнали в средата на ноември миналата година.В речта си пред Съвета по правата на човека в Женева, Мишел Бачелет заяви, че \"жълтите жилетки\" протестират срещу \"лишаването им от икономически права и участието им в публичните дела\". \"Насърчаваме френското правителство да продължи диалога и спешно да поиска пълно разследване на всички съобщени случаи на прекомерна употреба на сила\", каза тя, цитирана от АФП и БГНЕС.Бачелет припомни, че \"неравенствата засягат всички страни\" и че \"дори в развитите държави хората се чувстват изключени от достъпа до ползите за развитие и са лишени от икономически и социални права\".Протестиращите \"призовават за уважителен диалог и реални реформи, но в много случаи протестите им са посрещани с насилие и прекомерна употреба на сила, произволни задържания, изтезания и други\", каза още тя.От началото на протестното движение на \"жълтите жилетки\" във Франция в средата на ноември, генералният инспектор на Националната полиция съобщава за около 100 случая на обвинения в полицейско насилие.Няколко демонстранти твърдят, че са били наранени от изстрели на несмъртоносни оръжия, наричани популярно \"огнени топки\", което неотдавна предизвиква спорове във Франция. Бачелет осъди репресиите със сила при последните протести в Судан, Зимбабве и Хаити.", "date": "2019.03.06", "title": "ООН критикува Франция заради полицейско насилие"}
{"url": "https://www.novinite.bg/articles/171925/31-raneni-v-katastrofi-samo-za-denonoshtie", "text": "31 души са ранени при катастрофи в страната през изминалото денонощие. Това съобщиха от пресцентъра на МВР. В София са станали 34 леки и 1 тежко пътно произшествие. От началото на месеца загиналите на пътя са трима, а от началото на годината- 70. В сравнение със същия период на миналата година загиналите са с 8 по-малко.", "date": "2019.03.06", "title": "31 ранени в катастрофи само за денонощие"}
{"url": "https://www.novinite.bg/articles/171920/Zatvaryat-ulica-v-centara-na-Sofiya-zaradi-avariya-na-magistralen-vodoprovod", "text": "От тази сутрин до 8 март ще бъде забранено движението на моторни превозни средства по улица \"Отец Паисий\" между булевард \"Тодор Александров\" и \"Пиротска\". Причината - авария на магистрален водопровод, която остави центъра на столицата без топла вода. От Общината предупреждават, че трамвай номер 20 ще се движи по скъсен маршрут - от Депо \"Искър\" до Младежкия театър.", "date": "2019.03.06", "title": "Затварят улица в центъра на София заради авария на магистрален водопровод"}
{"url": "https://www.novinite.bg/articles/171973/Putin-Rusiya-se-spravya-s-chujdite-shpioni", "text": "В реч пред служителите на Федералната служба за сигурност (ФСС) Путин каза, че чуждестранните разузнавателни агенции засилват дейността си в Русия.“Благодарение на успешно изпълнените специални операции, дейността на 129 шпиони и 465 информатори бе спряна” през 2018 г., заяви стопанинът на Кремъл.“Чуждестранните разузнавателни служби се стремят да увеличат дейността си в руското пространство, търсейки достъп по всякакъв начин до политическа, икономическа, научна и технологична информация”, добави той.Работата на ФСС “трябва да бъде ефективна, особено по отношение на производството на руски оръжейни системи”, каза Путин.Руските служби за сигурност и разузнаване рядко излизат от световните заглавия през последните години.Москва е обвинена в намеса в чужди избори и отравянето на бившия шпионин Сергей Скрипал в английския град Солсбъри.След като Вашингтон се оттегли от споразумението за ракетите със среден и малък обсег от периода на Студената война тази година, Путин заяви, че Русия ще се стреми да разработи нови ракети със среден обсег. ", "date": "2019.03.06", "title": "Путин: Русия се справя с чуждите шпиони"}
{"url": "https://www.novinite.bg/articles/171924/Ot-BPGA-predvijdat-kriza-na-pazara-s-gorivata", "text": "От Българската петролна и газова асоциация предвиждат криза на пазара с горивата, ако от 1 април трябва да въведат новите касови бележки по бензиностациите.Такава прогноза направи в сутрешния блок на БТВ експертът от асоциацията Светослав Бенчев. Той допълни, че има опасност много обекти да затворят. „Голяма част от бензиностанциите ни ще затворят, защото няма да имаме възможност да изпълним изискванията. Налагат се промени в софтуера. По-малките обекти пък трябва да си купят изцяло ново фискално устройство”, поясни Бенчев.Той се обърна с молба към Бойко Борисов да бъде направена среща и да бъдат чути аргументите им, за да може срокът да бъде удължен с 2-3 месеца. Експертът показа няколко писма, които са изпратени до финансовия министър и до премиера и които не са получили отговор.Относно повишаването на цените на горивата Бенчев коментира, че това е нормално, след като има повишаване на цената на суровия петрол.Припомняме, че за месец повишението е с над 0,10 лв. за литър. Най-масовият бензин А95 се продава средно за 2,08 лв. за литър. За сравнение в началото на миналия месец цената е с 0,11 лв. по-ниска. Дизелът пък вече е 2,28 лв. литър. За месец поскъпването отново е с около 0,11 лв.„Причината е повишаването на котировките на суровия петрол. За последния месец те са с около 16% нагоре. Нашите цени по бензиностанциите са се повишили съответно с 5% и 6% за бензина и дизела”, поясни експертът.По думите му от няколко дни се наблюдава понижение на цената на суровия петрол, но това трябва да се превърне в постоянен тренд от около 10-14 дни, за да може да се отрази върху цената на горивата.Светослав Бенчев заяви още, че новото поколение биодизел е двойно по-скъп от конвенционалния. Става въпрос за европейски изисквания за намаляване на емисиите въглероден двуокис и България трябва да изпълни задълженията си.„Това ще помогне глобално срещу промените в климата, но няма да помогне за намаляването на фините прахови частици и проблемите с въздуха в големите градове. Ще повиши обаче разходите ни”, каза експертът.", "date": "2019.03.06", "title": "От БПГА предвиждат криза на пазара с горивата"}
{"url": "https://www.novinite.bg/articles/171958/Zrelishten-trejlar-izdade-novi-podrobnosti-za-posledniya-sezon-na-Igra-na-tronove", "text": "HBO пусна нов трейлър, с който да подгрее феновете на хитовия сериал. И той отново обещава много кръв и смърт.Официалната дата за старта на финалния сезон стана ясна още през януари, а сега с новото промо тя отново бе потвърдена. Осмият последен сезон тръгва на 14 април. Ден по-късно той официално ще е в българския ефир, стана ясно от въпросния трейлър, разпространен от HBO България. А големият финал е насрочен за 19 май, като сезонът ще се състои от 6 епизода.Новият трейлър започва със сцена, в която Аря Старк казва: \"Познавам смъртта. Има много лица\", с което загатва, че отново зрителите ги очаква много кръв и зрелище. От видеото става ясно, че се готви голямо обединение преди предстоящата война с белите бродници.", "date": "2019.03.06", "title": "Зрелищен трейлър издаде нови подробности за последния сезон на \"Игра на тронове\""}
{"url": "https://www.novinite.bg/articles/171946/V-Teteven-startira-remontat-na-klyuchova-ulica", "text": "На 5 март 2019 г. в Тетевен започна ремонтът на ул. ,,Иван Вазов“ /участък от О.Т. 277 до О.Т. 434 - горна част на улицата/. Той е част от проект „Рехабилитация на общинска улична мрежа в сервитутното очертание на гр. Тетевен: ул. „Иван Вазов”, гр. Тетевен; ул. „Здравец” – гр. Тетевен; ул. „Вит” – кв. Полатен, гр. Тетевен; ул. „Даковото” – с. Рибарица, Община Тетевен: ул. „Васил Левски” – с. Галата, Община Тетевен“, финансиран по договор с Държавен фонд ,,Земеделие“. Част от дейностите, които ще се извършат са фрезоване на съществуващ асфалт (предварителен ремонт) и цялостно полагане на нов плътен асфалт, съгласно съществуващата ширина на улиците. Ще бъдат положени нови бетонови бордюри, както и нови бетонни плочи на тротоарите. Във връзка с изпълнението на строително – ремонтните работи, призоваваме гражданите да освободят тротоарите и пътното платно от паркирани превозни средства, строителни и отоплителни материали. Община Тетевен се извинява за причиненото неудобство след реконструкцията на водопровода на улицата, както и моли гражданите за разбиране и търпение във връзка със започнатия ремонт на уличното платно и тротоарите!", "date": "2019.03.06", "title": "В Тетевен стартира ремонтът на ключова улица"}
{"url": "https://www.novinite.bg/articles/171928/Ochakvat-se-zatrudneniya-v-trafika-po-AM-Hemus", "text": "Очакват се затруднения с трафика по магистрала \"Хемус\" в сряда.Движението в тунел \"Топли дол\" в посока София ще се осъществява само в едната лента заради ремонт на пожароизвестителната система. Ограничението ще е в сила от 9.30 до 15 ч.", "date": "2019.03.06", "title": "Очакват се затруднения в трафика по АМ \"Хемус\""}
{"url": "https://www.novinite.bg/articles/171931/Slabo-zemetresenie-v-Cherno-more", "text": "Земният трус е регистриран в 8,56 ч. тази сутрин с епицентър на 113 км югоизточно от Шабла, на 126 км югоизточно от Варна и на 186 км северно от Истанбул, Турция, с дълбочина 2 км. ", "date": "2019.03.06", "title": "Слабо земетресение в Черно море"}
{"url": "https://www.novinite.bg/articles/171930/Romi-ot-Vojvodinovo-osporvat-sabaryaneto-na-nezakonnite-im-kashti", "text": "Жители на ромската махала в село Войводиново оспорват заповедта на кмета на община Марица за премахване на незаконните им сгради.Едно от делата по казуса ще се гледа днес в Пловдивския административен съд. Съдът трябва да реши дали една от незаконните тухлени къщи в ромската махала да бъде бутната, след като всичките ѝ обитатели са подали жалба срещу събарянето. До началото на април се очаква съдът да разгледа още 17 подобни жалби.Преди две седмици в селото отново имаше напрежение, след като с микробус на неправителствена организация ромите бяха върнати в незаконните си постройки. Кметът на селото Димитър Тосев е категоричен, че ако съдът отсъди в полза на ромите, населеното място отново ще се вдигне на бунт.Напрежението във Войводиново избухна в началото на януари, след като двама жители от ромската махала нападнаха военнослужещ, което доведе до протести и бутнати постройки.", "date": "2019.03.06", "title": "Роми от Войводиново оспорват събарянето на незаконните им къщи"}
{"url": "https://www.novinite.bg/articles/171943/Mareshki-Shte-othvarlim-prezidentskoto-veto-iskame-palno-otpadane-na-praga-na-preferenciite", "text": "ПГ „ВОЛЯ – Българските Родолюбци“ отхвърли ветото на президента, заради демагогията му и защото той се превърна в говорител на БСП по темата с изборния кодекс. Тази позиция обяви от парламентарната трибуна лидерът на ВОЛЯ и зам.- председател на НС Веселин Марешки. „По дебатите в залата виждам, че ние сме единствените, които се борим за силна мажоритарна система. Завишаването на праговете беше опит за убийство на преференцията. Искането за връщането на стария праг е популизъм.Ако вие наистина сте за преференцията и мажоритарен вот, подкрепете българския народ за премахването на праговете. Всеки български гражданин, който е направил повече за своите сънародници, да отива напред. По старата система, човек който получава 10 000 преференции, не може да измести първия от листата, който няма нито една, само защото е подреден по незнайни за гражданите причини там. Затова ние ще направим наше предложение, в което ще искаме отпадането на преференциалните прагове напълно“, каза Марешки. ВОЛЯ е против машинното гласуване, защото то е отхвърлено на много места по света и не допринася с нищо за прозрачността на процеса и активността на гражданите. „Ние сме за електронното гласуване, защото то ще даде възможност на всеки българин, независимо къде се намира по света, да даде своя вот, без да се реди на опашки. Вярно, че има риск да бъде манипулирано, но трябва да се работи в тази посока, той да бъде минимализиран“, заяви още Марешки от парламентарната трибуна. Той определи като цинизъм ограничаването на правото на българските граждани да участват в изборите. Лидерът на ВОЛЯ разви тезата, че политически измамници нямат място в българския парламент и че именно чрез мажоритарния вот дава шанс в институцията да влязат доказани личности, което що повиши нивото на Народното събрание. „Ето защо ние ще продължим да осветяваме всички, които лъжат и ограбват българския народ. Затова мястото на ВОЛЯ е тук – в парламента“, категоричен беше Веселин Марешки. Той отново атакува ОП за неспазеното предизборно обещание за 300 лева минимална пенсия, заради което хиляди пенсионери останаха излъгани.", "date": "2019.03.06", "title": "Марешки: Ще отхвърлим президентското вето, искаме пълно отпадане на прага на преференциите"}
{"url": "https://www.novinite.bg/articles/171951/Simeonov-Pri-chisto-majoritaren-vot-shte-napalnim-NS-sas-silikoni-i-botoksi", "text": "Според лидера на НФСБ Валери Симеонов, с ветото си за Изборния кодекс президентът Румен Радев се опитва да „внесе съмнение в изборите“, а това не е „държавническо поведение“.„Ние от НФСБ не смятаме, че преференциите носят някаква нова доза демокрация или мажоритарност“, заяви Симеонов, цитиран от БГНЕС.„Винаги сме били против засилване на този процент на мажоритарност, от гледна точка на нивото на демократична избирателна култура, която се създава с десетилетия и векове, каквато за съжаление не можем да кажем, че в България е на необходимото ниво. Огромен риск, при прилагането на чисто мажоритарен вот, е тези столове и банки в Народното събрание да се напълнят със силикони, с ботокси, с ритнитопковци и всякакви представители на подземния свят от различните области – общини, градове и села даже. Рискът е много голям“, каза още Симеонов.", "date": "2019.03.06", "title": "Симеонов: При чисто мажоритарен вот ще напълним НС със силикони и ботокси"}
{"url": "https://www.novinite.bg/articles/171939/Ministar-Angelkova-e-na-rabotno-poseshtenie-v-Berlin", "text": "Министърът на туризма Николина Ангелкова е на работно посещение в Берлин. Днес тя ще открие българския щанд на международната туристическа борса ITB Берлин. Това е най-голямото туристическо изложение, предназначено както за професионалисти, така и за широка публика и се организира от 1966 г. Очаква се щанда на България да посетят кметът на Берлин Михаел Мюлер, Зураб Пололикашвили, генерален секретар на Световната организация по туризъм към ООН, Глория Гевара, председател и главен изпълнителен директор на Световния съвет за пътувания и туризъм, Майкъл Френцел, президент на Федералната асоциация на Германската туристическа индустрия, Томас Барис, парламентарен секретар на Федералното министерство на икономическо развитие и енергетиката и комисар по туризъм на федералното правителство. Планирано е министър Ангелкова да разговаря с Марк Окерстром, изпълнителен директор на Експедия груп. Българският министър ще участва и в деветата министерска среща по проекта „По пътя на коприната“.", "date": "2019.03.06", "title": "Министър Ангелкова е на работно посещение в Берлин"}
{"url": "https://www.novinite.bg/articles/171956/Elena-Joncheva-BSP-nyama-da-e-plenarna-zala-za-glasuvaneto-na-novata-CIK", "text": "Парламентарната група на БСП няма да влезе в пленарната зала при гласуването на състава на новата Централна избирателна комисия (ЦИК), съобщи в Хасково говорителят ѝ Елена Йончева.„Разбира се, имаме свои кандидати за ЦИК. Знам ги всичките имена, но сега няма да ги посоча, това ще направят колегите от София. Ние няма да влезем в парламента, нашата парламентарна група. Казахме при какви условия ще влезем в парламента, когато бъдат защитени избирателните права на българските граждани“, каза Елена Йончева.Социалистите напуснаха парламента преди около две седмици след решение на Националния съвет на партията. Избор на нова ЦИК беше едно от условията, които лидерът Корнелия Нинова постави на управляващите за връщане в пленарната зала.", "date": "2019.03.06", "title": "Елена Йончева: БСП няма да е пленарна зала за гласуването на новата ЦИК"}
{"url": "https://www.novinite.bg/articles/171960/Eva-Majdel-Rabotya-za-sazdavane-na-platforma-za-monitoring-na-taksite-za-prevodi-v-evro", "text": "„За да улесним допълнително гражданите и бизнесите, които превиждат евро от и към чужбина, работим за създаване на уебсайт за мониторинг на приложението на регламента. Вътре ще има информация за таксите за презграничните преводи в евро на всеки доставчик на платежни услуги банка, работещ в Бълагрия. На тази онлайн платформа ще има и място за подаване на сигнали при съмнения за неизпълнение на задълженията на финансовите институции, които с екипа ми ще отвеждаме до компетентните органи за проверка.“ Това заяви българския евродепутат от ГЕРБ/ЕНП Ева Майдел по време на дисксуия в Дома на Европа в сряда 6 март 2019 г. по повод приемането на Регламента за презграничните плащания. „Най-положителен ефект от приетия регламент ще има в България, където дълги години плащахме най-високите такси в Европа – между 30 и 50 лв, независимо от стойността на превода. С новите промени очакванията са таксите да поевтинеят десетократно. Освен спестявания за гражданите и бизнесите от страните извън Еврозоната, регламентът ще доведе и до премахване на един истински двоен стандарт в ЕС.“ Това допълни Ева Майдел, която беше докладчик и главен преговарящ за Европейския парламент по регламента. В дисксуията участва икономистът Лъчезар Богданов, който заяви, че в България годишно има около 4 милиона входящи преводи в евро, над 15 000 малки и средни предприятия изнасят стоки и услуги, а над 36 000 внасят, което показва големият мащаб на ефекта от регламента. Даниела Данаилова-Шербел, член на борда на организацията на българи с опит и образование в чужбина „Тук-Там“, подчерта, че се надява след влизането в сила на регламента да се улесни правенето на бизнес на българските компании в чужбина, тъй като няма да се налагат скъпи и разточителни услуги като отваряне на банкови сметки във всяка държава, в която има бизнес отношения.", "date": "2019.03.06", "title": "Ева Майдел: Работя за създаване на платформа за мониторинг на таксите за преводи в евро"}
{"url": "https://www.novinite.bg/articles/171944/Edinodushno-parlamentat-othvarli-prezidentskoto-veto-za-Izborniya-kodeks", "text": "В мотивите си държавният глава изрази несъгласие най-вече със завишения праг на преференциите, който според него е „отстъпление от достиженията на изборното законодателство“. Освен преференциалния вот, президентът атакува още текстовете за машинното гласуване, обжалването на актовете на избирателните комисии, мнозинствата при отмяна на решенията им за отхвърляне и правилата за подсъдността.Днешните дебати преминаха при отсъствието на депутатите от БСП, които вече трета седмица на участват в пленарните заседания. От своя страна ГЕРБ и „Обединени патриоти“, които формират парламентарното мнозинство, вече заявиха намерението да предприемат своя законодателна инициатива, която да върне старото положение при преференциите.Активни в днешния дебат бяха от ДПС. „Ние считаме, че истинските ограничения в Изборния кодекс не са отчетени и се надяваме същите да бъдат атакувани пред Конституционния съд“, заяви от парламентарната трибуна председателят на партията Мустафа Карадайъ. Според него огромна част от българските граждани, които се намират в държави извън Европейския съюз, на практика са лишени от избирателни права. По сега действащите правила в тези държави могат да бъдат разкривани до 35 избирателни секции.„Действията и законодателните решения по Изборния кодекс са част от мощните ерозионни процеси на основите на демокрацията, генерирани и провеждани от ГЕРБ. Историята няма да ви прости това. Всички български граждани, всички партии, за които мирът и демокрацията не са просто декларации, а кауза, няма да ви позволят да се самозабравите“, обърна се Карадайъ към управляващите.Съпартиецът му Йордан Цонов също изрази несъгласие с голяма част от мотивите на президента. Според него преференциалното гласуване не е основно гражданско право. „Основно гражданско право, дадено от Конституцията е където и да се намираш, да избираш и да бъдеш избиран“, смята Цонев. „Тези български граждани, които се намират извън ЕС, са лишени от правото въобще да гласуват – нито машинно, нито виртуално, нито ръчно, нито наум“, категоричен е депутатът. От движението защитиха завишените преференциални прагове, а според тях дори през годините преференциите са се превърнали в „способ за контролиране на вота“.Според ГЕРБ пък президентът Румен Радев е обладан от идеята за машинно гласуване. „Дори на Нова година, когато хората се чукаха с чаши, той ни занимаваше с машинно гласуване. Естественият въпрос е той беше ли избран с машинно гласуване? Ако машинното гласуване е предпоставка и единствена гаранция за честност за изборите, ние трябва да преповтаряме президентския вот. Да хвърля кърпата и да преповтаряме президентските избори“, смята депутатът и бивш конституционен съдия Георги Марков. Според него фактът, че Радев е избран без гласуване с машини, дава гаранция за честността на досегашния способ за провеждане на избори в страната.Намерението на ГЕРБ да върне стария праг при преференциите препотвърди и Тома Биков. „Ще върнем преференциите и ще спечелим изборите не заради правилата на играта, а защото имаме повече избиратели и по-голяма подкрепа от БСП“, заяви той от трибуната. Той разкритикува депутатите от левицата заради днешното им отсъствия от дебатите, които се провеждат в полупразна зала, както и за това, че за първи път в най-новата ни история президентско вето се отхвърля без нито един глас в негова подкрепа.Този път единни в позицията се оказаха „Обединени патриоти“. „ГЕРБ ни увериха, че ще върнат старото положение за преференциите и няма да покрепим ветото, защото в него се правят доста фалшиви внушения“, заяви Искрен Веселинов и припомни, че ВМРО беше една от партиите, които се противопостави на завишаването на прага.Според лидера на НФСБ Валери Симеонов, с ветото си президентът се опитва да „внесе съмнение в изборите“, а това не е „държавническо поведение“. „Ние от НФСБ не смятаме, че преференциите носят някаква нова доза демокрация или мажоритарност“, смята Симеонов. „Винаги сме били против засилване на този процент на мажоритарност, от гледна точка на нивото на демократична избирателна култура, която се създава с десетилетия и векове, каквато за съжаление не можем да кажем, че в България е на необходимото ниво. Огромен риск, при прилагането на чисто мажоритарен вот, е тези столове и банки в Народното събрание да се напълнят със силикони, с ботокси, с ритнитопковци и всякакви представители на подземния свят от различните области – общини, градове и села даже. Рискът е много голям“, каза още Валери Симеонов.", "date": "2019.03.06", "title": "Единодушно парламентът отхвърли президентското вето за Изборния кодекс"}
{"url": "https://www.novinite.bg/articles/171935/Zapochva-izgrajdaneto-na-parviya-mnogoetajen-parking-v-Plovdiv", "text": "Първа копка на изграждането на първия общински многоетажен паркинг в Пловдив ще направят днес кметът на града Иван Тотев и управникът на район \"Западен\" Димитър Колев.Предвижда се паркингът да бъде построен на мястото на бившия пазар на ъгъла на улиците „Орфей“ и „Звезда“.  Съоръжението ще е на три нива, като всяко от тях ще е за по 50 автомобила. Средствата за изграждането му са на стойност 3 500 000 лева и са осигурени от общинския бюджет.Освен многоетажния паркинг, в район „Западен“ се предвижда през тази година разкриването на още 200 места за автомобили. В плановете на администрацията влиза изграждането на паркинги на улица „Бряст“ зад общежитията на Медицинския университет и на ул. „Ружа“, където са предвидени 55 места. За толкова автомобили ще е и паркингът на бул. „Копривщица“.", "date": "2019.03.06", "title": "Започва изграждането на първия многоетажен паркинг в Пловдив"}
{"url": "https://www.novinite.bg/articles/171969/Angelkova-otkri-balgarskiya-shtand-na-mejdunarodnoto-izlojenie-ITB-Berlin-2019", "text": "Министърът на туризма Николина Ангелкова откри националния щанд на България на Международното туристическо изложение ITB–Берлин 2019. Присъствието ни на най-голямото туристическо изложение в света е от голямо значение за представянето на България като целогодишна дестинация, коментира министърът. Тя изтъкна значението на германския пазар сред генериращите за входящ туризъм у нас и подчерта активния диалог на министерството с водещи туроператори и инвеститори във Федералната република. Борсата е предназначена както за професионалисти, така и за широка публика и се организира от 1966 г. България е сред най-дългогодишните участници в нея, посочи още министър Ангелкова. Страната ни се представя в изложението по Програмата за национална туристическа реклама за настоящата година. Тазгодишното издание ще продължи до 10 март. България участва в авторитетната берлинска борса с национален щанд от 413 кв. м, като броят на участниците освен Министерството на туризма надхвърля 40. В най- престижното събитие за туристическата индустрия ще се представят общо над 10 000 съизложители, 110 000 професионалисти от над 180 страни и се очакват около 160 000 посетители и публика. Изложението е водеща B2B платформа за всички туристически изложения в международен план. На откриването на щанда присъства и посланикът на България в Германия Елена Шекерлетова.", "date": "2019.03.06", "title": "Ангелкова откри българския щанд на международното изложение  ITB–Берлин 2019"}
{"url": "https://www.novinite.bg/articles/171970/Cvetanov-uprekna-Ninova-BSP-s-nova-falshiva-novina-za-GERB", "text": "Цветан Цветанов определи като фалшива новина и лъжа критиките на соцлидерката Корнелия Нинова, че отхвърлянето на ветото на президента е поредната сделка между ГЕРБ и ДПС. Той заяви и че червената шефка се заиграва с етническата толерантност в страната и така застрашава националната сигурност.По-рано Нинова нападна управляващите, че от ГЕРБ са се договорили с движението, а цената за това са поправките в закона, според които ще се опростят всички задължения на вероизповеданията до края на миналата година. Дълговете на Главното мюфтийство, които вероятно ще бъдат опростени, са няколко милиона лева, а на православната църква - няколко хиляди лева.\"Твърденията за сделка между ГЕРБ и ДПС са фалшиви новини, лъжи и неистини. Когато не участваш в заседанията, няма как да си обективен в декларациите си\", отвърна задочно Цветанов на Нинова.Той посочи, че темата за финансирането на вероизповеданията е обсъждана на КСНС при президента и тогава всички партии са постигнали консенсус. Затова и със законодателно решение вероизповеданията вече получават субсидия.\"С промените и закона, който приехме в края на 2018 г., дадохме възможност българските вероизповедания да получават необходимата субсидия за заплати и осигуровки. Сега казусът е, че православната църква получи своите субсидии, изплати своите възнаграждения, а българските мюсюлмани, имамите и Мюфтийството не получиха тези средства. Ако бъдат получени, те веднага трябва да отидат за покриването на тези задължения, които са натрупани под една или друга форма, разясни Цветанов.Според него с тези си изказвания Корнелия Нинова се заиграва с етническата толерантност, а това е взривоопасно за обществото и страната.", "date": "2019.03.06", "title": "Цветанов упрекна Нинова: БСП с нова фалшива новина за ГЕРБ"}
{"url": "https://www.novinite.bg/articles/171974/Eva-Majdel-Bankite-da-nameryat-inovativni-resheniya-ne-da-vavejdat-novi-taksi", "text": "Банките трябва да намерят иновативни решения, а не да облагат потребителите с нови такси. Това заяви евродепутатът Ева Майдел по време на дискусия, посветена на новите правила за парични преводи в евро. Благодарение на тях от декември ще поевтинеят многократно паричните преводи от страни, които са извън еврозоната, към такива, които вече са въвели еврото.На въпрос на \"Хоризонт\" дали банките няма да пренесат таксите върху други свои продукти, Майдел отговори, че очаква да се въведат иновативни решения, които са в полза на клиентите и описа ефекта от новия регламент:\"Имаме български родители, които се свързват с нас и казват, че на месец таксите, които те плащат за превод, са около 150 лева. Ако плащате на месец 150 лева и правите три превода, таксата, която ще плащате след влизането на регламента в сила, ще бъде може би около 15 лева на месец, тоест десетократно по-ниски такси\".", "date": "2019.03.06", "title": "Ева Майдел: Банките да намерят иновативни решения, не да въвеждат нови такси"}
{"url": "https://www.novinite.bg/articles/171963/Bankata-za-karma-v-Sofiya-otvori-vrati", "text": "След ремонт Банката за майчина кърма в столичния район „Илинден“ отвори врати. От \"Московска\" 33 инвестираха 950 хил. лв. в обновяването на сградата.\r\nВ нея бе извършена цялостна подмяна на ВиК, отоплителната и електрическата инсталация, поставена е топлоизолация, направен е цялостен вътрешен ремонт на помещенията, обновена е и фасадата. Част от оборудването също е ново, но предстои закупуване на още специализирана медицинска апаратура.\r\nВ Банката е разкрит и кабинет за кърмене, където младите майки ще могат да получават подкрепа или консултации.\r\nСъбраната от донори кърма се предоставя безплатно на здравни заведения и частни лица за нуждаещи се недоносени бебета, кърмачета с алергия към белтъка на кравето мляко или с вродени заболявания, както и на новородени, чиито майки са болни от туберкулоза, диабет, сърдечно-съдови и психически заболявания. В банката има отделение по събиране, съхранение и пласмент на майчината кърма, отделение по пастьоризация и лиофилизация, и лаборатории по микробиология и биохимия. Медицинският персонал е специализиран - лаборанти, микробиолози, лекари.\r\n", "date": "2019.03.06", "title": "Банката за кърма в София отвори врати"}
{"url": "https://www.novinite.bg/articles/171947/BSP-Sofiya-organizira-bezplatna-yuridicheska-priemna-za-grajdani", "text": "На 7 март в постоянната приемна на БСП – София (ул. \"Леге\" № 10, ет. 1) гражданите ще получат безплатни юридически консултации. Юристите ще бъдат на разположение на софиянци от 15.00 до 18.00 часа. ", "date": "2019.03.06", "title": "БСП - София организира безплатна юридическа приемна за граждани"}
{"url": "https://www.novinite.bg/articles/171966/GERB-i-DPS-Nyama-dogovorka-za-veroizpovedaniyata", "text": "\r\nГЕРБ и ДПС категорично отрекоха обвиненията на соцлидера Корнелия Нинова за договорка между тях, за да отхвърлят ветото върху Изборния кодекс в замяна на промени в закона за вероизповеданията. Това стана ясно от думите на Йордан Цонев в специална декларация на движението, както и от коментара на шефа на ПГ на ГЕРБ в кулоарите на Народното събрание.\r\n\r\nПо-рано през деня НС събори ветото на президента, а в дневния ред за петък бе включено разглеждане на промените в закона за вероизповеданията, внесени от Цветанов и лидера на ДПС Мустафа Кардайъ още в края на януари. До тях обаче се стигна заради пропуск в предишния закон, приет в края на 2018-а. Именно затова двамата предлагат редакция, с която се предлага амнистия за неплатени публични задължения на вероизповеданията до края на миналата година.\r\nУпреците на Нинова бе причината ДПС и ГЕРБ да разяснят как се е стигнало до това, като от обясненията на Цветанов и Цонев стана ясно, че самите изменения са инициирани от финансовото министерство. С предишния закон от края на 2018-а вероизповеданията получават субсидия от държавата. Българската православна църка получава средствата, но не и Главното мюфтийство, с което свещениците получават заплатите си, но не и имамите. Оказва се, че мюфтийството има задължения към държавата за осигурoвки. Ако парите от субсидията бъдат платени, то те автоматично ще бъдат иззети чрез частен съдебен изпълнител. По думите на Цветанов става дума за около 8 млн. лева, които ще бъдат опростени на мюфтийството. Промените в закона трябва да се гледат в комисия в четвъртък и да минат през зала в петък. Цветанов намекна, че Нинова не прави обективни твърдения и това се дължи на липсата на БСП от пленарна зала. Българските избиратели са изпратили народните представители да работят, каза Цветанов, а изказванията на Нинова за сделка между ГЕРБ и ДПС определи като фалшива новина. Той призова да не се противпоставят вероизповеданията у нас, а партийните лидери, независмо дали е Нинова, да не поставят на карта мира в България, заигравайки се с етническата толерантност. „Ние искаме да имаме спокойствие и да гарантираме сигурността.“, каза Цветанов. „Това е потъпкване и създаване на предпоставки за нарушаване на националната сигурност на страната. Ако Корнелия Нинова иска да играе и по тази линия, тя е в правото си. Това означава, че се заиграва с нещо което е достатъчно взривоопасно за обществото“, заключи той.\r\nПреди това Цонев призова Нинова да не преиграва и да говори с президента, преди да прави подобни изявления. Решението да се финансират вероизповеданията в България пък било взето на два поредни КСНС и след два доклада на службите, че Главното мюфтийство се финансира от съседна държава - Турция и това представлява заплаха за националната сигурност на България. Той изтъкна, че решението е взето със съгласието на президента и лично на Нинова. „Финансирането на Главно мюфтийство в частта на заплатите не е частен партиен въпрос на ДПС. Това е въпрос от калибъра на националната сигурност“, каза Цонев и призова партиите да не си правят политика на гърба на националната сигурност. „Това не е партиен въпрос на ДПС - или всички ще се грижим за националната сигурност, или ще я оставим така, както е в момента“, ядоса се Цонев. По думите му целта е да се ликвидират и прекъснат всякакви зависимости от чужди страни. Той обясни, че в първите поправки на закона е допусната грешка. Една от причините е, че не бил упоменат титуляра, който да получи държавната субсидия. Втората – задълженията на мюфтийството. „Отхвърляйки амнистията, ние направихме така, че законът не действа и след като финансовото министерство заяви тревога, внасяме промени“, каза Цонев и обясни, че текстовете са писани именно във финансовото министерство.\r\nМеждувременно социалистът Таско Ерменков се появи в кулоaрите в НС, въпреки бойкота на БСП. Той обвини Цонев и ДПС, че не са били съвсем коректни. По думите му задълженията на БПЦ, които ще се опростят са няколко хиляди, но на Главното мюфтийствотo около 10 млн. лева. „Така че правете си сметка има ли сделка или няма“, каза той.\r\n", "date": "2019.03.06", "title": "ГЕРБ и ДПС: Няма договорка за вероизповеданията"}
{"url": "https://www.novinite.bg/articles/171978/VMRO-iska-novi-iziskvaniya-kam-poluchavashtite-socialni-plashtaniya", "text": "\r\n\r\n\r\nТова обяви заместник-председателят на ВМРО и заместник-председател на ПГ на „Обединени патриоти“ Искрен Веселинов по време на брифинг в Народното събрание.Предложението предвижда получаването на месечни социални помощи да се обвързва с полагането на общественополезен труд, участието в програми за ограмотяване и повишаване на квалификацията.От ВМРО отчетоха, че това е сред стъпките за реализиране на концепцията на Красимир Каракачанов за циганската интеграция. трябва да има мерки, които да подпомагат развитието на тези хора и да ги правят пригодни за пазара на труда.Имаме огромна маса от хора, които получават плащания през Закона за социално подпомагане, коментира Веселинов и посочи, че тези хора очакват държавата да ги издържа.\r\n\r\nТрайно безработните лица трябва ежегодно да бъдат оценявани. При две последователни отрицателни оценки, месечните помощи се намаляват до 50% за срок от една година.Тези мерки трябва да бъдат задължителни, ако искат да се получават социални помощи, изтъкна Веселинов. Той уточни, че това е първа стъпка към дебата, който да промени изцяло системата за социално подпомагане.Депутатът от ВМРО Александър Сиди обърна внимание и на концепцията на Красимир Каракачанов за циганската интеграция. Според него, има твърде много хора в обществото, които живеят на социални помощи и са трайно безработни и именно за това ВМРО прави поправка на Закона за социално подпомагане. Той даде пример с пищните цигански сватби, които се организират от хора, уж социално слаби.В обществото отдавна има усещане за несправедливост между работещите и тези групи, които останаха невписани в трудовия пазар. Професията „трайно безработен“, както и „самотна многодетна майка“ източват социалната система и са в огромна тежест на данъкоплатците. Чрез поредица от законодателни мерки, част от които е и този законопроект, през последните години законодателят се опитва да намери баланс между двете групи и да насърчи хората да разчитат по-малко на социални плащания и повече на собствените си доходи от труд, които следва да бъдат по-високи от социалните плащания, пише в мотивите на законопроекта.Един от големите проблеми сред невписаните в обществото уязвими групи е липсата на достатъчно ниво на образование и трудова квалификация. Въпреки многото програми за социална и трудова интеграция, тези които се възползват от тях, обикновено не постигат значим напредък, защото закона не ограничава възможността колко пъти да се възползваш от програмите, както и не определя достатъчен контрол върху постигнатите резултати. С предлаганите промени, смятаме че ще постигнем именно това – необходимо ниво на образование и придобиване и/или повишаване на трудовата квалификация, обосновават още Патриотите от ВМРО предлаганите законовите промени.Няма как да постигнем значителен напредък, ако към тези програми не се въведе по-строг контрол и не се отнеме усещането за безкрайност на ползваните средства за помощ, каквото има у част от бенефициентите на програмите. Ето защо създаваме и контрол по изпълнението и възможност за намаляване на размера на помощта или съответно нейното спиране, ако лицето не покаже заинтересованост, към това да повиши своето образование или квалификация. Чрез тези мерки ще намалим изтичането на публичен ресурс, изразходването, на който не води след себе си до прекратяване на професията „трайно безработен“ . С предлаганите промени ще засилим контрола върху мерките за повишаване на образованието и придобиване на трудови компетенции и квалификация и съответно ще намалим усещането за социално неравенство в обществото, се посочва още в мотивите.Текст на Законопроекта за изменение и допълнение на Закона за социалното подпомагане >>>§ 1. В чл. 2, ал. 4 се изменя така:„(4) Получаването на месечни социални помощи се обвързва с полагането на общественополезен труд, участието в програми за ограмотяване и повишаване на квалификацията или спазването на мерки за въздействие и възпитание, ако такива са наложени, освен в случаите на майчинство или когато възрастта и/или здравословното състояние на лицето не позволяват това.“§ 2. В чл. 12б се правят следните изменения и допълнения: В ал. 1 се създава изречение второ: „Въз основа на индивидуална оценка със заповедта по чл. 13, ал. 2 при необходимост се налагат съответно и задължения за посещаване на програми за ограмотяване и повишаване квалификацията или мерки за въздействие и възпитание, предвидени в правилника за прилагане на този закон.“Създава се ал. 5:„(5) На трайно безработните лица, които получават месечни помощи, се извършва ежегодна оценка от служител на Агенция за социално подпомагане, по критерии утвърдени от Министерство на труда и социалната политика. С оценката се поставят и годишни задачи за постигане на определени цели, в посока повишаване на грамотността, трудовата квалификация и степента на социализация.“§ 3. В чл. 14 се правят следните изменения:Създава се нова алинея 7:„(7) При две последователни отрицателни оценки, по чл. 12б, ал.5 със заповед на директора на съответната Дирекция „Социално подпомагане“, месечните помощи се намаляват до 50% от утвърдения размер за срок от една година.“Сегашната ал.7 става ал.8.§ 4. В § 1 от Допълнителните разпоредби се създава т. 14: „14.  Недобросъвестно получени средства от социални помощи“ са налице винаги, когато за получаването им не са изпълнени или са нарушени изискванията на този закон или други норми на действащото законодателство, включително, когато получателят притежава имущество, което не съответства на заявените от него доходи или когато организира публични прояви, които финансира с доходи значително надхвърлящи заявените от него. \r\n\r\n", "date": "2019.03.06", "title": "ВМРО иска нови изисквания към получаващите социални плащания"}
{"url": "https://www.novinite.bg/articles/171950/BSP-Othvarlenoto-prezidentsko-veto-e-sdelka-mejdu-GERB-DPS-i-Patriotite", "text": "Лидерът на БСП Корнелия Нинова определи като \"сделка\" между ГЕРБ, ДПС и \"Обединени патриоти\" отхвърлянето на ветото на президента Румен Радев.На пресконференция в централата на партията Нинова заяви, че вероятно ветото на президента Румен Радев ще бъде отхвърлено в пленарна зала. \"ДПС, ГЕРБ и \"Обединени патриоти\" в пълно съгласие отхвърлят аргументите на президента, а и нашите. Аз определям това като поредната сделка, особено с ДПС. Цената на тази сделка търсете в петък в дневния ред на парламента. Точка първа е Законът за вероизповеданията\", заяви Нинова.По думите й ГЕРБ опрощават на мюфтийството задълженията към държавата. \"Питайте Българската православна църква какво мисли по този въпрос. Сделката е - ние ви подкрепяме, за да отхвърлим ветото на президента и аргументите на БСП - вие ни опрощавате задълженията към мюфтийството\", каза Нинова. По думите и това е още едно доказателство за правотата на намерението на БСП да стои извън това статукво и задкулисие.Нинова каза още, че БСП продължава срещите с извънпарламентарни партии за създаване на общ фронт за прозрачни и честни избори. В пресконференцията участваха Николай Захариев и Петър Величков от Съюз на патриотичните сили \"Защита\" - партия, която е в рамките на коалиция \"Обединени патриоти\". Захариев заяви, че изборното законодателство не е партийна тема и по нея са постигнали съгласие с БСП.", "date": "2019.03.06", "title": "БСП: Отхвърленото президентско вето е „сделка“ между ГЕРБ, ДПС и Патриотите"}
