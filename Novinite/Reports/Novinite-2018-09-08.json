{"url": "https://www.novinite.bg/articles/164190/Biznesmenat-Minyu-Stajkov-ostava-v-aresta", "text": "Бизнесменът Миню Стайков остава в ареста. Това реши преди близо час Специализираният съд в София.С мярка за неотклонение задържане под стража са и другите двама, арестувани заедно с алкохолния бос. Зад решетките остават Белун Хазърбасанов, който е брат на жената на Миню Стайков, както и синът на кмета на Карнобат – Иван Димитров.", "date": "2018.09.08", "title": "Бизнесменът Миню Стайков остава в ареста"}
{"url": "https://www.novinite.bg/articles/164174/Ribarite-ot-dvete-strani-na-Lamashna-ne-uspyaha-da-se-razberat", "text": "Великобритания и Франция не успяха да се споразумеят по спора за лова на стриди в Ламанша. По-рано се стигна до така наречената „война за стриди“, след като френски рибари прогониха британци, ловуващи близо до бреговете на Нормандия, като ги замеряха с камъни и димни бомби, припомня БНР.Проблемът идва от факта, че докато, според съществуващия закон, британските рибари имат право да ловуват през цялата година, то за френските има времеви ограничения. В края на миналия месец френски рибари насилствено изтласкаха свои британски колеги близо до френския бряг под претекст, че „безогледно изчерпват“ запасите от стриди в момент, когато те не могат да ловуват. По-рано тази семица на среща в Лондон двете страни постигнаха принципно споразумение за решаване на кризата, но късно снощи в Париж не успяха да го финализират. Очаква се двете страни да седнат отново на масата за преговори във вторник.  ", "date": "2018.09.08", "title": "Рибарите от двете страни на Ламашна не успяха да се разберат"}
{"url": "https://www.novinite.bg/articles/164163/Slancheva-sabota-s-temperaturi-do-30-gradusa", "text": "Днес ще е предимно слънчево. След обяд ще се развива купеста и купесто-дъждовна облачност и на места в източната половина от страната и планинските райони краткотрайно ще превали, възможно е и да прегърми. Ще духа слаб, в Дунавската равнина - до умерен вятър от запад-северозапад. Максималните температури ще са предимно между 25 и 30 градуса, сочи прогнозата на НИМХ-БАН.През първата половина от деня над планините ще е предимно слънчево. Около и след обяд ще се развива купеста и купесто-дъждовна облачност и на места ще има краткотрайни, временно интензивни валежи и гръмотивици. Ще духа умерен до силен северозападен вятър. Максималната температура на височина 1200 метра ще е около 18 градуса, на 2000 метра – около 11.По Черноморието ще е предимно слънчево, с временни увеличения на облачността. След обяд на много места ще превали краткотрайно. Ще духа до умерен вятър от север-североизток, който по-късно през деня ще се ориентира от изток-югоизток. Максималните температури ще са между 25 и 28 градуса. Температурата на морската вода е 26-27. Вълнението на морето ще бъде 1-2 бала.", "date": "2018.09.08", "title": "Слънчева събота с температури до 30 градуса"}
{"url": "https://www.novinite.bg/articles/164164/Den-na-tancite-dvijenieto-i-zdravoslovnata-hranapred-Pametnika-na-Savetskata-armiya", "text": "За втори път Ден на танците и здравословната храна по инициатива на София - Евростолица на спорта и с помощта на Столична община. Събитието ще се проведе днес в рамките на големия празник в Княжеската градина пред монумента на Съветската армия от 10:30 ч.Посетителите ще могат да видят надиграване на танцови групи, а виртуозите от “Виво Монтана” ще свирят за тях от 12:15 ч. Очаква се събитието да продължи до 13:30 ч. ", "date": "2018.09.08", "title": "Ден на танците, движението и здравословната храна пред Паметника на Съветската армия"}
{"url": "https://www.novinite.bg/articles/164176/Razbiha-grupa-s-palen-cikal-na-narkopazara", "text": "Антимафиотите разбиха група, затворила пълния цикъл на наркопазара – от отглеждане, през производство до разпространение. Операцията е проведена на територията на Бургаска област, след утвърден план от главния секретар на МВР гл.комисар Младен Маринов, и под прякото ръководство на Специализираната прокуратура. В нея са участвали служители на териториалния сектор „Борба с организираната престъпност“ към ГДБОП-МВР в Бургас и колегите им от Отдел „Наркотици“ при ГДБОП.В хода на полицейските действия са задържани 12 участници в групата. На четирима от тях – на възраст 37г., 39г., 28г. и 22г., е повдигнато обвинение за извършено престъпление по чл.321 вр. чл.354а от НК. С решение на Специализирания наказателен съд им е повдигнато обвинение по чл. 321 от НК и им е наложена мярка за неотклонение „задържане под стража“.В рамките на операцията са извършени множество процесуално-следствени действия в жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още - газово оръжие, ножове и палки, а в дома на лидера на групата е открита и парична сума в размер на 15 490 лв. По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност. По случая е образувано досъдебно производство за извършено престъпление по чл.321 вр. чл.354а от НК, работата по което продължава под надзора на Специализираната прокуратура.  ", "date": "2018.09.08", "title": "Разбиха група с пълен цикъл на наркопазара"}
{"url": "https://www.novinite.bg/articles/164185/MVR-s-mashtabna-proverka-na-peshehodnite-pateki-kraj-uchilishtata", "text": "Полицията започна мащабни проверки във всички училища една седмица преди началото на учебната година. Проверка на bTV в Шумен показа, че уличната маркировка все още не е обновена, пешеходните пътеки по натоварените улици и булеварди са неразличими, което може да създаде предпоставка за инциденти.  От общината всяка година опресняват маркировката преди 15 септември, но сега това все още не е факт.\r\nПропуски, които трябва да бъдат отстранени до седмица има и в София. Владимир Тодоров, председател на Асоциацията на пострадалите в катастрофи, показа няколко места в столицата, където липсват пешеходни пътеки, леганли полицаи и осветление покрай училища.\r\nПолицията е разпоредила, пешеходните пътеки да бъдат освежени, знаците – налични, както и да има парапети около сградата. По данни на КАТ, последните години пътните инциденти около училищата са намалели.\r\n\r\n\r\n\r\n", "date": "2018.09.08", "title": "МВР с мащабна проверка на пешеходните пътеки край училищата"}
{"url": "https://www.novinite.bg/articles/164182/Anglichaninat-prebil-invalid-v-Slanchev-bryag-nyama-spomen-kolko-e-pil", "text": "Несебърският районен съд остави в ареста 27-годишния англичанин Дани Кнот, обвинен в побой на инвалид в хотел в Слънчев бряг и проявени хулигански действия.Според съда на този етап имало достатъчно доказателства, че британецът е извършил престъпленията, в които е обвинен, както и, че има опасност да се укрие, ако бъде пуснат на свобода.Около половин час след полунощ срещу четвъртък Дани Джеймс Кнот (роден 1991 година във Великобритания) се прибира в стаята си на 5-я етаж, като преди това е вдигнал невъобразим скандал във фоайето на хотела. Наложило се да бъде извикана майка му, която се вижда във видеото, за да го убеди да се прибере в стаята си.Във видеозапис се вижда как тя го държи под ръка в коридора, където внезапно с бастунче в ръка, се появява беззащитният инвалид. Без никаква причина Дани Джеймс нанася поредица от удари на 68-годишния човек, поваляйки го и на пода.Жертвата е обезобразена - черепът му е счупен на две места, лицето му е също било цялото в кръв. На финала освирепелият младеж изоставя човека на пода и се заключва в стаята си.В мотивите си съдия Мария Берберова-Георгиева подчерта, че при разпита на майката на Дани тя е споделила, че обичали да идват със сина си в България, за да употребяват повече алкохол, който в родината им бил твърде скъп.Жената обяснила, че в Англия и двамата работели много и идвали в България, за да съчетаят почивката с употребата на много по-евтин алкохол.\"Дори самият няма спомен какво количество алкохол е изпил. Помни само, че е пил \"Бейлис” и доста бира, накрая е пожелал да пие уиски, но като количество няма спомен. Той самият твърди пред мен, че е загубил спомен и няма обяснение защо се е стигнало дотам, за първи път му се е случвало, досега никога не е бил така агресивен. В крайна сметка налице са тези неприятни деяния”, заяви защитникът на Дани Кнот - адвокат Веселин Анестиев, цитиран от Бургас Инфо.По думите на адвоката младият мъж се изивинил на пострадалия чрез досъдебното призводство, поради факта, че не е имал възможност да се извини лично, защото е бил задържан от полицията и е нямал пряк контакт с пострадалия.\"Спомените му се простират, че с майка си са посетили питейно заведение, след това са се прибрали с такси в хотела и след това пред мен твърди, че има откъслечни спомени от побоя”, каза още адвокатът.В залата стана ясно, че прескачайки тераси от петия до първи етаж на хотел в опит да избяга от полицията, Дани е счупил витрина на стая за гости на първия етаж и се скрил в нея, но след минути е бил задържан.Назначена е и съдебно-психиатрична експертиза, за която е нужно личното участие на обвиняемия, затова мярката задържане под стража ще обезпечи бързо и обективно приключване на разследването, каза още съдия Георгиева.Защитата пък обяви, че ще обжалва решението.", "date": "2018.09.08", "title": "Англичанинът, пребил инвалид в Слънчев бряг, няма спомен колко е пил"}
{"url": "https://www.novinite.bg/articles/164188/1-3-ot-balgarite-vyarvat-v-zodiite", "text": "В продължение на проучването \"Нагласите на българите по отношение на вярвания, конспирации и суеверия\", реализирано през март 2018 г., Изследователски център \"Тренд\" тества нагласите на българите по темите, свързани със зодии, хороскопи, тълкуване на сънища и различни практики и вярвания.31% от българите посочват, че вярват в зодиите. Делът на жените (48%) е значително по-голям от делът на мъжете, които споделят това мнение - 13%. Данните сочат, че по отношение на тестваните въпроси в това проучване, най-съществена динамика в демографските характеристики се отчита по отношение на пола. Впечатление прави, че близо 40% от хората с висше образование също вярват в зодиите. Близо две трети от българите са на обратното мнение – не вярват в зодиите.По отношение на мнението относно съвместимост между зодиите, то 28% посочват, че вярват, че хората са съвместими на база на техните зодии, докато близо две трети са на обратното мнение. Отново делът на жените, които вярват в съвместимостта между хората на база на  зодиакалния им знак, е значително по-голям от този на мъжете – 44% от жените спрямо  11% от мъжете.Темата за зодиите е пряко свързана с хороскопите. Близо една трета от хората вярват в хороскопите, като отново се запазва разликата между половете – 45% от жените вярват на хороскопи, докато процентът при мъжете е 11%. 35% от българите посочват, че четат своя хороскоп, независимо дали вярват или не вярват в него. Малко над половината от жените посочват, че четат хороскопа си, докато делът на мъжете е едва 16%.Посочилите, че четат хороскопа си, бяха попитани колко често го четат. 18% посочват, че го правят всеки ден, 36% няколко пъти седмично, а 19% - един път в седмицата. 24% от българите, които четат хороскопът си, го правят няколко пъти или един път в месеца.Малко под половината от българите, които са посочили, че вярват в хороскопите, посочват, че са определяли свои действия на база на написаното в хороскопа им. Близо половината от жените, които вярват в хороскопите, са определяли действията си на база на написаното в тях. 43%, от вярващите в хороскопите, обаче посочват, че не действат спрямо написаното в тях.Освен темата за зодии и хороскопи, в проучването бяха заложени въпроси свързани с определени вярвания и практики.Една четвърт от българите вярват в гледането на кафе, като при жените този дял е 40%, а при мъжете едва 10% споделят това мнение.  Голям е делът на тези, които не вярват в този метод за предсказване – 69%.Малко над 20% вярват в гледането на ръка, като при жените този дял е 33%, а при мъжете 9%. 72% от българите не вярват в гледането на ръка.В гледането на карти вярват едва 19%. 30% от жените споделят, че вярват, докато при мъжете, които са на това мнение процентът е едва 8. 73% са на обратното мнение.Намирането на стотинка като знак за късмет се споделя от 35% от хората. При тази опция се отчита повишаване на доверието при мъжете – 23% спрямо останалите тествани опции. Делът при жените отново запазва високи стойности – 45%. Делът на хората, които не вярват, че намирането на стотинка е знак за късмет, е 58%.28% от хората са на мнение, че е лош късмет младоженецът да види булката преди сватбата. Отново при жените се отчита значително по-висок дял (38%) в подкрепа на твърдението за сметка от мъжете – 17%.  За 62% от българите не споделят суеверието, че булката не трябва да се вижда от страна на младоженеца преди сватбата. Едва 10% от българите вярват, че е на лош късмет отварянето на чадър в затворено помещение. 78% споделят, че не вярват в това суеверие. Също толкова е делът (10%) на вярващите, че ходенето под стълба е на лош късмет. 77% от българите посочват, че не вярват в това суеверие.На респондентите беше зададен въпрос, свързан с тълкуването на сънища. 39% от хората вярват, че сънищата могат да бъдат тълкувани, а близо половината са на обратното мнение.Отново  впечатление прави динамиката на данните по отношение на пола. Малко над две трети от българките вярват в тълкуването на сънища, докато при мъжете този дял е едва 17%. 20% от българите посочват, че проверяват в съновник какво означават сънищата им. Делът при жените е отново значително по-голям в сравнение с този при мъжете – 32% от жените и 7% за мъжете.", "date": "2018.09.08", "title": "1/3 от българите вярват в зодиите"}
{"url": "https://www.novinite.bg/articles/164165/Izbirat-lyubima-fotografiya-v-konkursa-Hubava-Sofiya", "text": "28 фотографии бяха селектирани от журито на конкурса “Хубава София”, Калин Руйчев и Надежда Павлова, за участие във финалната изложба, а сред тях е и фотографията, при която ще отиде голямата награда на журито – 1000 лв. ваучер за фототехника, осигурена от Катаржина Естейст.Галерията с избраните фотографии е отворена за гласуване до 11 септември. Всеки може да гласува за своя фаворит на .Кадърът, събрал най-много гласове, ще донесе на своя автор наградата на публиката – уикенд за двама в Катаржина Естейт.Конкурсът “Хубава София” стартира на 1 юли и качването на снимки за участие продължи до 15 август. Журито направи своята селекция от общо 565 подадени фотографии на 93 автори.Финалната изложба на конкурса ще се открие на 12 септември пред НДК, когато ще бъдат обявени и наградените фотографии. ", "date": "2018.09.08", "title": "Избират любима фотография в конкурса “Хубава София”"}
{"url": "https://www.novinite.bg/articles/164166/Evropejski-dni-na-nasledstvoto-Sofiya-2018-shte-se-provedat-drugiya-uikend", "text": "Европейските дни на наследството 2018 ще се отбележат в цяла България и по-специално в София. Тази година те ще се проведат на 15 и 16 септември под мотото „Изкуството да споделяме“и ще са кулминацията на обявената от Европейския парламент и Съвета на ЕС Европейска година на културното наследство 2018.Събитието се отбелязва в 50 европейски държави и ще даде възможност на гражданите на Европа да разберат по-добре това, което ги сближава и да честват заедно споделени ценности.В София събитието се организира от Френски институт в България, Министерство на културата и Столична община.Европейските дни на наследството в столицата ще предоставят на гражданите и гостите на града възможността да посетят различни забележителни сгради с висока културна стойност. Над 35 сгради ще отворят врати. ", "date": "2018.09.08", "title": "Европейски дни на наследството - София 2018 ще се проведат другия уикенд"}
{"url": "https://www.novinite.bg/articles/164169/Dnes-e-praznikat-na-salama", "text": "Добре дошли в уикенда на саламите - годишен празник, който отличава вкусната и пикантна италианска наденица, която е перфектна компания на вино и сирене. Обикновено е направен от ферментирано и сушено месо, саламът е множествено число от италианската дума salame и произхожда от италианската дума за сол. Саламът обикновено се произвежда от говеждо или свинско месо, което се смесва с подправки като черен пипер, чесън и вино, въпреки че съществуват много регионални вариации, съобщават от foodpanda.Най-популярните видове салами са пеперони, чоризо и соппреса. Първият ден на салама се е провел през 2006 г. в Хенрико, щата Вирджиния и бил организиран от Обществото за оценяване на саламите.Знаете ли, че саламите са обвити в животински черва, обикновено от едно и също животно, от което произхожда месото в плънката.", "date": "2018.09.08", "title": "Днес е празникът на салама"}
{"url": "https://www.novinite.bg/articles/164170/V-Haskovo-otbelyazvat-praznika-na-grada", "text": " Хасково днес отбелязва своя ден на църковния празник Рождество на Светата Богородица, предаде БНР. Градът стана известен в света с изградената най-висока статуя на Света Богородица, която влезе в книгата на рекордите \"Гинес\" през 2004 година с  внушителните си размери - височина 32,8 м., дължина на статуята 15 м. и тегло 80 тона.Отдаването на почит на Света Богородица е засвидетелствано още през възраждането, когато в 1837 г. е изградена с общи средства и труд на хората първата църква, която носи името ѝ.Църквата \"Света Богородица\" е станала люлка на първото училище и на първото читалище в града. По традиция празникът започва с тържествена литургия в църквата. После литийното шествие ще се отправи към Драматичния театър \"Иван Димов\", където ще има церемония по удостояването на почетни граждани на Хасково.През целия ден следва парад на ретро автомобили, състезание по тенис на корт, откриване на нови музейни експозиции, изложби, детски театър, концерти на известни хасковски музиканти и певци и представление на Старозагорската опера.Тържествата ще завършат със \"100-те каба гайди\" и Валя Балканска.", "date": "2018.09.08", "title": "В Хасково отбелязват празника на града"}
{"url": "https://www.novinite.bg/articles/164184/Iliyana-Jotova-otide-pri-postradalite-v-razgradskata-bolnica", "text": "Вицепрезидентът Илияна Йотова посети МБАЛ \"Св. Иван Рилски - Разград”, където са настанени 18-те пострадали при сблъсъкa на тир и микробус на пътя Разград – Благоево. Това съобщиха от прессекретариата на държавния глава. Илияна Йотова разговаря с екипите, които са приели пострадалите, за да се информира за тяхното състояние. Вицепрезидентът предложи съдействие в случай на необходимост.  Пътниците в микробуса са пътували към Капански събор \"Здрав корен – жив дух\" в село Садина, община Попово.Тазгодишното издание на събора се провежда под патронажа на вицепрезидента. Илияна Йотова откри събора в Народно читалище \"Съединение - 1889\" и се отправи към болницата в Разград, веднага щом научи вестта за инцидента. ", "date": "2018.09.08", "title": "Илияна Йотова отиде при пострадалите в разградската болница"}
{"url": "https://www.novinite.bg/articles/164183/Anglichaninat-prebil-invalid-v-Slanchev-bryag-nyama-spomen-kolko-e-pil", "text": "Несебърският районен съд остави в ареста 27-годишния англичанин Дани Кнот, обвинен в побой на инвалид в хотел в Слънчев бряг и проявени хулигански действия.Според съда на този етап имало достатъчно доказателства, че британецът е извършил престъпленията, в които е обвинен, както и, че има опасност да се укрие, ако бъде пуснат на свобода.Около половин час след полунощ срещу четвъртък Дани Джеймс Кнот (роден 1991 година във Великобритания) се прибира в стаята си на 5-я етаж, като преди това е вдигнал невъобразим скандал във фоайето на хотела. Наложило се да бъде извикана майка му, която се вижда във видеото, за да го убеди да се прибере в стаята си.Във видеозапис се вижда как тя го държи под ръка в коридора, където внезапно с бастунче в ръка, се появява беззащитният инвалид. Без никаква причина Дани Джеймс нанася поредица от удари на 68-годишния човек, поваляйки го и на пода.Жертвата е обезобразена - черепът му е счупен на две места, лицето му е също било цялото в кръв. На финала освирепелият младеж изоставя човека на пода и се заключва в стаята си.В мотивите си съдия Мария Берберова-Георгиева подчерта, че при разпита на майката на Дани тя е споделила, че обичали да идват със сина си в България, за да употребяват повече алкохол, който в родината им бил твърде скъп.Жената обяснила, че в Англия и двамата работели много и идвали в България, за да съчетаят почивката с употребата на много по-евтин алкохол.\"Дори самият няма спомен какво количество алкохол е изпил. Помни само, че е пил \"Бейлис” и доста бира, накрая е пожелал да пие уиски, но като количество няма спомен. Той самият твърди пред мен, че е загубил спомен и няма обяснение защо се е стигнало дотам, за първи път му се е случвало, досега никога не е бил така агресивен. В крайна сметка налице са тези неприятни деяния”, заяви защитникът на Дани Кнот - адвокат Веселин Анестиев, цитиран от Бургас Инфо.По думите на адвоката младият мъж се изивинил на пострадалия чрез досъдебното призводство, поради факта, че не е имал възможност да се извини лично, защото е бил задържан от полицията и е нямал пряк контакт с пострадалия.\"Спомените му се простират, че с майка си са посетили питейно заведение, след това са се прибрали с такси в хотела и след това пред мен твърди, че има откъслечни спомени от побоя”, каза още адвокатът.В залата стана ясно, че прескачайки тераси от петия до първи етаж на хотел в опит да избяга от полицията, Дани е счупил витрина на стая за гости на първия етаж и се скрил в нея, но след минути е бил задържан.Назначена е и съдебно-психиатрична експертиза, за която е нужно личното участие на обвиняемия, затова мярката задържане под стража ще обезпечи бързо и обективно приключване на разследването, каза още съдия Георгиева.Защитата пък обяви, че ще обжалва решението.", "date": "2018.09.08", "title": "Англичанинът, пребил инвалид в Слънчев бряг, няма спомен колко е пил"}
{"url": "https://www.novinite.bg/articles/164173/Mashtabni-protesti-shte-ima-v-Solun-sindikatite-nedovolni-ot-pravitelstvoto", "text": "Премиерът Алексис Ципрас открива днес 83-то техническо изложение. Почетен гост на панаира са САЩ, като за официалното откриване в Солун е американският министър на търговията Уилбър Рос. Градът е украсен в цветовете на американското знаме.Премиерът Ципрас тази вечер ще изнесе реч пред изложителите за икономическата програма на правителството в следващата година. Очаква се той да посочи и мерки по облекчаване на данъците.Синдикатите се подготвят за масови протестни демонстрации срещу цялостната политика на правителството. Включват се и фермерите, предаде БНР. От цялата страна пристигат привърженици на идеята \"Македония е Гърция\", които ще протестират срещу споразумението със Скопие за името на Македония.Градът е поставен под силна полицейска охрана. Над 5500 гръцки полицаи охраняват целия град. В центъра са разположени специалните части за борба с безредиците. Агенти на ФБР участват в схемата по охрана на панаирното градче. Властите се страхуват от участието на анархисти в демонстрациите.", "date": "2018.09.08", "title": "Мащабни протести ще има в Солун, синдикатите недоволни от правителството"}
{"url": "https://www.novinite.bg/articles/164177/Karakachanov-Ne-iskame-ministerski-postove-na-mestata-na-ostavkite", "text": "Вицепремиерът и министър на отбраната Красимир Каракачанов заяви, че ВМРО няма претенции за министерски кресла. Дни преди втория Коалиционен съвет той посочи, че не се чувства обиден от факта, че премиерът Борисов не е съгласувал с него министерските оставки на Валентин Радев, Ивайло Московски и Николай Нанков.„Право на министър-председателя, който е лидер на най-голямата партия в коалицията, е да си решава кадровите въпроси, както сметне за добре. Но вече е въпрос на дебат в Коалиционния съвет между ГЕРБ и Обединени патриоти. В България казваме „Три пъти мери, веднъж режи”, защото веднъж, като отрежеш нещата не се получават после”, каза Каракачанов пред бТВ.Министърът на отбраната не пожела да даде лична позиция дали трябва да бъдат приети министерските оставки, защото според него това би довело до разногласия в коалицията. Каракачанов добави, че не е съгласен с мнението на коалиционния си партньор Валери Симеонов, че Борисов управлява еднолично държавата.„Валери Симеонов се базира на чл.6 от коалиционния договор между Обединени патриоти и ГЕРБ. Там пише, че смените с нови хора се обсъждат в Коалиционния съвет. Аз не смятам така, но това не ме накара да излизам по медиите и да давам излишен шум в системата”, добави вицепремиерът.Красимир Каракачанов даде положителна оценка на управлението и на тримата министри в оставка и заяви, че не се страхува за поста си.„Никой не се е родил министър и никой няма да бъде цял живот министър. Ако премиерът е недоволен от мен, ако моите коалиционни партньори са недоволни от мен, както се казва в казармата „Ставам, сдавам и се уволнявам”, заяви министърът на отбраната.По думите му той би си подал сам оставката, ако н получи разбиране по отношение на модернизацията на армията. „Не става дума за много пари – има-няма 200 млн. лева. Но с тези пари можем да модернизираме сухопътните войски, да поддържаме хеликоптерите и бойната авиация, да увеличим заплатите на военнослужещите. Тези пари са смешни за бюджета на една държава, която реализира излишък от 2 млрд. лева”, каза още той.Каракачанов посочи, че на следващия Коалиционен съвет няма да отиде със синя каска.„В политиката винаги ти е необходима каска, защото не знаеш кой и откъде ще започне да те обстрелва, но символът на синята каска е съвсем друг – тя символизира умиротворителните сили, които въдворяват ред и спокойствие в регионите, където има напрежение. Идеята да се появя с нея е да свалим напрежението и да започнем да говорим конструктивно”, допълни вицепремиерът.", "date": "2018.09.08", "title": "Каракачанов: Не искаме министерски постове на местата на оставките"}
{"url": "https://www.novinite.bg/articles/164178/Karayancheva-Ministerskite-ostavki-byaha-moralen-akt-no-ne-reshavat-problemite", "text": "Оставките на министрите на вътрешните работи, регионалното развитие и транспорта, подадени след жестоката катастрофа край Своге, няма да решат проблемите, но са морален акт на поемане на политическа отговорност. Такова мнение изрази в ефира на Нова телевизия председателят на Народното събрание Цвета Караянчева.Тя каза, че парламентарната група на ГЕРБ като цяло не е съгласна с оттеглянето на Николай Нанков, Валентин Радев и Ивайло Московски, но всичко зависи от решенията на Коалиционния съвет.„Как може един министър да знае какво се случва на всички нива в администрацията? Има много хора, които трябва да отговарят за отделните проблеми. На парламентарния контрол в петък Нанков отговори на 16 въпроса и дори депутатите от опозицията му ръкопляскаха, защото е изключително компетентен”, коментира Караянчева.Тя допълни, че следващата седмица в пленарна зала ще бъде обсъден законопроектът за задължителното поставяне на колани в автобусите. Идеята обаче срещала сериозна съпротива.Председателят на НС коментира и напрежението в управляващата коалиция. Караянчева изрази надежда, че партньорите ще спрат да си комуникират чрез медиите. И каза, че очаква ГЕРБ да изкара пълен мандат и да изпълни поетите чрез предизборната програма ангажименти поне на 90%.", "date": "2018.09.08", "title": "Караянчева: Министерските оставки бяха морален акт, но не решават проблемите"}
{"url": "https://www.novinite.bg/articles/164175/17-postradaha-prikatastrofa-mejdu-TIR-i-mikrobus", "text": "17 души са пострадали при катастрофа между камион и бус тази сутрин. Сигнал за пътен инцидент е подаден малко след 10:00 часа тази сутрин. По първоначални данни на пътя Разград – Благоево, на завой, ТИР и микробус са се сблъскали, вследствие на което бусът се преобърнал в крайпътно дере. В резултат на удара един е с фрактури, а други 16 души са откарани за преглед в болнично заведение, без сериозни наранявания. На място се извършва оглед.Пътни полицаи регулират движението на моторните превозни средства. ", "date": "2018.09.08", "title": "17 пострадаха при катастрофа между ТИР и микробус"}
{"url": "https://www.novinite.bg/articles/164189/Ostaviha-v-aresta-britaneca-prebil-invalid-v-Slanchev-bryag", "text": "Съдът в Несебър остави за постоянно в ареста 27-годишния британски турист Дани Джеймс, който нападна трима души в „Слънчев бряг”.Това стана на 6 срещу 7 септември в коридора на хотел. Единият от нападнатите е шотландски турист с увреждания.Срещу Джеймс са повдигнати две обвинения - за хулиганство и нанасяне на лека телесна повреда.В съдебна зала днес Дани Джеймс обясни, че във въпросната вечер изпил няколко питието и изказа съжаление за случилото се. Поиска Районният съд в Несебър да го освободи от ареста. Изрази готовност да плати парична гаранция до 10 000 лв. и да остави паспорта си като залог, че няма да напусне страната.Адвокатът му заяви, че Дани Джеймс е съдействал на полицията и е направил пълни самопризнания за това, което помни от нощта. На съдебното заседание в Несебър не присъства майката на обвиняемия, която си е заминала в петък, но пък на делото дойдоха бабата и дядото на младия мъж.", "date": "2018.09.08", "title": "Оставиха в ареста британеца, пребил инвалид в „Слънчев бряг”"}
{"url": "https://www.novinite.bg/articles/164172/KZP-preduprejdava-Onlajn-magazini-mamyat-klienti-i-izchezvat", "text": "Българинът, макар и бавно, но сигурно, осъзнава, че като потребител има права, че когато те бъдат застрашени или нарушени, трябва да има активно поведение и търси институциите за съдействие, заяви председателят на Комисията за защита на потребителите (КЗП) Димитър Маргаритов пред сайта LiveNews.bg. Той отбеляза, че включването в този процес на медиите, които се ползват с доверието на гражданите, допринася за оптимизирането на потребителската защита и за това нарушителите не само да получат справедливо възмездие, но и да осъзнаят грешките си.При разглеждането на различни оферти, преди да се спре на конкретен избор, в директен контакт с търговеца потребителят може много лесно да се ориентира, когато нещо не е наред. „Усетите ли, че се опитват да Ви шантажират, съветът ни е да не предприемате по-нататъшни действия, най-вече свързани с предварително заплащане. Понякога това се изисква, а пък после много трудно се възстановяват обратно платените пари за нищо“, обърна внимание Маргаритов.Той обясни, че в хода на една инспекция на Комисията по сигнал може да се установи дали има реален проблем. „Започваме проверката от началния момент. Когато става дума за туристически продукт – от установяване степента на категоризация на даденото място за настаняване или заведение и после по условията на Наредбата за категоризиране на туристическите обекти се вижда дали това, което трябва да бъде предоставено, е налично и коректно осигурено“, посочи Маргаритов.„В последните периоди доста сме стегнали примката около мобилните оператори“, каза още Маргаритов. Той подчерта, че има и постижения по отношение на въпроси, които години наред преди това тормозеха хората, като например предсрочното прекратяване на срочни договори, при което се изискваше заплащане на всички месечни такси до края на периода им на действие. „Сега вече и с трите основни мобилни оператора сме постигнали съдебни споразумения, по силата на които не могат да искат неустойки в по-голям размер от три стандартни месечни такси. За непоисканите услуги също имаме някои решения, които доведоха до там, че те вече не са толкова масово явление, колкото преди“, посочи председателят на КЗП.В хода на разговора Маргаритов каза, че секторът на бързите кредити сравнително отскоро се разработва в България, но независимо от това са създадени механизми за функционирането на такива фирми – трябва да имат определен капитал, регистирарт се в БНБ и т.н. „Проблемът е, че хората понякога не си дават сметка, че тези кредити са скъпи. Дори бих казал, че техният основен белег е по-скоро, че са скъпи, отколкото че са бързи. Скъпи са, защото са рискови, тъй като някои от потребителите не успяват да се издължат своевременно, а търговците трява да си върнат поне част от заетите пари“, обясни той. В тази връзка председателят на КЗП посъветва внимателно да се преценява преди пристъпване към тегленето на подобен заем, като се ползва активно и разумно задължителна преддоговорна информация.„Имало е случаи, в които сме констатирали, че не се предоставя т.нар. Стандартен европейски формуляр с тази информация или че в него липсват важни условия, които трябва да присъстват. Например, че до три дни след сключването на договора трябва да представите поръчител, който да отговаря на определени изисквания – да има даден минимален месечен доход и пр. и ако не успеете, се предвижда заплащането на неустойка.Проблеми при интернет продажбите възникват най-вече със сайтове-фантоми, отбеляза Маргаритов. Той обясни, че тези „електронни магазини“ обикновено се появяват за кратко, предлагат стоки на нереалистично ниски цени, реализират бързи печалби и изчезват, като протребителите нито получават поръчките си, нито могат да си върнат предплатените суми за тях. Могат да се разпознаят и по това, че обикновено са много нескопосано направени, включително и с правописни грешки. ", "date": "2018.09.08", "title": "КЗП предупреждава: Онлайн магазини мамят клиенти и изчезват"}
{"url": "https://www.novinite.bg/articles/164167/330-godini-ot-Chiprovskoto-vastanie-i-50-godini-grad-Chiprovci", "text": "На 8 септември честваме 330 годишнината от въстанието и 50 години от обявяването на Чипровци за град, предаде БГНЕС. През далечната 1688 г. чипровци се вдигат за освобождение на „великото царство България“. В по-голямата си част те са католици, а техните преки потомци повече от три столетия живеят в областта Банат – тогава в Хабсбургската империя, днес на територията на Румъния и Сърбия. Паметта за въстанието е важна както за банатските българи, така и за цялата ни нация.Чипровци възниква като рударско селище по време на Второто българско царство. Получените от българските царе привилегии са запазени от османската власт, която има сериозни приходи от града и неговото стопанство. В града съществува местен елит: фамилиите Парчевичи, Княжевичи, Пеячевичи, Соимировичи и др. Въпреки сигурните приходи от „бизнеса“ на българите, властите брутално нарушават дадените им права, събират българчета като „кръвен данък“, шири се голяма корупция. Това става и причина за избухването на въстанието.Идеята за него е жива, благодарение на духовните и интелектуални водачи, сред които се открояват Петър Богдан (1601-1674) и неговият по-млад събрат Петър Парчевич (1612-1674). Високо образовани, патриоти подготвят духовете за бъдещото освобождение. Въстанието обхваща както католическите селища, така и православните в обширен район от Берковско, Пиротско, Ломско, Видинско. Водеща сили са четите на Георги Пеячевич, Богдан Маринов, Лука Андренин, братята Иван и Михаил Станиславови. Братята са от Никопол и са родственици на епископ Филип Станиславов, издателят на прочутата книга „Абагар“ (1651 г.).Според някои оценки в действията участват около 20 хиляди въоръжени българи. Създаден е укрепен лагер в местността Жеравица, а Георги Пеячявич залага на настъпателните действия. Превзета е Кутловица (днешна Монтана), заедно с австрийците българите разбиват войските на унгарския протестантски граф Имре Тьокьоли, съюзник на турците. За нещастие, скоро въстаналите българи остават сами. Причина за това са колебанията на австрийските генерали, както и политиката на Франция – именно през 1688 г. „кралят слънце“ Луи XIV напада и след изтеглянето на австрийците въстаническата войска е разбита. Пада лагерът при Жеравица, а след около месец е превзет и Чипровци.Китният град е превърнат в пепелище. Репресиите засягат и онези граждани, които във времето на въстанието са извън Чипровци - търговци, майстори и др. Великият везир Мустафа Кюпрюлю издава заповед, в която нарежда на войската си да убива или отвлича в робство всеки гражданин, който срещнат. Немалка част от населението намира спасение на север от Дунав. С шестстотин бойци Георги Пеячевич охранява група от около две хиляди бежанци, други три хиляди, водени от Стефан Кнежевич, са под защитата на чета от Копиловци. Някои чипровски семейства, потомци на българи от Македония, се озовават в земите на днешна Албания. Жители на Чипровци и въстаналия район се преселват в близкото село Белимел, във Враца и Видин, в Ковачица, Дългошевци и Медковец (Ломско), Топли дол (Пиротско), Мало Малово (Софийско), Малка Желязна (Тетевенско), при българите католици в Пловдивско, чак до Златарица, Елена и Котел.Чипровското въстание е най-мащабната проява на революционните борби през ранното Българското възраждане. То е най-висш израз на българския дух, желание и воля за свобода и независимост. Защото, както е завещал не някой друг, а Петър Богдан: „защитата на честта, още повече тази на Родината, надминава всичко, защото животът и честта са равнопоставени“.", "date": "2018.09.08", "title": "330 години от Чипровското въстание и 50 години град Чипровци"}
{"url": "https://www.novinite.bg/articles/164180/Rusiya-i-Iran-otsviriha-turskite-meraci-za-nenapadenie-na-Asad-v-Idlib", "text": "Руският президент Владимир Путин отхвърли окончателно искането на Турция за примирие в Идлиб. Експертите смятат, че с това се изчерпват всички варианти да се избегне мащабна офанзива срещу сирийската провинция, предаде Нова ТВ.Според агенция Ройтерс турският президент Реджеп Ердоган е направил последен опит да се договори с руснаците. Турция не иска сирийската армия и руската авиация да атакуват последната провинция, която не е под управлението на Башар Асад. Според Анкара офанзивата ще накара много от 3-те милиона цивилни в Идлиб да бягат, като единственият им вариант е Турция. Но Русия и Иран са непреклонни, че съпротивата трябва да бъде окончателно разбита.Най-мощната бойна фракция в Идлиб е терористична организация, свързана с „Ал Кайда”.", "date": "2018.09.08", "title": "Русия и Иран отсвириха турските мераци за ненападение на Асад в Идлиб"}
{"url": "https://www.novinite.bg/articles/164186/Pochina-cigularyat-Nikolaj-Kumanov", "text": "Известният български цигулар и зам.-председател на Съюза на българските музикални и танцови дейци Николай Куманов, който бе тежко ранен при жестоката катастрофа, станала на 1 септември в района на 105-ия километър на магистрала \"Тракия\", е починал днес. Тъжната новина съобщиха колеги на Куманов от Софийската филхармония във Фейсбук.54-годишният музикант бе настанен в реанимацията на МБАЛ-Пазарджик и една седмица лекарите се бориха за живота му. Вчера те призоваха всички, които могат и желаят да дарят кръв за пострадалия Николай, пише dir.bg.При катастрофата колата, в която пътували Куманов и още четирима негови колеги, била изтласкана от ТИР и се нанизва на разделителната мантинела. Металната релса пробива гръдния кош на цигуларя, като поразява тежко вътрешни органи, както и гръбнака му.Николай Куманов започва да учи цигулка при Антоанета Пенкова още на 5-годишна възраст. През 1982 година завършва средно образование в Средно музикално училище \"Любомир Пипков\" - София, където е ученик на Любомир Бахаров. През 1987 година завършва Държавната музикална академия \"Панчо Владигеров\" в класа на проф. Георги Бадев.През януари 1992 година, след успешно издържан конкурс, цигуларят влиза в състава на Софийска Филхармония в групата на първи цигулки, където работи и до днес.", "date": "2018.09.08", "title": "Почина цигуларят Николай Куманов"}
{"url": "https://www.novinite.bg/articles/164181/Istorichesko-poseshtenie-na-germanski-lider-v-Makedoniya-Merkel-v-Skopie", "text": "Германският канцлер Ангела Меркел днес ще бъде на официална визита в Република Македония, предаде БГНЕС. Меркел е първият германски канцлер, който е на визита в страната след обявяването на независимостта на страната на днешния ден през 1991 г.Германският канцлер е поредният високопоставен световен лидер, който тези дни е в Скопие. Преди три дни в македонската столица бе генералният секретар на НАТО Йенс Столтенберг, а вчера в западната ни съседка бе и австрийският канцлер Себастиан Курц. Говорителят на германското правителство Щефан Зайберт съобщи, че по време на разговорите в Скопие основните теми на канцлера с македонския премиер Зоран Заев ще бъдат икономическите отношения.Визитата й обаче се счита за директна подкрепа за предстоящия на 30 септември референдум за промяна на името на Република Македония. Германия от години открито подкрепя компромиса в спора за името между Македония и Гърция. През последните седмици Берлин категорично отхвърли каквато и да е промяна на границите на Балканите.БГНЕС припомня, че на 17 юни в района на гръцката част на Преспа беше подписан договорът, слагащ край на спора за името между Гърция и Македония. На церемония на Преспанското езеро, намиращо се на границата между Македония, Гърция и Албания, на гръцка земя в историята отиде 27-годишният спор между Атина и Скопие за името на Македония. Договорът бе подписан от министрите на външните работи Никола Димитров и Никос Кодзияс в присъствието на премиерите на двете страни - Зоран Заев и Алексис Ципрас.", "date": "2018.09.08", "title": "Историческо посещение на германски лидер в Македония - Меркел в Скопие"}
{"url": "https://www.novinite.bg/articles/164168/Pompeo-pozdravi-Makedoniya-za-Dena-na-nezavisimostta-i-dogovora-s-Garciya", "text": "В лично послание до македонските граждани по повод Деня на независимостта - 8-ми септември, държавният секретар на САЩ Майк Помпео подкрепи Договора между Македония и Гърция за разрешаване на спора за името. \"Поздравявам Ви за историческия Договор от Преспа, който след неговото прилагане, ще допринесе за по-голяма сигурност и напредък за гражданите на Македония и целия регион... САЩ силно подкрепят Македония по пътя й към евроатлантическото семейство\", пише в посланието на Помпео, предаде БГНЕС.Преди два дни и американският президент Доналд Тръмп лично изпрати писмо до македонския държавен глава Георге Иванов, в което изрази подкрепата си за Договора между властите в Скопие и Атина. \"Тази година Република Македония има много причини да бъде горда от себе си. Историческият договор от Преспа разрешава дългогодишния спор за името с Гърция и отваря пътя на Македония за членството й в НАТО и ЕС\" написа Тръмп и подчерта: Този договор и членството на Македония в НАТО ще увеличи сигурността, стабилността и напредъка в целия регион. \"САЩ имат готовност да подкрепят Македония, и по-специално в предстоящите преговори за членството Ви в НАТО. Пожелавам всичко най-хубаво на македонските граждани в този особен ден\", се казваше в посланието на Тръмп до македонския държавен глава.Агенция БГНЕС припомня, че на 17 юни в района на гръцката част на Преспа беше подписан договорът, слагащ край на спора за името между Гърция и Македония. На церемония на Преспанското езеро, намиращо се на границата между Македония, Гърция и Албания, на гръцка земя в историята отиде 27-годишният спор между Атина и Скопие за името на Македония. Договорът бе подписан от министрите на външните работи Никола Димитров и Никос Кодзияс в присъствието на премиерите на двете страни - Зоран Заев и Алексис Ципрас. Постигнатото съгласие е новото име на страната да е Република Северна Македония. Този договор дава възможност на Република Македония да започне преговори за членство в Европейския съюз и да стане пълноправен член на НАТО.", "date": "2018.09.08", "title": "Помпео поздрави Македония за Дена на независимостта и договора с Гърция"}
{"url": "https://www.novinite.bg/articles/164171/6-zaginaha-a-39-sa-raneni-v-avtobusna-katastrofa-v-Turciya", "text": "Най-малко шестима души са загинали и 39 са ранени в автобусна катастрофа в Турция.Инцидентът е станал по пътя Аксарай - Анкара, съобщи телевизия NTV, цитирана от ТАСС. Спасителната операция продължава в момента, предаде БНР.В района на катастрофата са изпратени медицински и пожарни екипи. Засега не е ясна причината за инцидента.  ", "date": "2018.09.08", "title": "6 загинаха, а 39 са ранени в автобусна катастрофа в Турция"}
{"url": "https://www.novinite.bg/articles/164179/V-MVnR-nyamat-danni-za-postradali-balgari-pri-katastrofata-v-Turciya", "text": "Няма данни за пострадали българи при катастрофата в Турция по път Аксарай – Анкара. Това съобщиха от Министерство на външните работи, предаде „Дарик“.От ведомството уточниха, че са установили контакт с българското посолство в Анкара и към този момент няма данни за пострадали български граждани.Най-малко шестима души са загинали, а 39 са ранени при автобусната катастрофа по пътя между турския град Аксарай и столицата Анкара. Според данните на местни медии пътническият автобус се е преобърнал в канавка край град Ортакьой.Причините за инцидента се изясняват. ", "date": "2018.09.08", "title": "В МВнР нямат данни за пострадали българи при катастрофата в Турция"}
{"url": "https://www.novinite.bg/articles/164187/Gorivata-pokapvat-lavinoobrazno", "text": "Дизелът и бензинът поскъпват лавинообразно, като в момента цените са най-високи от три години насам. Това показват данните на специализираната платформа Fuelo.net, цитирани от “Труд”.Според различните статистики българинът пътува повече, а в големите градове задръстванията са ежедневие. Но за сметка на това плащаме най-скъпия дизел от три години насам.В момента средната му цена е 2,30 лв. за литър. В сравнение с миналото лято, цената на горивото е с 0,31 лв. по-висока, а най-ниското й ниво е било през февруари 2016 г. – 1,72 лв./л. На места в страната цената на дизела достига 2,40 лв.Бензинът A-95 пък не е спирал да поскъпва от април насам, като цената е на най-високото ниво от над три години – 2,27 лв. за литър.", "date": "2018.09.08", "title": "Горивата покъпват  лавинообразно"}
