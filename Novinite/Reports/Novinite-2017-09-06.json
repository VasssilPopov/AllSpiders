{"url": "http://www.novinite.bg/articles/149613/Za-dostapa-do-orajiya-i-kakav-e-kontrolat", "text": "„Не мисля, че можем да говорим за хаос, но има сериозни пропуски в системата на КОС. Това са човешки грешки – някой не си е свършил работата”, каза в предаването „Здравей, България” Маноил Манев, депутат от ГЕРБ и експерт по сигурност.По думите му глобалният проблем от години насам е, че има пробив при хората с психични проблеми. „Проследяването на психичното здраве на хората е много сериозен. Нарушена е цялата система за издаването на документи за притежаване на оръжие на хора с психични проблеми”, каза Манев.Другият проблем е режимът за съхранение на оръжието.На въпрос колко сме въоръжени той каза, че личното късо оръжие не е много, но ловното е в доста голямо количество.", "date": "2017.09.06", "title": "За достъпа до оръжия и какъв е контролът?"}
{"url": "http://www.novinite.bg/articles/149629/Shofor-bez-knijka-blasna-policaj-s-kolata-si-v-Kyustendil", "text": "Шофьор без свидетелство за управление на МПС блъсна полицаи в Кюстендил. Мъжът от ромски произход е 32- годишен. Арестуван е за 24 часа, потвърди за Дарик говорителят на ОД МВР- Кюстендил Катя Табачка. Той е управлявал лек автомобил „Ауди”,  спрян е за проверка около 18 ч. снощи на ул. „Бузлуджа”, при завод Велбъжд. Пътувал е с брат си.При сигнала със стоп палка, те правят опит да си разменят местата на предните седалки. Полицаите им разпореждат да се върнат по местата, при което Георги В. пали колата и блъска единият служител на МВР.Полицаят е настанен в болницата в Кюстендил със съмнение за комоцио, кръвонасядания и натъртвания по крайниците. ", "date": "2017.09.06", "title": "Шофьор без книжка блъсна полицай с колата си в Кюстендил"}
{"url": "http://www.novinite.bg/articles/149623/Iliana-Raeva-Ansambalat-me-razplaka-sled-sachetanieto-s-obrachi", "text": "Президентът на Българската федерация по художествена гимнастика - Илиана Раева, беше категорична, че българските грации са се справили отлично на световното първенство в Пезаро, а признанието на специалистите е най-ценното нещо след представянето им.Ансанбълут се завърна у нас с два медала - сребро в многобоя и бронз за съчетанието с топки и въжета. Невяна Владинова пък се нареди на трето място в света за представянето си с топка.\"Това е страхотен успех! Ансамбълът са момичета на 16-17 години. Те са едни деца! Катрин е дебютантка и участва за първи път на световно първенство. Тя буквално изпадна в еуфория от тази арена, на която ни постави италианската публика. Беше нещо ужасно красиво. Все едно бяхме на гладиаторски битки. Не можехме да се чуваме какво говорим от крясъците и виковете на италианците. Неви, която с всичките тези очаквания върху себе си, че трябва да вземе медали... Разбира се, че винаги може да бъде и по-добре, но децата се справиха прекрасно. Много съм щастлива и доволна, но най-хубавото е, че всички специалисти дойдоха да ни кажат, че България е една голяма сила. Казаха, че това е най-силният ансамбъл на световното. Категорично! Те бяха най-силният ансамбъл! Играха уникално, имаха невероятни композиции, буквално ридаех след съчетанието им с обръчи\", заяви Раева.\"Весела Димитрова е изключителен треньор! Страшен талант, хореограф! Има много твърда ръка, но в същото време показва цялата си любов към децата, а и те я обичат. Тя е абсолютна противоположност на Бранимира Маркова, която е много благ човек, който е безкомпромисен по отношение на работата. Много съм щастлива, защото направихме един страхотен екип. Още малко ми трябва да направим девойки (младша) и девойки (старша) и да затворим кръга. Гарантирам ви, че години наред ще се радвате на успехите на България! Ще направим една страхотна приемственост!\", обеща тя.Президентът на федерацията е категорична, че много внимава в работата си и винаги се стреми да изгради добър екип, за да може успехите на българския спорт да не спират.\"Твърде малко са сферите, в които индивидуализмът може да постигне чудеса, в който и да е сфера. Екипът, работата в екип е нещо много важно за постигането на една голяма цел. За да живеем в една прекрасна държава, каквото имаме, трябва наистина да сме много обединени, да започнем да се уважаваме, да се обичаме истински и да си помагаме, и да вярваме, че, когато дадем всичко от себе си, нещата се получават. Мисля, че художествената гимнастика на фона на всичкото, в което живеем, не е само екзотика, а един много хубав пример за всички - как трябва да се грижиш за едни деца, да ги възпитаваш, да ги учиш, че те имат отговорности\", каза Раева.", "date": "2017.09.06", "title": "Илиана Раева: Ансамбълът ме разплака след съчетанието с обръчи"}
{"url": "http://www.novinite.bg/articles/149633/Prezidentat-se-sreshtna-s-ansambala-po-hudojestvena-gimnastika", "text": "Президентът Румен Радев се срещна с треньорите и момичетата от ансамбъла по художествена гимнастика на България, съобщиха от президентството, информира НОВА.„Успехите на българските спортисти многократно надхвърлят условията, в които те тренират. Държавата и бизнесът трябва да се обединят и да инвестират в създаването на модерни центрове за подготовка на спортисти”, каза той.По думите му страната ни трябва да спре практиката да се постига „от нищо нещо“.Според държавния глава у нас може да бъде създадена международна академия за художествена гимнастика, която да обединява целия процес на обучение, подготовка, рехабилитация и почивка на български и международни отбори.", "date": "2017.09.06", "title": "Президентът се срещна с ансамбъла по художествена гимнастика"}
{"url": "http://www.novinite.bg/articles/149612/Deteto-ot-Strelcha-e-planiralo-samoubijstvoto-si", "text": "„Не сме установили как и при какви обстоятелства оръжието е попаднало в ръцете на 11-годишното детето от Стрелча. В телефона му е намерено видео, в което то е записало послание към родителите, че планира самоубийство”, каза говорителят на главния прокурор Румяна Арнаудова.Главния прокурор е изпратил психолози, за да работят с родителите и близките на детето. Арнаудова допълни, че ще се разследва и дали е имало външни фактори, които са му повлияли, бягало ли е от нещо и какви са причините то да вземе това решение.„Ще се проверява и компютъра на детето и неговия профил в социалните мрежи”, каза тя.Относно случая „Виноградец” Арнаудова заяви, че 6-годишното дете е разпитано, но продължават следствените действия. Няма категорични резултати как се е стигнало до фаталния изход.", "date": "2017.09.06", "title": "Детето от Стрелча е планирало самоубийството си"}
{"url": "http://www.novinite.bg/articles/149643/Kakvo-predlaga-menyuto-na-gradovete-v-badeshte", "text": "Сочни лабораторно създадени пържоли и бургери от месо на растителна основа може скоро да изкушават заклетите месоядци, преглеждащи менютата на ресторантите в най-големите градове по света, тъй като производителите на храни проучват нови начини за изхранване на бързо растящото население. Хората в развиващите се страни се стичат масово в градовете и силно повишеното търсенето на месо и млечни продукти ще извади на преден план въпроса за намирането на високопротеинови алтернативи, които не замърсяват сериозно околната среда, посочват експерти. Храната на бъдещето, на фона на нашето задълбочаващо се урбанизиране, ще продължи да бъде месото, но няма да е месо, което е продукт на индустриализираното животновъдство, посочи Брус Фридрих, изпълнителен директор на вашингтонския институт Good Food. Това ще бъде месо, направено от растения и ще бъде месо, отгледано в заводи без фермери и кланици, допълни Фрийдрих, който изчислява, че традиционното месо ще изчезне в страните с високи доходи до 2050 година. Други прогнозират, че буболечки и високопротеинови водорасли като спирулина ще бъдат сред водещите храни на бъдещето наред с риба, отглеждана в дълбокоморски ферми или обширни градски халета.Според Организацията на ООН по прехрана и земеделие (ФАО) е необходим скок с 50 % на селскостопанското производство, за да се изхранва близо 10-милиардното население към 2050 година и това на фона на щетите, които климатичните промени нанасят. При това положение по-очевидното решение може би е намаляване на калориите и животинските протеини в хранителния режим на богатите хора, увеличаване на ефективността на селското стопанство и намаляване с една трета на пилеенето на храни. Около 80% от всички селскостопански земи са заети с пасища или на тях се отглеждат храни за животни, посочва ФАО. Освен това животновъдството използва 10% от световната чиста вода, като същевременно отделя метан и други газове, предизвикващи парников ефект, и причинява обезлесяване в големи мащаби. Да бъдем добри с животните Няколко компании се надпреварват в разработването на технология, която може драстично да намали цената на т.нар. \"култивирано\" или \"чисто\" месо, което е отгледано от клетки, взети от живи животни. Те казват, че в крайна сметка би могло да се произвежда в градски \"пивоварни\", като ще струва по-малко от истинското месо и ще се използва 99% по-малко земя.", "date": "2017.09.06", "title": "Какво предлага менюто на градовете в бъдеще?"}
{"url": "http://www.novinite.bg/articles/149611/V-ochakvane-na-uragana-Irma", "text": "Хората, живеещи по пътя на урагана „Ирма”, се подготвят за най-мощната буря в Атлантическия океан за последното десетилетие, информира НОВА.Стихията набра сила до най-висока степен и застрашава американския щат Флорида, няколко карибски острова, сред които Пуерто Рико, Хаити и малките Антили.Президентът Доналд Тръмп вече обяви извънредно положение за Флорида, Пуерто Рико и Вирджинските острови.Заради урагана „Ирма” властите на Бахамските острови започнаха най-голямата евакуация в историята на страната. Скоростта на вятъра достига повече от 280 километра в час, а поривите - дори до 350 километра в час. ", "date": "2017.09.06", "title": "В очакване на урагана „Ирма”"}
{"url": "http://www.novinite.bg/articles/149616/Obama-kritikuva-reshenie-na-administraciyata-na-Tramp", "text": "Бившият президент на САЩ Барак Обама разкритикува решението на администрацията на Доналд Тръмп за прекратяване на програмата, защитаваща от експулсиране стотици хиляди хора, пристигнали в САЩ нелегално като деца, предадоха световните агенции. Обама нарече решението жестоко, информира ДАРИК.\"Тук става дума за млади хора, израснали в САЩ, за деца, които учат в нашите училища, за млади възрастни хора, които започват професионалния си живот, за патриоти, които са поели ангажимента да уважават нашето знаме\", каза Обама и определи решението на администрацията на Тръмп като лошо.\"Тези Мечтатели (така се наричат хората, дошли нелегално в САЩ като деца, попадащи в обхвата на програмата - бел. ред.) са американци по душа и в съзнанието си. Те са американци по всеки един начин, освен по един - на документи\", каза Обама и защити решението си да въведе тази програма с президентски указ през 2012 г.\"Взимането на прицел на тези хора е грешка, защото те не са сгрешили с нищо. Това е в противоречие със собствените ни интереси, защото тези хората искат да започнат нов бизнес, да служат в нашата армия, да работят в нашите лаборатории и да допринесат в друго отношение за страната, която ние обичаме. Това решение е жестоко\", каза Обама. Той опроверга твърдението на Тръмп, че решението е взето от администрацията му заради законови изисквания. \"Това е политическо решение и морален въпрос\", каза той.", "date": "2017.09.06", "title": "Обама критикува решение на администрацията на Тръмп"}
{"url": "http://www.novinite.bg/articles/149620/Svetovni-lideri-obsajdat-izhod-ot-krizata-sas-Severna-Koreya", "text": "Спешни разговори на едни от най-големите световни лидери, заради действията на Северна Корея, информира НОВА.В телефонен разговор премиерът Тереза Мей и президентът Доналд Тръмп са били единодушни, че Китай трябва да използва всички възможности, за да принуди Пхенян да спре провокациите.В друг разговор японският премиер Шиндзо Абе и германският канцлер Ангела Меркел са се съгласили да работят за по-силни санкции на ООН срещу Северна Корея.Междувременно японският премиер обяви, че ще обсъди кризата с президентите на Русия и Южна Корея.", "date": "2017.09.06", "title": "Световни лидери обсъждат изход от кризата със Северна Корея"}
{"url": "http://www.novinite.bg/articles/149625/OON-Bedstviyata-sa-novata-zaplaha-za-chovechestvoto", "text": "\r\n\r\n\r\n\r\n\r\n\r\n\r\n \r\n ", "date": "2017.09.06", "title": "ООН: Бедствията са новата заплаха за човечеството"}
{"url": "http://www.novinite.bg/articles/149632/Naj-silniyat-uragan-ot-blizo-vek-nasam-se-nasochva-kam-SASht", "text": "Извънредно положение в американския щат Флорида. Губернаторът на щата - Рик Скот въведе режима заради приближаването на урагана Ирма, който достигна пета степен. Очаква се той да премине през островите в Карибския басейн и Флорида, информира БНТ.Над 7000 души от Националната гвардия на Съединените щати са мобилизирани, за да помогнат на властите при посрещане на урагана. Издадена е заповед за евакуация на жителите на островите край бреговете на Флорида. Ирма, който е един от най-мощните урагани в Атлантическия океан от близо век, удари тази сутрин карибския остров Барбуда. Окото на циклона премина над острова в 9 ч. бълг. време с поройни дъждове и придружаващи ветрове до 295 км в час.Ураганът със сила 5-а степен се придвижва на северозапад в посока към Вирджинските острови и Пуерто Рико. Прогнозите са, че в събота ще достигне Флорида.", "date": "2017.09.06", "title": "Най-силният ураган от близо век насам се насочва към САЩ"}
{"url": "http://www.novinite.bg/articles/149621/Dneven-horoskop-za-6-septemvri", "text": "Следвайте интуицията си, когато става въпрос за любовния ви живот. Възможно е да има момент на отчаяние днес, но не забравяйте, че има светлина в тунела.  Денят ще бъде малко забързан, но супер забавен. Отпуснете се и се забавлявайте максимално. Ще имате много работа, но и много поводи за празнуване. Въпреки всичко се старайте да бъдете практични.Ще бъдете супер заети днес, но по много добър начин. Ще се справяте много бързо и лесно с всички трудности. Знаете точно какво искате и ще го постигнете бързо и лесно.Ако сте представител на някой от останалите зодиакални знаци, можете да намерите дневния си хороскоп .", "date": "2017.09.06", "title": "Дневен хороскоп за 6 септември"}
{"url": "http://www.novinite.bg/articles/149627/Turskata-policiya-likvidira-atentator-kraj-policejski-uchastak", "text": "Турската полиция е застреляла човек, който възнамерявал да се самовзриви край полицейски участък в средиземноморския град Мерсин днес, предаде турската агенция Доган, цитирана от „Ройтерс” и НОВА.Властите предполагат, че нападателят е боец на ИДИЛ, заяви републиканският прокурор на Мерсин Мустафа Ерджан пред Анадолската агенция. ", "date": "2017.09.06", "title": "Турската полиция ликвидира атентатор край полицейски участък"}
{"url": "http://www.novinite.bg/articles/149641/Slovakiya-uvaji-reshenieto-na-sada-na-ES-za-bejancite", "text": "Словакия уважава решението на Съда на Европейския съюз да отхвърли жалбата им с Унгария срещу миграционната политика на ЕС, но няма да промени негативното си отношение към бежанските квоти, каза днес премиерът Роберт Фицо, цитиран от Ройтерс.Съдът на ЕС отхвърли днес жалбата на Словакия и Унгария срещу европейската миграционна политика. Той постанови, че ЕС има право да налага на националните правителства да приемат на квотен принцип бежанци, главно от Сирия, приютени в Италия и Гърция. Програмата предвижда презаселване на 160 хиляди кандидати за убежище, от които досега са преместени едва 25 хиляди.", "date": "2017.09.06", "title": "Словакия уважи решението на съда на ЕС за бежанците"}
{"url": "http://www.novinite.bg/articles/149619/EK-zabrani-na-rabotodatelite-da-sledyat-kakvo-pravyat-slujitelite-im-onlajn", "text": "\r\nРаботодателите нямат право да следят служебните и-мейли на служителите си, ако не ги уведомят предварително за това. Това постанови днес Европейският съд по правата на човека в Страсбург. Решението трябва да се превърне в законова практика във всички страни членки от Съвета на Европа, сред които е и България. В някои от тях компаниите имат право да четат електронната поща на служителите си, информира БНТ.\r\nПрез 2007 година румънецът Богдан Михай Барбулеску е уволнен от работа, защото използвал служебен профил в чат приложение за лична комуникация с годеницата и брат си. Програмистът завежда дело в румънски съд с аргумента, че е накърнено личното му пространство.\r\nСъобщенията съдържали информация за здравето и сексуалния му живот. Той се позовава на Европейската конвенция за правата на човека. Съдът обаче отсъжда в полза на работодателя.\r\nРумънецът се обръща към Европейския съд по правата на човека. При първото отсъждане миналата година съдиите в Страсбург постановяват, че макар личното пространство на служителя наистина да е накърнено, работодателят е имал право да следи комуникациите му. Мотивът е, че те са осъществени с корпоративни средства.\r\nДнешното решение ревизира това от миналата година. То се очакваше с голям интерес заради дискусиите за все по-размитите граници между личния и професионалния живот. Румънската страна не трябва да заплаща обещететение на Барбулеску, а само разноските по делото.\r\n \r\n\r\n\r\n\r\n \r\n", "date": "2017.09.06", "title": "ЕК забрани на работодателите да следят какво правят служителите им онлайн"}
{"url": "http://www.novinite.bg/articles/149622/Evropejski-sad-reshava-dali-Ungariya-i-Slovakiya-da-priemat-bejanci", "text": "Европейският съд ще се произнесе по казуса дали Унгария и Словакия трябва да приемат бежанци на територията си, въпреки съпротивата на националните им правителства, съобщава германското издание Der Spiegel, информира БНТ.Оплакванията от Будапеща и Братислава имат незначителни шансове, след като главният адвокат Ив Бот в Люксембург вече изказа мнение в полза на участие в солидарното разпределение на бежанците сред страните от Общността. Обикновено съдиите следват препоръките на техния експерт.В основата на спора е решение на министрите на вътрешните работи на ЕС от септември 2015 г., съгласно което до 120 000 бежанци трябва да бъдат разпределени в други страни от ЕС, за да бъде облекчена ситуацията в Италия и Гърция. Решението за въвеждане на квотната система срещна неодобрението на Унгария, Словакия, Румъния и Чешката република. Предвидено бе Унгария да приеме 1294 бежанци, а Словакия – 902.Унгарският министър-председател Виктор Орбан заплаши със сериозен отговор, в случай че съдът се произнесе срещу страната. От гледна точка на генералния адвокат споразумението „допринася ефективно\" за това Гърция и Италия да успеят да се справят с последиците от бежанската криза.", "date": "2017.09.06", "title": "Европейски съд решава дали Унгария и Словакия да приемат бежанци"}
{"url": "http://www.novinite.bg/articles/149636/Ispaniya-i-Maroko-razbiha-djihadistka-kletka-gotvela-napadeniya", "text": "Испанската полиция и правоохранителните органи на Мароко са разбили предполагаема екстремистка клетка, чиито шест членове активно са планирали да извършат нападения, съобщи министерството на вътрешните работи в Мадрид, цитирано от световните агенции.Един е задържан в испанския северноафрикански анклав Мелиля и петима в Мароко. Петима от задържаните са мароканци, а един е испанец от марокански произход.Предполагаемият лидер на клетката, 39-годишен мароканец, е живеел в Мелиля, но е бил арестуван в Мароко. Твърди се, че е вербувал младежи и ги е надъхвал с джихадистка пропаганда.16 души загинаха през август при нападения в Каталуния, за които пое отговорност \"Ислямска държава\". От средата на 2015 г. Испания е арестувала 199 души, обвинени във връзки с екстремизъм.", "date": "2017.09.06", "title": "Испания и Мароко разбиха джихадистка клетка, готвела нападения"}
{"url": "http://www.novinite.bg/articles/149642/Filialat-na-Luvara-v-Abu-Dabi-shte-bade-otkrit-prez-noemvri", "text": "Филиалът на Лувъра в столицата на Обединените Арабски Емирства Абу Даби ще бъде открит на 11 ноември, съобщи министърът на културата на Франция Франсоаз Нисен.\"Франция е горда със своя принос в проекта и реализацията му съвместно с ОАЕ в период, в който културата по света е застрашена и обект на атаки\", заяви Нисен.През 2007 година Париж и Абу Даби подписаха междуправителствена спогодба, предвиждаща създаването на филиал на Лувъра в ОАЕ. За строителството на културния център са били похарчени около 600 милиона евро. Автор на проекта е световноизвестният архитект Жан Новел.Филиалът е разположен върху изкуствения остров Саадият в предградията на Абу Даби. На това място в близките години ще бъдат открити за посетители още два културни обекта - филиалът на американския музей \"Гугенхайм\" и Националният исторически музей.Лувърският филиал е разположен под голям стъклен купол, тежащ 7500 тона. Толкова тежи и Айфеловата кула. Застроената площ е от 97 хиляди квадратни метра. В колекцията на музея ще влязат експонати от различни епохи и цивилизации. В 23-те галерии ще бъдат изложени над 600 произведения на изкуството.", "date": "2017.09.06", "title": "Филиалът на Лувъра в Абу Даби ще бъде открит през ноември"}
{"url": "http://www.novinite.bg/articles/149610/Otbelyazvame-132-godini-ot-Saedinenieto-na-Balgariya", "text": "Отбелязваме 132 години от Съединението на България. Това е актът на фактическо обединение на Княжество България и Източна Румелия през есента на 1885 г.И тази година - Пловдив ще е център на честванията. Празникът ще бъде отбелязан с различни инициативи.С пищна заря и зрелищна възстановка във вторник в Съединение тържествено започнаха честванията по случай обединението на България, информира НОВА.По случай празника в град Съединение стартира традиционният мемориален маратон. Той се провежда за 42-ри път.Участниците ще изминат 22 километра - от едноименния площад в града, до площада със същото име - само че в Пловдив.Така те ще пресъздадат похода на 400 жители на града, които на 5-ти септември поемат към Пловдив, за да участват в Съединението на България.За първа година старт на маратона ще дадат черешови топчета.А освен него, ще има и велопоход.", "date": "2017.09.06", "title": "Отбелязваме 132 години от Съединението на България"}
{"url": "http://www.novinite.bg/articles/149614/5-interesni-i-malko-izvestni-fakta-za-Saedinenieto-VIDEO", "text": "През 2017 година на 6-и септември се навършват 132 години от Съединението на България с Източна Румелия. То се извършва след бунтове в различни градове на Източна Румелия, последвани от военен преврат, подкрепен от българския княз Александър I,пише ДАРИК.След Берлинския договорПървата идея за съединение се заражда в мига след подписването на Берлинския договор. Особено населението в Южна България, нарeчeна изкуствено Източна Румелия, нито миг не се е съгласявало и примирявало с това си положение, още повече, че това са хората, организирали и извършили Априлското въстание. Съгласно клаузите на Берлинския договор, тази част остава като една провинция с особен статут на Османската империя.Първият опит за съединениеПрез 1880 г. е направен първи опит за съединение. Тогава обаче международната обстановка се оказва изключително неблагоприятна и опитът се проваля. Малко известен факт е, че Съединението е уредено сравнително непълно. С Топханенския акт от пролетта на 1886 г. българският княз става генерал-губернатор на Източна Румелия и това е общо-взето цялото Съединение в правната област. В Берлинския договор остават много от текстовете, свързани с Източна Румелия: че тя е отделна провинция, че има отделно устройство и отделно управление.Петко КаравеловПетко Каравелов в разговор с д-р Иван Странски с най-рязък тон отхвърля Съединението като глупост. Въпреки всичко Димитър Ризов в Евксиновград скланя княз Александър да се извърши Съединението, даже получава динамит за взривяването на моста на р. Арда.Първоначалните плановеПървоначалните намерения са да се извърши Съединението на 15 септември, но Панагюрище въстава на 2 септември без оглед на планираното от комитета. Властта арестува размирниците, но тълпа от няколко хиляди човека принуждава околийския началник да ги освободи.След СъединениетоСлед Съединението България е заплашена с война едновременно от Османската империя, която иска да възстанови правата си над Източна Румелия, и Сърбия, която настоява за териториални компенсации. Нежелаейки конфликт, в който могат да бъдат въвлечени, Великите сили сдържат турската интервенция, но в същото време изискват от княз Александър да изтегли войските си от Румелия. Поради недоверието си към княза, датиращо още от Режима на пълномощията, руският цар Александър III отказва да подкрепи българската дипломация, макар и да е против възстановяването на положението отпреди 6 септември. ", "date": "2017.09.06", "title": "5 интересни и малко известни факта за Съединениeто (ВИДЕО)"}
{"url": "http://www.novinite.bg/articles/149617/Kak-linejka-s-bolno-dete-be-na-raba-na-fatalno-zakasnenie", "text": "Линейка с дете с опасност за живота едва не закъсня фатално. Напътя на спешната кола, която бързала по магистрала „Тракия”, се изпречили десетки нарушители в аварийната лента и така я забавили повече от половин час, съобщава НОВА.Детската линейка на „Пирогов”, предназначена за транспортиране на спешни случаи на деца, пътувала от Бургас в понеделник преди обяд. Возила момиченце на годинка и половина в тежко състояние с алергичен шок. Попаднала обаче в задръстване. \"Около 70-ия километър от София в посока Бургас попаднахме в задръстване. Беше невъзможно да се мине по лявата или дясната лента, които бяха заети от автомобили. Желанието ни да минем по аварийната лента беше възпрепятствано от факта, че в нея имаше коли, но не аварирали, а такива, които се опитват да \"прескочат трафика\" и да стигнат по-бърза където са тръгнали\", казва д-р Иванова от \"Пирогов\".Кошмарът да няма път, а детето да е с опасност за живота преживяват и родителите. Бащата карал зад линейката на аварийни светлини.Линейката стигнала до Инфекциозна болница в София без състоянието на малката пациентка да се усложни. Тя вече е стабилизирана.", "date": "2017.09.06", "title": "Как линейка с болно дете бе на ръба на фатално закъснение"}
{"url": "http://www.novinite.bg/articles/149618/Sedmica-sled-izchezvaneto-Nyama-iskane-za-otkup-za-Adrian", "text": "Все още никой не се е свързал с близките на изчезналия Адриан Златков с искане за откуп. Това съобщава \"Труд\", като се позовава на източници от прокуратурата и полицията.25-годишният Адриан Златков изчезна в сряда преди обяд в Герман. Автомобилът му бе намерен на пътя в Герман в близост до семейната къща. В колата бяха открити документи и лични вещи на Златков. Сигналът за изчезването бил подаден от баща му.От МВР съобщиха, че се работи по всички версии по случая,включително и отвличане. Досега, вече седем дни не се съобщава някой да се е свързал с близките на Адриан и да е искан откуп. Междувременно в петък стана ясно, че е открита кола, с която се предполага, че е похитен Златков. Автомобилът, марка \"Шкода Фабия\", е намерен изгорял в района между Панчарево, Герман и Бистрица. Автомобилът е бил откраднат на 21 август, като е бил със сменени номера и затъмнени стъкла. По непотвърдена информация, върху него е имало син буркан. Предполага се, че похитителите са инсценирали полицейска акция или катастрофа, за да измъкнат младия мъж от неговия автомобил.", "date": "2017.09.06", "title": "Седмица след изчезването: Няма искане за откуп за Адриан"}
{"url": "http://www.novinite.bg/articles/149628/Balgariya-i-Garciya-podpisaha-memorandum-za-nova-jp-vrazka", "text": "България и Гърция подписаха меморандум за развитието на железопътната връзка „Солун-Кавала-Александруполис-Бургас-Варна-Русе“, информира НОВА.Проектът предвижда свързването на река Дунав, Черно и Егейско море със скоростен железопътен коридор, както и развитие на пристанищата.Очаква се проектът да привлече големи инвеститори от Близкия и Средния Изток, Китай, Русия и други големи пазари.", "date": "2017.09.06", "title": "България и Гърция подписаха меморандум за нова жп връзка"}
{"url": "http://www.novinite.bg/articles/149631/Obshtinskite-muzei-v-stranata-s-vhod-svoboden-v-Denya-na-Saedinenieto", "text": "По повод празника - те ще работят безплатно днес.В столицата това са Музеят за история на София, музеят под базиликата \"Света София\", Галерия \"Васка Емануилова\", парк-музей \"Врана\" и Зоологическата градина. В Пловдив с вход свободен ще бъде Регионалният исторически музей, информира БНТ. ", "date": "2017.09.06", "title": "Oбщинските музеи в страната с вход свободен в Деня на Съединението"}
{"url": "http://www.novinite.bg/articles/149634/Vijte-kade-spirat-vodata-v-Sofiya-na-7-septemvri", "text": "На 7 септември 2017 г. (четвъртък), във връзка с прекъсване на стар уличен водопровод на ул. „Йордан Йосифов“ ж.к. „Студентски град се налага спиране на водоподаването от 10.00  до 16:00 часа на клиентите на „Софийска вода”, живеещи в района на: ул. „Проф. Кирил Попов“, ул без име при бл. 83, бул. „Симеоновско шосе“, ул без име пред бл. 3В. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  ул. „Проф. Кирил Попов“ ъгъла с ул. „21 век“. На 7 септември 2017 г. (четвъртък), във връзка с подмяна на сградни водопроводни отклонения на ул. 25 кв. „Враждебна“ се налага спиране на водоподаването от 9:30  до 21:30 часа на клиентите на „Софийска вода”, живеещи в района на: ул. 60, ул. 2, ул. 25, ул. 5, ул. 4, ул. 1.  При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 25 №12. На 7 септември 2017 г. (четвъртък), във връзка с подмяна на сградно водопроводно отклонение на ул. „Подем“ кв. „Орландовци“ се налага спиране на водоподаването от 9:00  до 19:00 часа на клиентите на „Софийска вода”, живеещи в района на: по ул. „Подем“ от ул. „Локорска“ до ул. „Мара Бунева“.  При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Мара Бунева“ ъгъла с ул. „Подем“. На 7 септември 2017 г. (четвъртък), във връзка с подмяна на сградно водопроводно отклонение на ул. „Димитър Търкаланов“ жк. „Лозенец“ се налага спиране на водоподаването от 10:30  до 18:30 часа на клиентите на „Софийска вода”, живеещи в района на: по ул. „Димитър Търкаланов“ от ул. „Елин връх“ до ул. „Ран Босилек“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Димитър Търкаланов“ №11. На 7 септември 2017 г. (четвъртък), във връзка с подмяна на сградно водопроводно отклонение на ул. „Луи Айер“ кв. „Манастирски ливади“ се налага спиране на водоподаването от 9:00  до 17:00 часа на клиентите на „Софийска вода”, живеещи в района на: ул. „Луи Айер“ от №79 до ул. 418. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Луи Айер“  №62. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. „Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.09.06", "title": "Вижте къде спират водата в София на 7 септември"}
{"url": "http://www.novinite.bg/articles/149615/Vijte-kak-da-namalite-otpadacite-v-ejednevieto-si", "text": "Всеки човек на планетата произвежда над 1 килограм отпадъци на ден и се очаква тази цифра да нарасне през идните 15 година, според Световната банка, пише ДАРИК. Загрижени хора, на които им е омръзнало да слушат как правителствата и бизнесът реагират на кризата с боклуците, замърсяващи планетата и подклаждащи климатичните промени, все повече взимат проблема в свои ръце. По време на \"Седмицата на нулеви отпадъци\" ето няколко начина да намалите отпечатъка си върху околната среда:- Откажете се от пластмасовите сламки: Само в Съединените щати всеки ден се използват 500 милиона пластмасови сламки, сочат данни на активисти. Сламките често са твърде малки, за да бъдат рециклирани и са сред най-големите замърсители на плажовете, а могат и да свършат в стомасите на костенурките. Пластмасовите сламки за еднократна употреба обаче могат лесно да бъдат заменени от сламки от неръждаема стомана или стъклени за многократна употреба.", "date": "2017.09.06", "title": "Вижте как да намалите отпадъците в ежедневието си"}
{"url": "http://www.novinite.bg/articles/149637/Koj-e-Aleksandar-I-Batenberg", "text": "След подписването на Берлинския договор е постановено, че българската държава се възстановява като конституционна монархия, начело с княз. Коронован е Александър I Батенберг. Каква е ролята на монарха в новата българска история и по-конкретно в Съединението, вижте в репортажа на Ирина Шуликова и оператора Ана Андреева.Когато през 1878г. Великите сили пренареждат картата на Балканите, надали някой истински вярва, че политическото разделяне на българския народ ще трае дълго. Очевидно берлинските решения се разминават с възрожденския идеал. Извън територията на Княжеството остават българи и безспорни български земи.С Берлинския д-р е решен и въпросът за държавното устройство на Княжество България и изработването на неговата Конституция. Държавата ни се възстановява като конституционна монархия, начело с княз. Първото велико народно събрание, свикано в Търново на 17 април 1879 г. има ясна задача - да избере държавен глава. Според договора князът не може да принадлежи към никоя от властващите династии на Великите сили. Така се стига до хесенския принц Александър Батенберг.Проф. дин Иван Илчев: \"Княз Александър I е знаел за подготовката. Това е безспорно установено. Колебаел се е дали да подкрепи Съединението или не, тъй като на него изрично му е било казано, че България няма право да се съединява с Източна Румелия. Късното лято на 1885 г. при него идват делегати от Източна Румелия и те без съмнение са му казали, че съвсем скоро в Пловдив ще стане нещо. Не е случаен и фактът, че в навечерието на Съединението той дава заповед за генерални маневри на българската армия и тя е на маневри в областта на Шумен, т.е. достатъчно близо до границите на Източна Румелия. Колебае се, но тогава се налага много ясно Стамболов, който е за подкрепа на Съединението. Колебае се и министър председателят Петко Каравелов, тъй като той се опасява каква ще бъде реакцията на Европа ако се стигне до война с Турция. В крайна сметка може би след един ден колебание Алексадър I решава да подкрепи Съединението и да застане начело на Съединение на България.\"", "date": "2017.09.06", "title": "Кой е Александър I Батенберг?"}
{"url": "http://www.novinite.bg/articles/149624/Zamesen-li-e-majat-na-Irina-Bokova-v-shema-za-miliardi", "text": "Българска следа в мащабна международна схема за пране на пари. Името на съпруга на Ирина Бокова - Калин Митрев, изплува в разследване на авторитетни медии, информира НОВА.Според разкритията на изданията „Гардиън”, „Льо Монд”, „Зюдойче цайтунг” и други огромни финансови потоци са текли от черна каса в Азербайджан към сметки на европейски политици, журналисти и граждани на високи позиции в периода от 2012 до 2014 г.Според разследването около 2.5 милиарда евро са били разплатени за търговия с влияние, луксозни стоки, услуги и придобивки за лобистите. Около 800 000 евро от тях са изпратени към България. Половината - към фирми и лица, които са имали търговски отношения с Азербайджан.Според разследването другата половина отишла по сметките на Калин Митрев - официален представител на България в Европейската банка за възстановяване и развитие и съпруг на Ирина Бокова.От българска страна партньор в журналистическото разследване е сайтът \"Биволъ\".", "date": "2017.09.06", "title": "Замесен ли е мъжът на Ирина Бокова в схема за милиарди?"}
{"url": "http://www.novinite.bg/articles/149635/Liderite-na-Balgariya-Garciya-Rumaniya-i-Sarbiya-shte-obsadyat-memoranduma-vav-Varna", "text": "\r\nНа 3 октомври във Варна ще се срещнат лидерите на България, Гърция, Румъния и Сърбия, които ще обсъдят разширяването на подписания днес в Кавала Меморандум за разбирателство между България и Гърция за развитието на железопътната връзка \"Солун-Кавала-Александруполис-Бургас-Варна-Русе\". Това каза министър-председателят Бойко Борисов по време на пресконференция в гръцкия град Кавала, която се проведе след подписването на документа.\r\n\"Така или иначе този проект ще стигне до Русе, защо да не продължи до Букурещ\", заяви Борисов. Гръцкият премиер Алексис Ципрас добави, че този проект е от стратегическо значение за целия регион. По думите му бъдещото европейско председателство на България ще бъде председателство на Балканите, което ще допринесе за положителното развитие и на този проект.\r\nИ двамата премиери се обединиха около мнението, че този договор представлява лост за развитие на целия регион. Транспортният коридор предвижда свързването на река Дунав, Черно и Егейско море със скоростен железопътен коридор, както и развитие на пристанищата, които са част от основната ТЕН-Т мрежа. Включено е изграждането на двойна електрифицирана жп линия с внедрена ERTMS система за управление на железопътния трафик.\r\n \r\n", "date": "2017.09.06", "title": "Лидерите на България, Гърция, Румъния и Сърбия ще обсъдят меморандума във Варна"}
{"url": "http://www.novinite.bg/articles/149630/London-podgotvya-tejki-merki-sreshtu-chujdencite", "text": "Правителството на Великобритания иска да прекрати свободното движение на граждани от Европейския съюз веднага, след като влезе в сила Брекзит в края на март 2019 г, информира БНТ.Това сочи секретен проект на документ от над 80 страници на вътрешното министерство на страната, публикуван във вестник \"Гардиън\".Според документа - Лондон планира да въведе мерки, с които бързо да намалее броят на неквалифицираните мигранти от Европейския съюз.Това може да стане включително чрез издаване на разрешителни за кратък престой при заварено положение и процедури, затрудняващи изтеглянето на членове на семейството", "date": "2017.09.06", "title": "Лондон подготвя тежки мерки срещу чужденците?"}
{"url": "http://www.novinite.bg/articles/149626/Borisov-pozdravi-balgarite-za-praznika-chrez-Faceboook", "text": "Премиерът Бойко Борисов отправи поздравление към българите по случай празника на Съединението на Княжество България с Източна Румелия. Това той направи чрез профила си във Facebook. Министър председателят от снощи е на посещение в Гърция.\"Честит празник на Съединението и на тържеството на българската воля и дух! Събития като днешното са най-яркото доказателство, че няма сила, която да спре българския народ, когато защитава национална кауза!”, написа министър-председателят.", "date": "2017.09.06", "title": "Борисов поздрави българите за празника чрез Faceboook"}
{"url": "http://www.novinite.bg/articles/149638/Prodavat-na-targ-predmeti-na-princesa-Dayana", "text": "Десетки предмети, свързани с принцеса Даяна, ще бъдат предложени на търг в Бостън от местната аукционна къща. Сред тях фигурира и парче от сватбената й торта, предаде Асошиейтед прес и БТА. 79-те предмета са свързани с целия живот на принцесата - от нейното детство, през сватбата й, до месеци и преди кончината й. Сред лотовете личат и нейни дарения за благотворителни организации, осъществени непосредствено преди трагичната й смърт в Париж на 31 август 1997 г.Звездният лот на аукциона е сатенена украсена със сребро вечерна дамска чанта от 80-те години на миналия век, принадлежала на Принцесата на народа. Артикулът е съпроводен с документ за автентичност. Очакваната продажна цена е над 15 000 долара.Интерес предизвиква и 43-сантиметрова огърлица с буквата D, която Даяна Спенсър е носела като тийнейджърка.Наддаванията ще се състоят в интернет на 13 септември.", "date": "2017.09.06", "title": "Продават на търг предмети на принцеса Даяна"}
{"url": "http://www.novinite.bg/articles/149645/Blizo-1300-nashi-firmi-s-po-nad-1-mln-lv-v-ofisa", "text": "Първите случаи на липсващи пари в касите на фирми, които според счетоводните данни би трябвало да са налични, са открити при започналите през миналата седмица 550 проверки на Национална агенция за приходите. 13 млрд. лв на каса държат българските фирми, според счетоводните си баланси, съобщиха от НАП. Данните от хиляди юридически лица сочат, че имат голяма сума пари в брой. По време на проверките се изследва дали търговските дружества и нестопанските организации не са извършили скрито разпределение на печалби.Според данните, които сами са подали към приходната агенция, 1289 от фирмите имат в касите си по над 1 милион лева в брой. Над 10 000 са дружествата с налични над 100 000 лв. Очаква се броят на възложените проверки да нарасне значително в близките месеци.Съмненията на ревизорите са, че като декларират голяма сума пари кеш, фирмите избягват плащането на корпоративни данъци и данък върху дивидентите. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството - например, скъпи командировки до екзотични държави, ползване на чужди активи за лични нужди на акционерите и т. н. Подозренията на данъчните се засилват и от факта, че в момента съществува забрана за разплащания в брой над 10 000 лв, посочват още от НАП.Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждава приходната агенция. Междувременно фирмите, които са извършили скрито разпределение на печалби, могат да уведомят НАП и да поискат разрешение за подаване на коригиращи декларации, като обложат с данък недекларираните дивиденти, допълват от приходното ведомство.", "date": "2017.09.06", "title": "Близо 1300 наши фирми с по над 1 млн. лв. в офиса"}
{"url": "http://www.novinite.bg/articles/149644/Temperaturite-se-povishavat-chaka-ni-slanchev-chetvartak", "text": "През нощта ще бъде ясно, а северозападния вятър ще отслабне. Утре ще бъде слънчево с разкъсана висока облачност. Ще духа слаб предимно югозападен вятър. Сутринта ще е хладно, но дневните температури ще продължат да се повишават и максималните ще са между 26° и 31°, в София около 27°. Атмосферното налягане в сутрешните часове ще бъде близко до средното за месеца (949 хПа). През деня слабо ще се понижи. Над планините ще бъде предимно слънчево. Ще духа слаб до умерен запад-югозападен вятър. Максимална температура на 1200 метра около 21°, на 2000 метра – около 14°. Над Черноморието също ще бъде слънчево, през деня с разкъсана висока облачност. Ще духа слаб, временно до умерен юг-югоизточен вятър. Максималните температури ще бъдат между 26° и 28°, температурата на морската вода е 22°-24°. Вълнението на морето ще е 2-3 бала.", "date": "2017.09.06", "title": "Температурите се повишават, чака ни слънчев четвъртък"}
{"url": "http://www.novinite.bg/articles/149640/Stolichna-policiya-shte-ima-nov-operativen-centar", "text": "\r\n\r\n\r\n\r\n\r\n\r\n\r\n\r\n \r\n ", "date": "2017.09.06", "title": "Столична полиция ще има нов оперативен център"}
{"url": "http://www.novinite.bg/articles/149609/Shte-preobladava-slanchevo-vreme", "text": "Днес ще преобладава слънчево време. Валежи не се очакват. Вятърът от северозапад отново ще се усили, в Дунавската равнина ще е умерен, временно и силен. Сутринта ще е хладно. Дневните температури слабо ще се повишат, максималните ще са между 23° и 28°. Това съобщи за Агенция „Фокус” дежурният синоптик Георги Цеков от Националния институт по метеорология и хидрология (НИМХ) при Българската академия на науките (БАН). Атмосферното налягане, слабо ще се понижи, ще е близко до средното за месеца. Над Черноморието ще преобладава слънчево време с временни увеличения на облачността. Ще духа умерен северозападен вятър. Максималните температури ще бъдат между 24° и 27°, температурата на морската вода 22°-23°. Вълнението на морето ще е 1-2 бала. Над планините ще е предимно слънчево. Ще духа умерен до силен северозападен вятър. Максималната температура на височина 1200 метра ще е около 16°, на 2000 метра – около 9°.", "date": "2017.09.06", "title": "Ще преобладава слънчево време"}
{"url": "http://www.novinite.bg/articles/149639/Kilometrichni-opashki-na-nyakoi-punktove-na-granicata-ni-s-Turciya", "text": "На граничния пункт „Малко Търново” се е образувала колона от автомобили. По информация на турските гранични власти причината е засилен трафик от българска страна в посока Турция, който надвишава капацитета на пункта.Властите уведомяват, че се извършва оптимизиране на организацията и работата на граничния пункт с оглед по-бързото преминаване на натрупалите се автомобили, съобщават от МВнР.Засиленият трафик по граничните пунктове се наблюдава често в неработни дни и официални празници, припомнят от консулството.Очаква се в следобедните часове трафикът да се обърне в посока от Турция към България. Граничните власти уверяват, че имат готовност да пропускат автомобилите за оптимално кратко време.На ГКПП „Капитан Андреево” има образувала се колона от около 5 км от товарни автомобили на изхода. На ГКПП „Лесово” има колона от около 2 км от товарни автомобили на изхода, информират от МВР.На българо-гръцката граница на пунктовете „Капитан Петко Войвода”, „Кулата” и „Маказа” има интензивен трафик на изход. На българо-сръбската граница на ГКПП „Калотина” трафикът е интензивен на изход.", "date": "2017.09.06", "title": "Километрични опашки на някои пунктове на границата ни с Турция"}
{"url": "http://www.novinite.bg/articles/149646/Balgariya-e-priela-dosega-50-kandidati-za-ubejishte-po-kvotite-na-ES", "text": "\r\nДосега България е приела по квотите на ЕС за разселването на мигранти 50 души, пристигнали в Гърция. Това показват данни, представени днес от Европейската комисия.\r\nОт Гърция нашата страна е дала обещание да приеме 860 души. От Италия и от Турция до началото на тази седмица у нас не са били приети мигранти по квотите.\r\nОт Италия нашата страна следва да приеме 471 души, като до юни желание да дойдат у нас са проявили 140 мигранти. Общо 13 държави от ЕС, сред които и нашата, не са приели досега сирийски бежанци от Турция по споразумението с Анкара.\r\nОбщо от Турция в ЕС по споразумението досега са били разселени 8834 бежанци, като броят им трябва да достигне 25 хиляди души за тази година.\r\n", "date": "2017.09.06", "title": "България е приела досега 50 кандидати за убежище по квотите на ЕС"}
