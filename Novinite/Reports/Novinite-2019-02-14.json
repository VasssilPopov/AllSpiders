{"url": "https://www.novinite.bg/articles/171069/Predizbornite-kampanii-samo-na-balgarski-ezik-potvardiha-deputatite", "text": "Предизборната агитация ще продължи да се води единствено на български език, решиха депутатите с гласуваните на второ четене промени в Изборния кодекс, предаде БГНЕС.Предложението на ДПС да се въведе възможност предизборната кампания да се води и на друг език, но с осигурен превод на българския, не срещна одобрението на парламентарното мнозинство. От Движението го аргументираха с резолюция на Европейския парламент от 24 март 2009 г., отнасяща се до многоезичието като преимущество за Европа и обща отговорност на всички страни-членки на общността.„Ние от ДПС считаме, че с основното човешко право за агитация на майчин език по време на предизборна кампания и колегите от ГЕРБ, и от БСП разбира се, биха могли да разяснят и да представят своите предизборни програми и приоритети, с които се явяват на избори“, подчерта депутатът Севим Али.Председателят на партията Мустафа Карадайъ пък се позова на Конституцията и по конкретно на нейния чл. 3. Там се казва, че българският език е официален в България, но според Карадайъ той не е единственият. По предложенията нямаше други изказвания и то бе отхвърлено с едва 26 гласа в негова подкрепа.Депутатите гласуваха още всяка една парламентарно представена партия да има поне един свой член в ЦИК, РИК и ОИК.", "date": "2019.02.14", "title": "Предизборните кампании - само на български език, потвърдиха депутатите"}
{"url": "https://www.novinite.bg/articles/171060/1350-globeni-za-nepravilno-presichane-za-2-sedmici", "text": "От 4 до 17 февруари в страната се провежда специализирана полицейска операция с акцент спазване на правилата за движение от страна на пешеходците. Според обобщените междинни данни, за времето от 4 до 10 февруари 1325 пешеходци са наказани от патрулите на Пътна полиция за неспазване на правилата за движение. Според Закона за движение по пътищата, пешеходците също са участници в движението по пътищата и към тях има разписани редица задължения, като пресичане само на обозначените за целта места, забрана да прескачат ограничителните пътни съоръжения и да се движат само по тротоара или банкета на пътното платно, ако няма тротоар.Специален акцент в операцията бе поставен върху възрастните, съпровождащи деца. Наказаните възрастни с деца са 25.Освен на пешеходците, специално внимание бе обърнато и на водачите, които са длъжни да дават предимство на придвижващите се пеш. Общо 248 водачи са наказани, защото са отнели предимството на пешеходец.Операции като тази ще има през всеки месец от годината.", "date": "2019.02.14", "title": "1350 глобени за неправилно пресичане за 2 седмици"}
{"url": "https://www.novinite.bg/articles/171056/Putin-Erdogan-i-Rohani-obsajdat-badeshteto-na-Siriya-v-Sochi", "text": "Русия, Турция и Иран обсъждат бъдещето на Сирия. В Сочи днес се събират лидерите на трите държави. Това е трета среща на президентите Владимир Путин, Реджеп Ердоган и Хасан Рохани за арабската държава, предаде БНТ.Основни акценти от разговорите ще бъде ситуацията в провинция Идлиб, която е под контрола на подкрепяните от Турция бунтовници. Тримата лидери ще разговарят и за бъдещето на населените с кюрди райони след предстоящото изтегляне на американските части.", "date": "2019.02.14", "title": "Путин, Ердоган и Рохани обсъждат бъдещето на Сирия в Сочи"}
{"url": "https://www.novinite.bg/articles/171057/Vlastite-v-ES-se-sporazumyaha-za-novi-pravila-za-avtorskite-praava-v-internet", "text": "Европейският парламент, Съветът на ЕС и Европейската комисия постигнаха снощи политическо споразумение за осъвременяване правилата за авторското право в епохата на цифровите технологии. Ползите за всички сектори на творчеството, медиите, изследователите, преподавателите, институциите за културно наследство и гражданите ще бъдат осезаеми.Предварителното споразумение между законодателните институции на ЕС адаптира разпоредбите за защита на авторските права към днешния свят, в който музикалните онлайн стрийминг услуги, платформите за видео по заявка, агрегаторите на новини и платформите за споделяне на потребителско съдържание се превърнаха в основни портали за достъп до творби на изкуството или журналистически статии.\"Дългоочакваното приемане на директивата за авторското право е повратен момент за нашия Цифров единен пазар. С предоставянето на по-ясна правна рамка, адекватна на цифровия свят, ще се подсилят секторите на културата и творчеството, носейки добавена стойност за европейските граждани\", заяви българският комисар по цифровата икономика и цифровото общество Мария Габриел.Новата директива подпомага творците и работещите в музикалната и аудиовизуалната сфера, които ще имат по-силна позиция пред интернет платформите да контролират разпространението на авторско съдържание от онлайн потребителите и да получават възнаграждение за него. Ще се улесни възможността за авторите да сключват договори и получаване на приходи от генерираните печалби на интернет платформите. Европейските издатели на вестници ще се възползват от ново право да преговарят по какъв начин се извършва повторната употреба на тяхното съдържание в онлайн платформите. Журналистите ще имат по-големи възможности да получават дял от приходите, генерирани от публикациите, четени от потребителите в интернет. Ползи ще има и за потребителите благодарение на новите правила за лицензиране, които ще им позволяват законно да споделят онлайн съдържание със защитени авторски права в платформи като YouTube или Instagram. Правото на свободно изразяване на потребителите се гарантира с предпазни мерки, когато качват видеоматериали със защитено авторско съдържание, включително \"мемета\" или пародии. Потребителските интереси се запазват, чрез ефективни механизми за бързо обжалване на всяко необосновано премахване на тяхно съдържание от страна на платформите.Споразумението предстои да бъде формално потвърдено от Европейския парламент и Съвета на ЕС идните седмици.", "date": "2019.02.14", "title": "Властите в ЕС се споразумяха за нови правила за авторските праава в интернет"}
{"url": "https://www.novinite.bg/articles/171070/Tijnejdar-napadna-medik-v-speshnoto-v-Nova-Zagora", "text": "19-годишен младеж е задържан за нападение над медицински служител във филиала за спешна медицинска помощ в Нова Загора. Това съобщиха от ОД на МВР-Сливен, предаде Нова ТВ.Инцидентът е станал малко след полунощ, когато 48-годишен мъж е починал в спешния център от масивен инфаркт. При уведомяване на близките за смъртта на пациента, 19-годишният син на починалия е ударил дежурния медицински специалист през лицето.Нападателят е задържан за 24 часа. По случая е образувано досъдебно производство.", "date": "2019.02.14", "title": "Тийнейдър нападна медик в спешното в Нова Загора"}
{"url": "https://www.novinite.bg/articles/171043/Tejka-avtobusna-katastrofa-v-Makedoniya-s-mnogo-jertvi-Zaev-obyavi-dva-dni-traur", "text": "Два дни на траур бяха обявени в Македония след тежката катастрофа с автобус от сноши. 14 и 15 февруари ще са дни на траур, обяви премиерът Зоран Заев, който изказа съболезнования на близките на загиналите, предаде БГНЕС.Броят на жертвите нарасна на 14, след като още един пътник в автобуса е починал в болница.Катастрофата стана по пътя между Тетово и Скопие край село Ласкарци. Автобусът, който е бил пълен с пътници, е напуснал пътя и се преобърнал в канавката. Повече от 20 души бяха ранени, шестима от които тежко.На мястото на инцидента пристигнаха над 20 линейки на Бърза помощ. В спасяването на пострадалите участваха екип на пожарната и багери.", "date": "2019.02.14", "title": "Тежка автобусна катастрофа в Македония с много жертви, Заев обяви два дни траур"}
{"url": "https://www.novinite.bg/articles/171051/Maduro-Guajdo-moje-da-otide-na-sad-amerikancite-iskat-da-ni-napravyat-vtori-Vietnam", "text": "Президентът на Венецуела Николас Мадуро заплаши с изправяне пред съд опозиционния лидер Хуан Гуайдо заради нарушаване на конституцията с обявяването си за легитимен държавен глава, предаде БНР, позовавайки се на Ройтерс.Мадуро подчерта, че Гуайдо се опитва да раздели страната и да убеди администрацията на президента Тръмп да започне военна намеса във Венецуела.„Ако американската империя посмее да докосне дори и едно палмово листо на наша територия, това ще се превърне в нов Виетнам“, каза Мадуро.„Този човек, който вярва, че политиката е игра и че може да нарушава конституцията и закона, рано или късно ще трябва да отговаря пред съда“, каза Мадуро и добави, че е „напълно сигурен“ в това.Венецуелският върховен съд вече наложи забрана за пътуване и замрази банковите сметки на Гуайдо, след като одобри искане на главния прокурор за предварително разследване на действията му.Американският Конгрес няма да подкрепи военна намеса на САЩ във Венецуела, въпреки изявленията на президента Доналд Тръмп, намекващи за това, каза вчера председателят на комисията по външни работи при камарата на представителите.Преди това американският президент Доналд Тръмп обяви, че проучва „всички варианти“ по отношение на Венецуела, като подчерта, че президентът Николас Мадуро е направил „ужасна грешка“, като е попречил на международната хуманитарна помощ да влезе в страната.", "date": "2019.02.14", "title": "Мадуро: Гуайдо може да отиде на съд, американците искат да ни направят втори Виетнам"}
{"url": "https://www.novinite.bg/articles/171041/Denyat-zapochva-sas-slanchevo-vreme-sledobed-shte-nahluyat-oblaci", "text": "Преди обяд ще преобладава слънчево време. След обяд облачността от североизток ще се увеличи и вплътни и привечер на отделни места, главно в североизточните райони, ще има слаби превалявания от дъжд, а в планинските - от сняг. Ще духа слаб до умерен северозападен вятър, който в Източна България привечер ще се ориентира от север. Максималните температури ще са от 4 до 9 градуса, за София - около 5, сочи прогнозата на НИМХ.Атмосферното налягане след обяд ще се понижава, но ще остане по-високо от средното за месеца.Над планините преди обяд ще е предимно слънчево, но след обяд облачността ще се увеличава и вплътнява. Привечер, на отделни места, ще има слаби валежи от сняг. Ще духа силен вятър от север-североизток. Максималната температура на височина 1200 метра ще е около минус 2 градуса, на 2000 метра – около минус 7.По Черноморието преди обяд ще има слънчеви часове, но по-късно през деня облачността ще се увеличава и вплътнява. Едва привечер на отделни места, главно по Северното Черноморие, ще превали слаб дъжд. Ще духа до умерен вятър от северозапад, който постепенно ще се ориентира от север. Максималните температури ще са 6-8 градуса. Температурата на морската вода е 6-7. Вълнението на морето ще е 2-3 бала. ", "date": "2019.02.14", "title": "Денят започва със слънчево време, следобед ще нахлуят облаци"}
{"url": "https://www.novinite.bg/articles/171052/Pravyat-izlojba-s-arheologicheskite-nahodki-po-traseto-na-Struma", "text": "Археологически находки, разкрити при строителството на автомагистрала „Струма“ край село Покровник, са част от експонатите в националната изложба „Българска археология 2018“. Традиционната експозиция с най-интересните и впечатляващи проучвания се открива на 14 февруари в Националния археологически институт с музей при БАН. В изложбата, която ще продължи до 14 април, може да се видят находки, намерени при проучването на селище от римската и късноантичната епоха край Покровник. Откритите ценности са над 2700. Сред тях са над 1400 монети, керамични съдове и метални предмети. Част от тях ще бъдат представени на изложбата. От 2016 г. досега за археологически проучвания само в участъка между Благоевград и Крупник от АМ „Струма“ Агенция „Пътна инфраструктура“ осигури над 3 млн. лв.През миналата година освен на АМ „Струма“ започнаха археологически проучвания и по трасето на АМ „Хемус“ - в отсечката между п. в. „Белокопитово“ и с. Буховци, на път I-8 Калотина - София и път I-1 в участъка Видин - Димово - Ружинци - Монтана. Общата им стойност е за близо 935 хил. лв.През 2019 г. предстои преместване и теренна консервация на археологическите ценности с експозиционна стойност, открити край с. Покровник. Откритите римска фамилна гробница и раннохристянската църква ще бъдат преместени, а на място ще бъдат запазени частите от римската вила и баня, които са извън трасето на АМ „Струма“. На 8 февруари подготвеният проект е изпратен за съгласуване в Националния институт по недвижимо културно наследство, каквито са изискванията на Закона за културното наследство. През следващите месеци ще се извършват и археологически проучвания на обходния път на Габрово, на пътя Видин - Димово - Ружинци - Монтана, Мездра - Ботевград и на обходния път на Поморие. Индикативната стойност на археологическите дейности, които ще се финансират от АПИ през 2019 г., е близо 8 млн. лв.", "date": "2019.02.14", "title": "Правят изложба с археологическите находки по трасето на „Струма“"}
{"url": "https://www.novinite.bg/articles/171055/Evrobarometar-Balgarite-ostavat-optimisti-za-badeshteto-na-ES", "text": "Mалко повече от половината (53%) от българските граждани над 15 годишна възраст декларират, че имат доверие на Европейския съюз – с 9 процентни пункта над средната стойност, измерена в целия Съюз. Под една трета (30%) от българите декларират недоверие към ЕС, а останалите нямат мнение.Това сочат резултатите от допитването Евробарометър 90.3, проведено в края на миналата година. Сред държавите с най-висока степен на доверие към ЕС са Литва (65%), Дания (60%), Швеция (59%), Холандия (57%), Малта (56%) и Португалия (55%). На средноевропейско ниво се регистрира известен ръст в положителната оценка към ЕС – 43%, ръст с 3 процентни пункта в сравнение с пролетта на 2018 г.Българските граждани запазват одобрението си към институциите на ЕС и са склонни да се доверяват повече на тях, отколкото на националните им еквиваленти. Над половината от анкетираните (51%) вярват на Европейския парламент, а в същото време едва 13% имат доверие на Народното събрание. Доверието в Европейската комисия е 45% (ръст от 2% спрямо пролетта на 2018 г.), а това в националното правителство – 22%.Сред европейските политики българското обществено мнение традиционно изразява най-висока подкрепа (87%) за възможността за свободно движение на хора, стоки и услуги. Общата политика за отбрана и сигурност се подкрепя от 72%, общата външна политика на ЕС – от 62%, а общата енергийна политика – от 60 на сто от българите. Преобладаващата част от българските (57%) и от европейските граждани (58%) споделят оптимистични възгледи относно бъдещето на Европейския съюз.Що се отнася до бъдещото разширяване на ЕС, делът на хората у нас, които подкрепят приемането на нови държави-членки (51%), е по-висок от средноевропейското ниво (43%). Традиционно българите споделят положителни възгледи относно идеята държавите от Западните Балкани да се присъединят към Европейския съюз.", "date": "2019.02.14", "title": "Евробарометър: Българите остават оптимисти за бъдещето на ЕС"}
{"url": "https://www.novinite.bg/articles/171048/Narodat-praznuva-Trifon-Zarezan-nyakoi-i-katolicheskiya-Sveti-Valentin", "text": "Българите празнуват днес Трифон Зарезан. Някои пък, предимно по-младите, отбелязват и католическия празник Свети Валентин – Ден на влюбените, който също се наложи през последните години.По-традиционният обаче ден се чества като празник на свързаните с винопроизводството и търговията с вино, освен това исторически е свързан със соколарите и градинарите. Денят е 14 февруари (по григорианския календар). Празникът се среща още като Зарезановден, Трифун Чипия, Трифун Зарезой, Трифун пияница, припомня БГНЕС.Рано сутринта стопанката омесва хляб – пресен или квасник. Освен това сготвя и кокошка, която по традиция се пълни с ориз или булгур. Кокошката се вари цяла, а след това се препича на саджак. В нова вълнена торба се слага питата, кокошката и бъклица с вино. С такива торби на рамо мъжете отиват на лозето. Там се прекръстват, вземат косерите и от три главини всеки отрязва по три пръчки. След това отново се прекръстват и поливат с донесеното вино лозите. Този ритуал се нарича “зарязване”. След това всички се събират и избират “царя на лозята”. Едва тогава започва общо угощение.“Царят” е окичен с венец от лозови пръчки, който носи на главата си, и с друг венец, който слага през раменете си. Той сяда на колесар. Лозарите теглят колесаря и под звуците на гайди, гъдулки и тъпан се отправят към селото или града. Там спират пред всяка къща. Домакинята на дома изнася вино в бял котел, дава най-напред на царя да пие, след което черпи и хората от свитата му.Останалото вино в котела се плисва върху царя и се изрича благословията: “Хайде, нека е берекет! Да прелива през праговете!”. Царят отговаря на благословията с “Амин”. След като стигне до своя дом, царят се преоблича с нови дрехи и, окичен с венците на главата и през раменете си, той сяда на дълга трапеза да посрещне хора от цялото село.Затова за цар на този празник се избира заможен човек. Следващите два дни, наречени във фолклора “трифунци”, се почитат за предпазване от вълци. Тогава жените не режат с ножици, за да не се разтваря устата на вълка, не плетат, не предат и не шият. Приготвят обреден хляб и след като раздадат от него на съседите, слагат залъци от хляба в кърмата на животните – за предпазване и на добитъка, и на хората от вълците. Тя трябва да бъде приготвена с необходимото внимание от страна на домакинята. Още в ранни зори тя става, за да приготви прясна пита. За целта са необходими единствено 1 кг брашно и 1 чаена лъжичка сол. Брашното се пресява, за да остане само най-чистото от него. След това трябва равномерно да се посоли и от него да се замеси тесто, като се прибавят 2 чаени чаши хладка вода. Тестото се меси докато започне да образува шупли. След това направената пита се изпича в добре загрята предварително фурна. След като питата е готова, се покрива с памучна кърпа, за да не изсъхне кората и? Като основно ястие по стар български обичай се препоръчва пълнена кокошка.", "date": "2019.02.14", "title": "Народът празнува Трифон Зарезан, някои и католическия Свети Валентин"}
{"url": "https://www.novinite.bg/articles/171062/Plamna-sklad-v-Plovdiv-nyama-postradali", "text": "В 11:30 часа, в пожарната в Пловдив е получен сигнал за пожар в сграда на бивша промишлена сграда на ул. \"Шести септември\" в областния град. Изяснено е, че огънят е възникнал на втория етаж от 6-етажна сграда, в склад за платове и шивашки материали.  Хората от сградата са изведени, няма пострадали. Към мястото са насочени 6 екипа с 5 противопожарни автомобила и автомеханична стълба. Пожарът е локализиран, продължават действията за погасяването му. Служители на Шесто РУ-Пловдив подпомагат на място действията на пожарникарите.", "date": "2019.02.14", "title": "Пламна склад в Пловдив, няма пострадали"}
{"url": "https://www.novinite.bg/articles/171072/Oshte-edin-arest-okolo-sluchaya-s-policejskiya-reket", "text": "Антимафиот от ГДБОП е задържан при акция на Специализираната прокуратура по обвинение за участие в престъпна банда, предаде бТВ.Той е бивш служител на IV РУ-София, където преди месец беше разбита група от униформени на сектор „Икономическа полиция”, събиращи „Такса спокойствие”. Три от лицата в момента са с мярка „Задържане под стража”, един е с „Парична гаранция” заради влошено здравословно състояние.Арестът на антимафиота е свързан с разследването по случая.„Обвинението е за участие в тази престъпна група и лично укривателство. Става въпрос, че са известни случаи, в които служителят на МВР е предупреждавал собственици на магазини за предстоящи проверки, касаещи продажба на стоки ментета. Доказани са няколко такива случая. Тази дейност е осъществявана, докато служителят е бил в IV РУ- София”, каза Гешев и допълни, че в момента мъжът работи в ГДБОП.Гешев каза още, че не е имало твърда тарифа за „Такса спокойствие”, а е зависело от дейността и оборота на търговския обект.Ръководителят на СДВР ст. комисар Ивайло Иванов допълни, че няма конкретна причина служителят да е напуснал IV РУ-София. „Той е подал заявление да бъде преназначен в ГДБОП, към този момент не е имало пречки това преназначение да бъде извършено. Досега за него не е имало сигнали. След като приключи проверката, служителят ще бъде дисциплинарно уволнен”, допълни той.", "date": "2019.02.14", "title": "Още един арест около случая с полицейския рекет"}
{"url": "https://www.novinite.bg/articles/171042/Bezplatni-medicinski-pregledi-za-socialno-slabi-v-Sofiya", "text": "Днес, 14 февруари, от 11:00 часа в шатрата на социалната кухня на омбудсмана Мая Манолова, разположена в двора на софийския храм „Св. Св. Кирил и Методий“, лекари от няколко столични болници ще извършат безплатно профилактични прегледи на социално слаби хора.Събитието е подкрепено от водещи кардиолози, общопрактикуващи доктори и специализанти от „Аджибадем Сити Клиник“, УМБАЛ „Св. Анна“, Университетска болница „Александровска“, Българския лекарски съюз и Българския червен кръст.„Любовта, която носим в сърцата си, има различни измерения. Но грижата, вниманието, човешкото отношение към ближния и особено към най-уязвимите хора, са най-висшата й проява. Неслучайно избираме този ден за инициативата и неслучайно каним лекари, предимно кардиолози, защото в основата е сърцето, което за да дава любов, трябва да е здраво“, е посланието на омбудсмана.Междувременно, утре е 40-ият работен ден на социалната кухня. Проектът стартира на 17 декември м.г. с благословението на Негово Светейшество Българския патриарх и Софийски митрополит Неофит, по инициатива на омбудсмана Мая Манолова и с подкрепата на Българския червен кръст и Министерството на земеделието, храните и горите. Храната се приготвя абсолютно безвъзмездно от сертифицирана кетърингова фирма на Милен Цанов и Александър Ковачев, с продукти, дарени от големите търговски вериги – Кауфланд, Лидл, Билла, ТМаркет, от Асоциацията на месопреработвателите в България, фирма Лактима Балкан и др.", "date": "2019.02.14", "title": "Безплатни медицински прегледи за социално слаби в София"}
{"url": "https://www.novinite.bg/articles/171044/Radev-shte-zaryazva-lozya-v-Suhindol", "text": "Президентът Румен Радев ще вземе участие в отбелязването на деня на община Сухиндол и празника на лозарите и винопроизводителите. В 10:10 часа пред общината държавният глава ще приеме строя на почетния караул, след което ще проведе среща с кмета инж. Пламен Чернев.В 11.00 часа на централния площад президентът ще поздрави гражданите по повод празника на града и празника на лозарите и винопроизводителите. По-късно през деня Румен Радев ще вземе участие и в традиционния ритуал по зарязване на лозята в местността „Димчански завой“.", "date": "2019.02.14", "title": "Радев ще зарязва лозя в Сухиндол"}
{"url": "https://www.novinite.bg/articles/171065/Nad-500-dushi-byaha-pregledani-bezplatno-v-socialnata-kuhnya-na-ombudsmana", "text": "Водещи кардиолози, общопрактикуващи доктори, специализанти и студенти по медицина прегледаха безплатно днес над 500 души в социалната кухня на омбудсмана Мая Манолова, която се намира в двора на столичния храм „Св. Св. Кирил и Методий“. Инициативата бе по повод Деня на любовта, а целта – да се осигури безплатен профилактичен преглед на хора, които нямат достъп до здравеопазване и елементарни медицински грижи.„Любовта, която носим в сърцата си, има различни измерения. Но грижата, вниманието, човешкото отношение към ближния и особено към най-уязвимите хора, са най-висшата й проява. Неслучайно избираме този ден за инициативата и неслучайно каним лекари, предимно кардиолози, защото в основата е сърцето, което за да дава любов, трябва да е здраво“, заяви Манолова пред журналисти.Събитието бе подкрепено от проф. д-р Найденка Златарева с екип лекари от „Аджибадем Сити Клиник“, д-р Мирослав Ангелов и д-р Йордан Христов УМБАЛ „Св. Анна“, д-р Благовест Стоименов и д-р Васил Колев от Университетска болница „Александровска“, д-р Гергана Николова от Българския лекарски съюз и д-р Валентин Пеев от Българския червен кръст, както и от студенти от Медицинския факултет на Софийския университет „Св. Климент Охридски“. В знак на уважение всички те получиха от омбудсмана почетен приз „Добро сърце“.„Днес е и 40-ият работен ден на социалната кухня. Дневно през нея минават средно между 700 и 800 души и се раздават по 1 000 порции храна. Това означава, че за тези 40 дни през нея са минали около 30 000 души и сме раздали 40 000 порции храна. Това са 40 000 порции отношение, доброта и любов към хората, които имат нужда от подкрепа“, подчерта омбудсманът и благодари на всички доброволци и партньори на социалната кухня.", "date": "2019.02.14", "title": "Над 500 души бяха прегледани безплатно в социалната кухня на омбудсмана"}
{"url": "https://www.novinite.bg/articles/171053/Vuchich-shte-nagrajdava-Borisov-s-Ordena-na-Republika-Sarbiya", "text": "Президентът на Сърбия Александър Вучич ще удостои премиера Бойко Борисов с „Орденът на Република Сърбия“ утре, 15 февруари, когато страната чества и националния си празник - Денят на държавността на Република Сърбия. „Орденът на Република Сърбия“ е най-високото държавно отличие в страната. Той ще бъде връчен на официална церемония в Белград, а мотивите за връчването му са за изключителни заслуги на министър-председателя Бойко Борисов за развиването и затвърждаването на миролюбивото сътрудничество и приятелските отношения между Република Сърбия и Република България.", "date": "2019.02.14", "title": "Вучич ще награждава Борисов с „Ордена на Република Сърбия“"}
{"url": "https://www.novinite.bg/articles/171058/Denonoshtno-videonablyudebnie-v-burgaskiya-kv-Meden-rudnik", "text": "Община Бургас завърши изграждането на цялостната система за видеонаблюдение в най-големия жилищен комплекс - \"Меден рудник\". Общо 67 високотехнологични камери са монтирани на 24 ключови локации в комплекса, включващи кръстовищата, учебните заведения и входно-изходните артерии на \"Меден рудник\". Поставянето на технологичните \"очи\" са съобразени и съгласувани с изискванията на МВР за изграждане на системи за видеонаблюдение в населени места.Под наблюдение вече са бул. \"Захари Стоянов\" - изход за Средец, кръстовища с ул. \"Въстаническа\", ул. \"Миньорска\", ул. \"Слънчеви хълмове\", бензиностанция Петрол; бул. \" Ал. Г. Коджакафалията\" - изход за Твърдица, кръстовища с ул. \"Тракиец\" и ул. \"Петко Росен\",  ул. \"Въстаническа\" - кръстовище с ул. \"Петрова нива\", до бл. 100 и бл. 101, изход към кв. Горно Езерово, ул. \"Петрова нива\" - кръстовище с ул. \"Константин Петканов\", ул. \"Тракиец\" - кръстовища с ул. \"Ален Мак\" и ул. \"Капитан Петко Войвода\", ул. \"Капитан Петко Войвода\" до бл. 18, ОУ \"Константин Петканов\", ОУ \"Петко Росен\" и Лакомата спирка.На трите входно-изходни точки на \"Меден рудник\" е монтирана специалната ANPR система, която служи за разпознаване на регистрационните табели на превозните средства. Това са бул. \"Захари Стоянов\" - входно-изходна точка за гр. Средец, на бул. \"Ал. Г. Коджакафалията\" - входно-изходна точка за с. Твърдица и на входа и изхода за кв. Горно Езерово.Всички 67 камери в комплекса са свързани помежду си с общ софтуер и вече предават информацията в реално време към градския Център за управление на трафика, който координира получените сигнали и при необходимост ще ги изпраща на компетентните органи. Записът на изображението от високотехнологичните камери се извършва в режим NVR H.265 4K и ще се съхранява за период от 60 дни. Устройствата имат застраховка против вандализъм и гаранционна поддръжка на свързаността и софтуера към тях за 60 месеца. Проектът е на Община Бургас и се осъществи със съдействието на мобилния оператор \"Виваком\".Целта на монтираните високотехнологични камери в най-населения жилищен комплекс е да подобри сигурността на жителите и гостите му, а битовата престъпност да намалее до минимум. Камерите ще помогнат за по-доброто взаимодействие на службите за сигурност и ще скъсят значително времето за реакция. Теса превантивна мярка срещу проявите на вандализъм, посегателство върху собствеността, пътно-транспортните произшествия, контрол на скоростта в натоварените точки като пешеходни пътеки, училища, обществени сгради и идентифициране на издирвани автомобили при влизане или излизане от комплекса.Разширяването на обхвата на видеонаблюдението в града продължава с монтиране на 30 камери в кв. Победа, 3 от които ще бъдат за разпознаване на номерата на автомобилите. Целта на Община Бургас е до края на тази година да бъдат сложени камери още в кварталите Крайморие, Акации и Сарафово. В тези населени места ще има по 10 стационарни и по 2 специализирани камери за следене и записване на регистрационните номера на автомобилите, влизащи и излизащи от Бургас.", "date": "2019.02.14", "title": "Денонощно видеонаблюдебние в бургаския кв. „Меден рудник“"}
{"url": "https://www.novinite.bg/articles/171046/Bolnite-ot-morbili-u-nas-veche-sa-petima", "text": "Пет са вече случаите на морбили в България. Това съобщи в ефира на Нова телевизия проф. Тодор Кантарджиев, директор на Националния център по заразни и паразитни болести. „Вторият случай на 3-годишното дете се потвърди вчера в Националната референтна лаборатория. Детето е в Инфекциозна болница. Не коментирам защо не е ваксинирано. Освен това, вчера в лабораторията бяха доказани три случая на деца между 1 и 2-годишна възраст с морбили. Те в момента лежат в отделението в болницата на Гоце Делчев\", коментира проф. Тодор Кантарджиев.Другите два случая са на деца, които са на 3-4 месеца.„Морбилито е най-опасно за най-малките преди те да бъдат ваксинирани на 13-месечна възраст. Децата имат антитела в кръвта си, вчера доказахме това в Референтната лаборатория. Тези антитела са дадени от майката през плацентата”, каза още проф. Кантарджиев. И поясни, че те пазят детето през първата година от неговия живот.„В момента стискаме палци те да са достатъчни и децата да не се изприщят”, каза още професорът.Той призова личните лекари да положат повече усилия за информиране на родителите за опасността от болестта. „Деца, които не са ваксинирани и са над 1-годишна възраст, трябва да бъдат имунизирани веднага. Второ – да се мобилизират т.нар. „здравни медиатори” – това са 150 образовани човека от ромски произход, които правят връзката между здравните и други власти и местното население. На майките от ромски произход като се каже, че в Румъния по-миналата година имаме 60 умрели деца, които не са ваксинирани, отиват и си ваксинират децата”, коментира проф. Кантарджиев.Той припомни, че през 2010 - 2011 г. в България е имало множество случаи на заболели деца, въпреки огромния ресурс, който тогава е похарчила държавата. „Най-опасно е за неваксинираните деца, които са по-малки от 1-годишна възраст”, кометира още проф. Кантарджиев.Инкубационният период на повечето такива вирусни болести е до три седмици. \"Ако си боледувал от морбили, имунитетът ти е за цял живот. Ако си ваксиниран на 13 месеца и на 12 години, имунитетът ти отново е за цял живот. Но, ако не си имунизиран и си карал морбили, след няколко години може да се развие неврологична симптоматика на базата на прекарана тежка морбилна инфекция. Виждал съм такива млади, красиви момичета, които са напълно слепи след прекарване на морбили\", каза още проф. Кантарджиев.", "date": "2019.02.14", "title": "Болните от морбили у нас вече са петима"}
{"url": "https://www.novinite.bg/articles/171068/Radev-sas-saboleznovatelno-pismo-do-George-Ivanov-zaradi-smartonosnata-avtobusna-katastrofa", "text": "Държавният глава Румен Радев изрази съболезнования на своя македонски колега Георге Иванов по повод тежката автобусна катастрофа по пътя Скопие-Тетово.„С дълбоко прискърбие посрещнах вестта за трагичния инцидент с автобус, при който загинаха 14 души и над 20 бяха ранени. В днешния траурен ден, бих искал да изкажа моите и на целия български народ искрени съболезнования към роднините и близките на загиналите, както и дълбокото ни съчувствие и съпричастност към тяхната скръб, която е неутешима“, заявява в писмото си до Георге Иванов българският президент.В съболезнованието си Румен Радев изразява надежда за скорошно и пълно възстановяване на пострадалите при тежката катастрофа.", "date": "2019.02.14", "title": "Радев със съболезнователно писмо до Георге Иванов заради смъртоносната автобусна катастрофа"}
{"url": "https://www.novinite.bg/articles/171050/I-Kipar-shte-promeni-davaneto-na-grajdanstvo-sreshtu-investicii", "text": "Правителството на Кипър прие промени в програмата за предоставяне на кипърско гражданство на инвеститори от трети страни, с които повиши изискванията и критериите, на които трябва да отговарят кандидатите, предаде БНР.Петите по ред поправки в програмата „инвестиции срещу гражданство”, която действа в Кипър от 2013 г., идват след критиките, отправени срещу страната, заедно с Малта и България, в доклад на Европейската комисия през януари.Никозия категорично отрича обвиненията за пране на пари и не се отказва от програмата, но за да стане тя по-прозрачна и сигурна, затегна критериите и режима за получаването на кипърски паспорт по нея.Минимално необходимата сума за инвестиции от чуждестранните кандидати се увеличава на 2,5 млн. евро, като се запазва размерът ѝ от 2 млн. евро, ако средствата са вложени единствено в жилищни недвижими имоти.Най-малко с 500 000 евро трябва да бъде закупено жилище за постоянно пребиваване на острова.Ново изискване към кандидатите е в допълнение към инвестициите си да направят и две дарения от по 75 000 евро в два кипърски фонда – за развитие на научните изследвания и иновации, както и за реализацията на проекти за изграждане на жилища на достъпни цени.Според новите критерии кандидатите за кипърско гражданство от трети страни задължително трябва да имат шенгенска виза. Освен това инвеститорът трябва да притежава разрешение за пребиваване в Кипър поне шест месеца преди подаването на заявлението за натурализация.В рамките на програмата от 2013 г. досега натурализация са получили 1864 чуждестранни инвеститори (без да се включват членовете на техните семейства), най-много сред които са руснаци и китайци.Направените транзакции в недвижими имоти, акции, облигации, депозити са на стойност 6,6 млрд. евро.", "date": "2019.02.14", "title": "И Кипър ще промени даването на гражданство срещу инвестиции"}
{"url": "https://www.novinite.bg/articles/171045/Dneven-horoskop-za-14-fevruari", "text": "Вашият ден ще бъде един перфектен баланс между развлекателни и отговорни дейности. Всичко е много добре балансирано, така че нито да ви бъде скучно, нито да сте прекалено сериозни. Настроението ви ще бъде добро и ще вдъхновявате околните. Днес трябва да дадете всичко от себе си, за да намерите баланса между работата и личния живот. Трябва да намерите мястото си в този голям свят, да излезете от зоната си на комфорт и да излезете извън черупката си. Опитайте да не насилвате нещата прекалено много. Ще имате достатъчно много опции и ще можете да направите всичко, което искате наведнъж. Но е по-важно от всякога да разбирате границите си.Представителите на останалите зодии могат да намерят дневния си хороскоп ", "date": "2019.02.14", "title": "Дневен хороскоп за 14 февруари"}
{"url": "https://www.novinite.bg/articles/171049/Parlamentat-zapochva-da-razglejda-promenite-v-Izborniya-kodeks", "text": "От днес депутатите започват да разглеждат измененията в Изборния кодекс. Една от най-важните промени, върху които предстои да се дискутира в парламента е свързана с отпадане забраната за публикуване на социологически данни в реално време в печатните, електронните и информационните медии в изборния ден. Предложението за това е на ГЕРБ, а в мотивите си те се позовават на наложилата се практика в различни социални мрежи през целия изборен ден да се публикуват данни, което според тях поражда неравнопоставеност, предаде БГНЕС.Депутатите ще обсъжда още възможността за въвеждане видео-наблюдение в изборния процес, както и дали да отпаднат номерата на партиите, коалициите и инициативните комитети в бюлетината.Очаква се спорът да се концентрира и около състава на Централната избирателна комисия (ЦИК), чийто мандат изтича в края на месец март. От БСП настояват процедурата за избор на нови членове да стартира още тази седмица, за да може да приключи до законовия срок – 21 февруари. Нагласите сред редиците на управляващите обаче се съставът на Комисията да не бъде променян преди изборите.", "date": "2019.02.14", "title": "Парламентът започва да разглежда промените в Изборния кодекс"}
{"url": "https://www.novinite.bg/articles/171061/Borisov-shte-predstavi-Balgariya-na-Myunhenskata-konferenciya-po-sigurnostta", "text": "Министър-председателят Бойко Борисов ще участва на 15 и 16 февруари в традиционната Мюнхенска конференция по сигурността. Във фокуса на важния световен форум тази година са темите за самоутвърждаването на Европейския съюз, трансатлантическото сътрудничество и възможните последици от настъпилата нова ера на конкуренция между големите световни сили.Българският министър-председател ще участва в официалното откриване на конференцията в Мюнхен и ще проведе редица двустранни срещи, включени в програмата му. По важните теми от европейския дневен ред премиерът Борисов ще разговаря с главния преговарящ на ЕС за „Брекзит“ Мишел Барние и с еврокомисаря по бюджет и човешки ресурси Гюнтер Йотингер. Премиерът Борисов ще проведе двустранни срещи също с министър-председателя на Държавата Либия Файез Сарадж и с министър-председателя на Бавария Маркус Зьодер. В програмата на българския премиер са заложени разговори и с председателя на парламентарната група на Християнсоциалния съюз в Германския Бундестаг Александер Добриндт, и с изпълнителния директор на Американския еврейски комитет Дейвид Харис.Премиерът Борисов, лидери и експерти от цял свят ще обсъждат още по време на конференцията в Мюнхен контрола върху въоръженията и сътрудничеството в областта на отбранителната политика. Ще се дискутира пресечната точка между търговията и международната сигурност, последиците от измененията на климата и ефектът на технологичните иновации върху сигурността. ", "date": "2019.02.14", "title": "Борисов ще представи България на Мюнхенската конференция по сигурността"}
{"url": "https://www.novinite.bg/articles/171059/Radev-Ikonomikata-ni-vse-poveche-se-prevrashta-v-zalojnik-na-negativnite-tendencii-v-demografiyata", "text": "За развитието на модерно земеделие и производство само ентусиазмът и любовта към земята не стигат. За да излезеш и да се утвърдиш на международния пазар, са нужни законност, прозрачна и предвидима бизнес среда, солидна инфраструктура, модерно образование, подготвени работници, технолози и търговци. Това заяви президентът Румен Радев в Сухиндол, където участва в отбелязването на празника на града и празника на лозарите и винопроизводителите.Държавният глава поздрави общинското ръководство на Сухиндол и всички граждани за трудолюбието и отдадеността, с които съхраняват и развиват уникалните български сортове вина. „Винопроизводството по нашите земи има древна история, но Сухиндол се е превърнал в символ на лозарството и винарството“, посочи президентът.По думите на Румен Радев българската икономика все повече се превръща в заложник на демографията - малко хора и малко работници, недостатъчна  квалификация, ниски заплати и пенсии, липса на мотивация, емиграция, свит вътрешен пазар. Президентът подчерта, че промяната на тези негативни тенденции изисква общонационално усилие.В Сухиндол държавният глава се срещна с кмета инж. Пламен Чернев, който го запозна с историята и традициите на винопроизводството в града. Пламен Чернев открои предприетите действия за засаждане на нови лозя с местния сорт „Гъмза“ и за утвърждаването на Сухиндол като дестинация в туристическите маршрути на българските градове с традиции в производството на качествено вино. Като най-големи проблеми пред Сухиндол кметът Чернев посочи обезлюдяването, както и липсата на инвестиции в регионална пътна мрежа.При посещението си в Сухиндол президентът Румен Радев участва и в традиционния ритуал по зарязване на лозята в местността „Димчански завой“.", "date": "2019.02.14", "title": "Радев: Икономиката ни все повече се превръща в заложник на негативните тенденции в демографията"}
{"url": "https://www.novinite.bg/articles/171066/Pari-za-novata-bolnica-v-Yambol-ima-i-tya-shte-bade-zavarshena-kategorichen-e-kmetat", "text": "\"Пари за новата болница има и новата болница ще бъде завършена“, обяви в репортаж за сутрешния блок на Нова телевизия кметът на Ямбол Георги Славов. Той потвърди, че вече има готов работен проект и предстои да бъде обявена обществена поръчка за избор на изпълнител за довършването на обекта. Реално довършителните работи могат да започнат до 4 месеца, ако след провеждането на избор на изпълнител няма обжалване, се казва още в репортажа. Припомнен бе и дългият път, извървян до сега, когато вече има изрична гаранция от настоящото правителство, че ще бъдат отпуснати поне 12 млн. лева за завършване сградата на новия болничен комплекс.Строителството на болницата е започнато още преди четири десетилетия, но едва в последните години има реални стъпки за финализирането му. По предложение на кмета Георги Славов през 2012 г. общинският съвет гласува с пълно единодушие решение за даряването на сградата за нуждите на МБАЛ „Св. Пантелеймон“. Пак по негово настояване тогавашният кабинет на Бойко Борисов отпуска целеви средства от 1,5 млн. лева за подмяна на дограмата и е възложено цялостно проектиране за модернизация на обекта. В 2013 г. правителството на Орешарски умишлено спира финансирането за новата болница. Местните депутатите от левицата, включително тогавашният финансов министър Чобанов, също от Ямбол, убедено твърдят, че областта няма нужда от нов болничен комплекс.„Ако днес този проблем не бъде решен, то утре Ямбол изобщо няма да го има на здравната карта“, категоричен от своя страна е ямболският кмет. Настоящата база на МБАЛ „Св. Пантелеймон“ няма как да даде качествена услуга. Разпръснатите в 17 сгради отделения са изпитание както за пациентите, така и за работещите в здравното заведение. В допълнение, това генерира колосални средства за поддръжка и отопление на сградния фонд. Необходимостта от съвременен и единен болничен комплекс в Ямбол отдавна не е желан лукс, а крещяща нужда и неизбежно решение. С тези мотиви кметът на Ямбол успя да привлече за каузата настоящия премиер Бойко Борисов, който в началото на 2017 пое публично ангажимент, че държавата ще осигури средства за нова болница. Последваха гаранции от страна на здравното и финансовото министерство, като средства за стартиране довършването на обекта ще бъдат отпуснати при избран изпълнител на строително-ремонтните дейности. Очаква се процедурата за избор на изпълнител да бъде обявена до няколко седмици.„Новата болница ще се случи въпреки спекулациите, лансирани в публичното пространство от ямболските депутати от БСП, които твърдят, че в бюджета няма средства за това. Сега, след като основната част от работата е свършена и сме на прага на реалното строителство, някои политици проявяват мнима загриженост за съдбата на болницата или са склонни да си приписват заслуги, че са направили нещо по въпроса. По-важното е, че процесът е необратим и се надявам до две години ямболлии да имат модерно болнично заведение“, коментира в допълнение по темата кметът на Ямбол Георги Славов.", "date": "2019.02.14", "title": "Пари за новата болница в Ямбол има и тя ще бъде завършена, категоричен е кметът"}
{"url": "https://www.novinite.bg/articles/171073/Glasuvame-za-posledno-s-hartieni-byuletini-na-izborite-za-kmetove", "text": "Парламентът удължи работното си време до приемане на промените в Изборния кодекс. Работата на парламента беше прекъсната, за да заседава извънредно комисията по правни въпроси.Решенията: след изборите за кмет през 2019-та, всички избори да се провеждат само с машини, без хартиени бюлетини, без смесено гласуване и с хартия и с машини, предаде БНТ.Това изискване не важи за чужбина и подвижните секции, както и тези с под 300 избиратели. На евровота през май трябва да се осигурят 3000 машини, а за местния - 6000. Това решиха депутатите от правната комисия на извънредно заседание.Електронно експериментално гласуване трябва да има през 2020 за българите в чужбина.БСП напуснаха залата още в началото на заседанието на правната комисия заради регистъра за избирателите, които от ляво предлагаха, но не беше прието от комисията.", "date": "2019.02.14", "title": "Гласуваме за последно с хартиени бюлетини на изборите за кметове"}
{"url": "https://www.novinite.bg/articles/171063/Harchim-zaplatata-naj-veche-za-hrana-dom-i-danaci", "text": "Общият доход средно на лице от домакинство през четвъртото тримесечие на 2018 г. е 1 557 лв. и нараства със 7.5% спрямо същото тримесечие на 2017 година.В структурата на общия доход с най-висок относителен дял са доходите от работна заплата (55.1%), следвани от доходите от пенсии (27.7%) и от самостоятелна заетост (6.8%), съобщиха от НСИ, предаде БГНЕС. Спрямо четвъртото тримесечие на 2017 г. относителният дял на дохода от работна заплата се увеличава с 1.2 процентни пункта, доходът от пенсии – с 1.5 процентни пункта, а доходът от социални обезщетения и помощи намалява с 0.9 процентни пункта.В номинално изражение през четвъртото тримесечие на 2018 г. в сравнение със същото тримесечие на 2017 г. доходите средно на лице от домакинство по източници на доход се променят, както следва:Доходът от работна заплата нараства от 781 на 858 лв. (с 9.9%).Доходите от пенсии се увеличават от 380 на 432 лв. (с 13.6%).Доходът от самостоятелна заетост нараства от 102 на 105 лв. (с 3.4%).Доходите от социални обезщетения и помощи намаляват от 49 на 39 лв. (с 19.7%).През четвъртото тримесечие на 2018 г. относителният дял на паричния доход на домакинствата в общия доход е 98.9%, а делът на дохода от натура – 1.1%.Общият разход средно на лице от домакинство през четвъртото тримесечие на 2018 г. е 1 509 лв. и се увеличава с 10.3% спрямо същото тримесечие на 2017 година. В структурата на общия разход с най-голям относителен дял са разходите за храна (30.2%), следвани от разходите за жилище (17.8%), данъци и социални осигуровки (12.7%) и транспорт и съобщения (11.1%).Спрямо четвъртото тримесечие на 2017 г. относителният дял на разходите за храна и безалкохолни напитки намалява с 0.8 процентни пункта, делът на разходите за жилището – с 1.0 процентен пункт, а делът на разходите за транспорт и съобщения и за свободно време, културен отдих и образование се увеличава с по 0.6 процентни пункта.Като абсолютни стойности през четвъртото тримесечие на 2018 г. в сравнение със същото тримесечие на 2017 г. средно на лице от домакинство разходите по видове се променят, както следва:Разходите за храна и безалкохолни напитки нарастват от 424 на 455 лв. (със 7.5%).Разходите за алкохолни напитки и цигари се увеличават от 59 на 63 лв. (със 7.7%).Разходите за облекло и обувки нарастват от 57 на 60 лв. (с 6.3%).Разходите за жилище (вода, електроенергия, отопление, обзавеждане и поддържане на дома) се увеличават от 257 на 268 лв. (с 4.3%).Разходите за здравеопазване се увеличават от 74 на 82 лв. (с 10.6%).Разходите за транспорт и съобщения нарастват от 143 на 168 лв. (със 17.4%).Разходите за свободно време, културен отдих и образование се увеличават от 47 на 61 лв. (с 29.4%).Разходите за данъци и социални осигуровки нарастват от 167 на 191 лв. (с 14.4%).Потреблението на основни хранителни продукти средно на лице от домакинство през четвъртото тримесечие на 2018 г. е без съществена промяна спрямо същото тримесечие на 2017 година. Увеличение е отчетено в потреблението на кисело мляко – от 6.6 на 7.1 кг, яйца – от 35 на 36 бр., плодове – от 11.9 на 12.4 килограма. Намалява консумацията на хляб и тестени изделия – от 22.3 на 21.5 килограма. Без промяна остава потреблението на месо, фасул зрял, картофи и захар.", "date": "2019.02.14", "title": "Харчим заплатата най-вече за храна, дом и данъци"}
{"url": "https://www.novinite.bg/articles/171074/Ot-1-april-potrebitelite-veche-shte-znayat-che-polovinata-ot-cenata-na-gorivoto-otiva-v-darjavata", "text": "От 1 април касовите бележки от бензиностанциите ще съдържат подробна информация за елементите, които формират цената на горивото, припомни говорителят на Националната агенция за приходите Росен Бъчваров, предаде БНР.Това е едно от измененията на Наредба 18. С друга промяна всеки от нас ще може да проверява дали направената покупка е регистрирана в НАП или търговецът се опитва да укрие данъци.Касовите бележки от бензиностанциите ще съдържат разбивка на крайната цена по елементи. \"Най-общо казано тя ще фиксира очевидното, че приблизително половината от крайната продажна цена на литър гориво представлява данъци и акцизи. Касовата бележка ще дава информация за разликата между покупната и продажна цена на горивото\", посочи Бъчваров.Тъй като в тази разлика са включени и разходите на компанията, например за персонал, няма да можем да направим заключение каква е крайната печалба от нашата покупка, обясни Бъчваров.На касовата бележка обаче ще има QR код, чрез който ще можем да проверим дали тази покупка е отчетена правилно.\"И, ако по някаква причина има разминаване, приложението с един голям червен бутон ви казва - подай сигнал\", заяви още говорителят на данъчните Росен Бъчваров.", "date": "2019.02.14", "title": "От 1 април потребителите вече ще знаят, че половината от цената на горивото отива в държавата"}
{"url": "https://www.novinite.bg/articles/171071/Radev-Ne-e-normalno-pravitelstvo-da-nauchava-ot-chujdi-poslanici-kakvo-se-sluchva-v-Balgariya", "text": "„Това, което се случва с изборното законодателство, е наистина много тревожно. Управляващите вече явно дори не крият изкушението си да постигнат служебна победа чрез промените в този Изборен кодекс“. Това заяви днес президентът Румен Радев в отговор на журналистически въпрос в Сухиндол, където участва в отбелязването на празника на града.Държавният глава определи като „уронващи демократичността и прозрачността на изборния процес“ отказа да се спази закона и да се избере нов състав на ЦИК, отказа да се ревизират избирателните списъци, отказа да се премахне втория протокол от секционните избирателни комисии, поредната отмяна и отлагане на машинното гласуване, пълната отмяна на дистанционното гласуване, въвеждането на механизма решенията в комисиите да се вземат с обикновено мнозинство.Помолен да коментира изнесената информация за трансфер на средства от Държавната петролна компания на Венецуела към българска банка и по случая с отравянето на Емилиян Гебрев, президентът подчерта, че не е   нормално българското правителство да научава от чужди посланици какво се случва в България. „Вчера бях запознат от главния прокурор, от министъра на вътрешните работи, от председателя на ДАНС с известната до момента фактология“, заяви Румен Радев и добави, че тревога пораждат както подобен случай, който касае здравето и живота на българските граждани, така и надеждността на банковата система, защото тя вече е основен критерий за допускането ни до чакалнята на Еврозоната.Държавният глава призова изпълнителна власт, под чийто контрол са службите и МВР, да уточни фактологията и установи всички обстоятелства по тези случаи.„Българските посланици  в чужбина представляват България и не трябва да се делят на наши и на ваши. Мотивирането на кадровите решения и съгласувателната процедура не трябва да се превръщат в публични дебати, защото това уронва престижа, както на нашите посланици зад граница, така и на страната ни“, заяви още Румен Радев, попитан за съгласувателната процедура за назначаването на нови български посланици. „Има предложения, които съм приел. Има и такива, с които категорично не съм се съгласил и съм ги отхвърлил“, добави още държавният глава. ", "date": "2019.02.14", "title": "Радев: Не е нормално правителство да научава от чужди посланици какво се случва в България"}
{"url": "https://www.novinite.bg/articles/171067/RVD-tarsi-novi-kadri-s-dni-na-otvorenite-vrati", "text": "В рамките на един месец РВД (BULATSA) ще организира три пъти „Дни на отворени врати“. Те ще се състоят съответно на 25 февруари, 7 март и 29 март. Желаещите да присъстват могат да подават заявки за включване в трите събития на специалната форма за регистрация в сайта на .Те ще имат възможност да се запознаят на място с условията, които компанията предлага за кариерно развитие и израстване и да посетят тренажора и оперативната зала, откъдето се обслужва въздушното движение.BULATSA вече стартира пролетната кампания за подбор на ръководители на полети. Кандидатите могат да подават документите си онлайн в сайта на компанията на адрес , където са описани подробно изискванията и етапите за кандидатстване. Кампанията ще продължи до 30 април.", "date": "2019.02.14", "title": "РВД търси нови кадри с дни на отворените врати"}
{"url": "https://www.novinite.bg/articles/171064/Padat-taksite-za-parichni-prevodi-ot-i-do-ES", "text": "Евродепутатите приеха нови правила, с 532 гласа „за“, 22 гласа „срещу“ и 55 гласа „въздържал се“, които слагат край на дискриминацията срещу ползвателите на платежни услуги в рамките на ЕС, но извън еврозоната. Докато потребителите в еврозоната се възползват от единната зона за плащания в евро (SEPA), то тези, които живеят извън нея, продължават да заплащат високи такси за трансгранични плащания в евро. В рамките на една година, таксите за трансгранични плащания в евро в ЕС трябва да бъдат в съответствие с таксите за националните заплащания направени в местната официална валута (правилото за „същата такса“). Освен това държавите членки са свободни да наложат правила на банките за прилагане на същите такси за трансграничните и за вътрешните плащания, които не са в евро.Новите мерки също ще предпазват потребителите от плащане на произволни разходи за превалутиране. При всяка транзакция, те ще бъдат информирани относно сумата, която трябва да заплатят в местната валута и във валутата на тяхната сметка. За да се направят разходите за превалутиране по-прозрачни, ще има единна база за пресмятане на таксите за превалутиране на местата за продажба или на банкоматите (референтният процент на ЕЦБ + х% с максимални ставки за надценка определени индивидуално от банките).Потребителите ще получават електронно известие, като например текстово съобщение, имейл или известие на своите мобилни приложения или на уеб приложение на банката, относно приложимите такси за превалутиране.Банките ще трябва също да обявяват очакваните пълни разходи при банкови трансфери преди извършването на операцията.Докладчикът Ева Майдел (ЕНП, България) отбеляза: „Успяхме да премахнем един двоен стандарт в ЕС. Всеки българин, който превежда пари от или в друга държава на ЕС, ще спестява между 30 и 50 лева на превод. Ако за превод от 10 евро досега сме плащали средно между 30 и 50 лева такси, то сега цената за него ще бъде около 3-5 лева. Освен това, осигурихме банките да дават по-ясна информация при плащане или теглене на пари с карта в чужбина. Това е втората малка революция в ЕС след тази с намаляването на роуминга”.", "date": "2019.02.14", "title": "Падат таксите за парични преводи от и до ЕС"}
{"url": "https://www.novinite.bg/articles/171047/Jalba-spira-vremenno-stroeja-na-gazovata-vrazka-sas-Sarbiya", "text": "\"Булгартрансгаз“ уведомява потенциалните участници в откритата процедура: „Доставка на необходимите материали и оборудване, инвестиционно проектиране - фаза работен проект, изграждане и въвеждане в експлоатация на обект: „Разширение на газопреносната инфраструктура на „Булгартрансгаз” ЕАД паралелно на северния (магистрален) газопровод до българо-сръбската граница”, етап: „Линейна част“ и референтен номер: 180-100 на „Булгартрансгаз“ ЕАД, че временно се спират действията по процедурата. Причината за спирането е постъпила жалба от „АТОМЕНЕРГОРЕМОНТ“ АД срещу Разяснение на „Булгартрансгаз“ ЕАД № БТГ 24-01-14-/1/ от 08.02.2019 г., публикувано в Профила на купувача, предоставено от възложителя по въпроси, постъпили от лица, желаещи да участват в процедурата.На основание чл. 203, ал. 2 от Закона за обществените поръчки (ЗОП), жалбоподателят се е възползвал от правната възможност да поиска налагане на временна мярка спиране хода на процедурата. Предстои Комисията за защита на конкуренцията да се произнесе по основателността на това искане.В изпълнение на разпоредбата на чл. 203, ал. 3 от ЗОП, възложителят спира всички действия по хода на процедурата до влизане в сила на определение, с което се отхвърля искането за временна мярка, или на решението по жалбата, ако е наложена временната мярка.След произнасянето на компетентния орган и в случай, че искането за налагане на временна мярка бъде отхвърлено, процедурата ще бъде възобновена и сроковете за подаване на оферти ще бъдат удължени така, че да се спази изискването на чл. 28, ал. 5 от Правилника за прилагане на ЗОП, общата продължителност на всеки от сроковете, изтекли до момента на спирането на процедурата, заедно с новоопределените удължени срокове да не е по-кратка от първоначалния срок, определен от възложителя.Възложителят уверява всички потенциални участници, че ще бъдат своевременно уведомявани за всички последващи действия.Повече информация за хода на инициираните производства по постъпилите жалби е достъпна на интернет страницата на Комисия за защита на конкуренцията.", "date": "2019.02.14", "title": "Жалба спира временно строежа на газовата връзка със Сърбия"}
