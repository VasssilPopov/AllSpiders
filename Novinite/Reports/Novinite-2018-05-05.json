{"url": "http://www.novinite.bg/articles/159440/BNB-Aktivite-na-bankite-gonyat-100-mlrd-lv-depozitite-sa-837-mlrd-lv", "text": "Активите на българските банки са нараснали с 2,7% до 97,8 милиарда лева. Общата сума на депозитите се е увеличила с 2.3 млрд. лв. (2.8%) до 83.7 млрд. лв. Това показват данните за четвъртото тримесечие на 2017 г., разпространени от БНБ.През четвъртото тримесечие на 2017 г. банковата система отчете нарастване на активите с 2.7 млрд. лв. (2.8%) до 97.8 млрд. лв.Запази се пазарният дял на местните банки в общите активи на банковата система (23.5%), този на групата на дъщерните банки от ЕС намаля (до 72.9%), а делът на клоновете на банки от ЕС нарасна (до 2.3%).Петте най-големи банки в края на декември 2017 г. имаха 55.9% пазарен дял (при 56.3% в края на септември 2017 г.).През периода октомври – декември 2017 г. в структурата на баланса на банковата система се наблюдаваха следните изменения:• Увеличиха се активите в позицията пари, парични салда при централни банки и други депозити на виждане, но делът є в баланса на банковата система намаля до 19.9%.• Балансовата сума на кредитите и авансите също нарасна, а делът є намаля до 61.0%.• Портфейлите с ценни книжа се увеличиха и общият дял на дълговите и на капиталовите инструменти в баланса на системата нарасна до 14.2%.Брутният размер на кредитния портфейл на системата (без кредитите и авансите за централни банки и кредитни институции) остана почти непроменен спрямо края на септември и в края на декември 2017 г. беше 56.1 млрд. лв. Редуциращ ефект върху размера му оказваха действията по намаление на кредитния риск, включващи и съществени отписвания на необслужвани кредити за сметка на провизии.Увеличение бе наблюдавано при кредитите за други финансови предприятия (с 266 млн. лв.) и за домакинства (с 57 млн. лв.). Намаление бе регистрирано при кредитите за нефинансови предприятия (с 304 млн. лв.) и за сектор държавно управление (със 17 млн. лв.).Във валутната структура на кредитния портфейл продължи нарастването на дела на заемите в левове, който в края на декември достигна 60.9% (при 59.3% в края на септември). Делът на кредитите, деноминирани в евро, намаля до 37.5% (при 39.0% три месеца по-рано).В общата сума на депозитите през четвъртото тримесечие беше отчетено увеличение с 2.3 млрд. лв. (2.8%) до 83.7 млрд. лв. в края на декември 2017 г.Увеличение бе реализирано при депозитите на домакинства (с 1.4 млрд. лв.), на нефинансови предприятия (с 1.1 млрд. лв.), на кредитни институции (с 519 млн. лв.) и на сектор държавно управление (със 123 млн. лв.). Намаление се наблюдаваше при депозитите на други финансови предприятия (с 905 млн. лв.).Във валутната структура делът на депозитите в левове нарасна до 57.3% (от 56.8% в края на септември). Депозитите, деноминирани в евро, заемаха 34.4% в края на периода (при 34.5% в края на предходното тримесечие).", "date": "2018.05.05", "title": "БНБ: Активите на банките гонят 100 млрд. лв, депозитите са 83,7 млрд. лв."}
{"url": "http://www.novinite.bg/articles/159436/Google-obyavi-novi-pravila-za-politicheskata-reklama", "text": "Интернет-гигантът Google възнамерява да въведе правило, което ще послужи за по-голяма прозрачност при публикуването на политическа реклама.Според нововъведението при подаването на предизборни обяви на американска територия поръчителят ще трябва да представи документ, че има законното право да живее в САЩ. От обявата трябва да става ясно кой плаща за нея, заяви Кент Уокър, вицепрезидент на Google по юридическите въпроси.Корпорацията се надява по този начин да изключи възможността за манипулации и разпространение на лъжливи новини. Освен това, Google възнамерява още през 2018 г. да съобщи кой и на каква стойност купува реклама. Подобна мярка предприема и социалната мрежа Фейсбук. От 2017 г. социалната мрежа разрешава да се публикува политическа реклама само на авторизирани клиенти, отбелязва „Дойче Веле“.По-рано бе съобщено, че специалистите на Facebook са открили около 3000 рекламни обяви, които руснаците са публикували в тази социална мрежа и в Instagram преди и след президентските избори в САЩ през ноември 2016 г. Тази реклама са могли да видят около 150 млн. потребители. Фигуриращи в разследването на американското министерство на правосъдието руски граждани са създавали фиктивни страници, които са използвали, за да повлияят на общественото мнение в страната, се казва в публикувания от ведомството обвинителен акт.Подобни случаи са регистрирали и други компании. По-конкретно, Google е открил 18 канала на видеохостинга YouTube, за които се предполага, че са поддържани от руснаци. На тези канали са публикувани над 1108 видеозаписа с общо времетраене 43 часа. Тези канали също са замразени. Редица записи е замразил и Twitter.", "date": "2018.05.05", "title": "Google обяви нови правила за политическата реклама"}
{"url": "http://www.novinite.bg/articles/159441/Vulkan-na-Havaite-prodaljava-da-izrigva", "text": "\r\nВулканът Килауе на Хаваите продължава да изригва. На моменти височината на фонтаните от лава е над 30 метра. Последвали са и серия мощни земни трусове, най-силното с магнитуд 6.9 по Рихтер.\r\nНанесени са щети, но няма данни за жертви. Нивото на водата около Големия остров, където се намира вулканът, се е вдигнало с около 40 см, но според властите няма опасност от приливна вълна. Заради потоците лава, които вече погълнаха две жилищни постройки, 1 700 души бяха евакуирани. Опасно високи са нивата на серен диоксид в района.\r\nКилауе е един от петте вулкана на хавайския остров и е постоянно действащ - с различна сила, през последните 35 години.\r\n  ", "date": "2018.05.05", "title": "Вулкан на Хаваите продължава да изригва"}
{"url": "http://www.novinite.bg/articles/159442/Demonstracii-za-legaliziraneto-na-marihuanata-v-Germaniya", "text": "\r\nОчаква се днес в 21 германски града да се проведат демонстрации с искане за легализиране на канабиса, според Германската канабис асоциация (DHV), цитирана от ДПА.\r\nПредвижда се няколко хиляди души да се включат в събитието в Берлин, Кьолн, Дюселдорф, Пасау и Дрезден. Демонстрациите са част от световното събитие \"Глобален марш в подкрепа на марихуаната\".\r\nПолицията очаква 500 души да се включат в шествието в Берлин. Най-голямото събитие ще бъде след седмица в югозападния германски град Фрайбург, допълва асоциацията.\r\nМарихуаната е сред най-старите известни наркотици. В Германия заема трето място след алкохола и цигарите.\r\nПродажбата и ползването на марихуана в Германия е незаконно, но хората не са преследвани за използването на малки количества, според германски закон за наркотиците. \r\nМедицинската употреба на канабиса е законна при предписание от лекар.\r\n  ", "date": "2018.05.05", "title": "Демонстрации за легализирането на марихуаната в Германия"}
{"url": "http://www.novinite.bg/articles/159433/Prodavat-izvestniya-nyujorkski-hotel-Plaza", "text": "Постигната е договорка нюйоркският хотел \"Плаза\" да бъде продаден за 600 млн. долара, съобщиха американските медии, цитирани от ДПА. След години на преговори двама инвеститори се готвят до 25 юни да финализират сделката за купуване на хотела. В САЩ хотелът, който се намира край Сентръл парк в Манхатън, е историческа забележителност. \"Ню Йорк таймс\" се позовава в съобщението си на един от директорите на компанията продавач, групата \"Сахара\". За кандидат-купувачи се сочат инвеститорите Шахал Хан и Камран Хаким, по произход иранци и едни от най-едрите частни собственици в Ню Йорк в сферата на недвижимите имоти.\"Плаза\" отваря врати през 1907 г. Построяването му е струвало 12,5 млн. долара. Това е единственият американски хотел, обявен за историческа забележителност от национално значение. Появява се в няколко филма, сред които \"Сам вкъщи-2\" и \"Север-северозапад\".", "date": "2018.05.05", "title": "Продават известния нюйоркски хотел „Плаза“"}
{"url": "http://www.novinite.bg/articles/159447/NASA-izstrelya-sondata-InSajt-koyato-shte-izsledva-Mars", "text": "\r\nНАСА изстреля с ракета \"Атлас 5\" от базата \"Ванденбърг\" сондата \"ИнСайт\", която ще изследва загадъчната вътрешност на Марс, предаде Асошиейтед прес.\r\nКосмическият апарат ще пътува до целта си повече от шест месеца. Кацането му е насрочено за 26 ноември. Там ще започне безпрецедентни геоложки изследвания.\r\nРакетата \"Атлас 5\" извежда в космоса и два миниспътника, които ще следят \"ИнСайт\" по целия път до Марс.\r\nМисията е с бюджет 1 милиард долара. В нея участват също учени от Франция, Германия и други европейски държави.\r\n  ", "date": "2018.05.05", "title": "НАСА изстреля сондата \"ИнСайт\", която ще изследва Марс"}
{"url": "http://www.novinite.bg/articles/159448/Protesti-v-90-ruski-grada-desetki-sa-arestuvani", "text": "Хиляди излязоха на протести в 90 руски града два дни преди президентът Владимир Путин да започне официално новия си мандат. Акцията под надслов „Путин не ни е цар” беше започната от движението на опозиционера Алексей Навални. Той прикани привържениците си да се присъединят към демонстрациите, въпреки забраните на места, с призива: \"Страхливият старец Путин мисли, че е цар. Той не е цар и затова трябва да излезем на улицата на 5 май\".Няколко десетки души бяха арестувани, съобщи Франс прес, цитирана от БТА.В Москва и Петербург много хора се събраха много преди началото на демонстрациите. Малко след започването им пък започнаха и арести.Навални не получи разрешение за провеждане на акцията в столицата с мотива, че днешният ден е много близо до 9 май и в центъра на Москва вече тече подготовка за парада.В сибирския град Красноярск бяха арестувани 15 души, сред които един журналист, съобщава О Ве Де - Инфо, независима организация, следяща за арестите в страната. Според организацията арестите са извършени по брутален начин и задържаните са били с охлузвания и одрасквания.В Челябинск в Урал полицията задържа трима души още преди началото на протеста, съобщава във Фейсбук активистът Борис Золотаревски. Най-малко 10 души са арестувани в Барнаул в Сибир, съобщава пък екипът на Алексей Навални, който призова за протести днес.Много поддръжници на Навални бяха арестувани още вчера, в навечерието на демонстрациите. Самият Навални беше арестуван по време на днешната демонстрация.Путин спечели изборите на 18 март с 76 процента от гласовете. Опозицията и независими наблюдатели казаха, че е имало нарушения на изборите като тъпчене на урните с бюлетини и други изборни измами.Сега наблюдатели се притесняват протестите днес да не се изродят в сблъсъци с полицията, последвани от масови арести както се случи преди шест години след преизбирането на Путин за трети президентски мандат.", "date": "2018.05.05", "title": "Протести в 90 руски града, десетки са арестувани"}
{"url": "http://www.novinite.bg/articles/159427/Tramp-Shte-zashtitavam-pritejatelite-na-ognestrelno-orajie-dokato-sam-prezident", "text": "Президентът на САЩ Доналд Тръмп ще защитава правата на притежателите на огнестрелно оръжие, докато е на поста си. Това заяви самият той в Далас, Тексас, по пред членове на Националната асоциация на притежателите на огнестрелни оръжия.Въпреки множеството протести на стотици хиляди американци, които искат по-строг контрол върху продажбата на оръжия, Тръмп все пак ще подкрепи асоциацията и настоя в училищата да има въоръжен персонал, който да защитава учениците от масовите стрелби, с които се сблъска САЩ в последните няколко месеца.През февруари стрелец уби 17 души във Флорида по време на масова стрелба в училище.След това в страната започнаха масови протести с искане да се спре свободната продажба на оръжия в страната. Тогава и Тръмп представи идеята си за въоръжен персонал.Той призова членовете на асоциацията да гласуват за републиканците по време на междинните избори през ноември тази година. ", "date": "2018.05.05", "title": "Тръмп: Ще защитавам притежателите на огнестрелно оръжие, докато съм президент"}
{"url": "http://www.novinite.bg/articles/159449/Makron-Franciya-nyama-da-bade-sashtata-bez-Nova-Kaledoniya", "text": "\r\nФренският президент Еманюел Макрон заяви днес, че Франция няма да бъде същата без Нова Каледония, предаде Франс прес. Той каза това в Нумеа, където е на посещение шест месеца преди референдума за независимост на френския архипелаг в Тихия океан.\r\nМакрон приветства ангажимента на отвъдморската територия за свободата на Франция през Втората световна война, но и защото по думите му тя е част от тази \"Франция-свят\" и е дала на страната различни модели в обществото, сред които \"приемането на многообразието\". Президентът изтъкна, че каледонците са тези, които ще направят своя избор на референдума за независимостта на 4 ноември и че той няма да взима страна.\r\nАрхипелагът, който се намира на 16 000 километра от Париж, е френска територия от 1853 година.\r\nМакрон е първият френски президент, който посещава остров Увеа, в източната част на архипелага, където преди 30 години се разразиха кръвопролитни битки между привърженици на независимостта и френски войници. На 5 май 1988 година армията щурмува пещерата на Увеа, където привърженици на независимостта държаха жандармеристи за заложници. При нападението загиват 21 души - двама военни и 19 местни жители, някои от които екзекутирани без съд и присъда.\r\nЕвентуална независимост от Франция би била първата след обявената независимост от Джибути (1977 година) и Вануату (1980 година), съвместно френско-британско владение близо до Нова Каледония.\r\nСпоред допитване, публикувано в сряда, отрицателният вот срещу независимостта би трябвало да вземе превес според 59,7 на сто от анкетираните. 22,5 на сто се обявяват \"за\", а 17,8 процента още ни са решили.\r\nДокато Макрон е в Нова Каледония, във Франция парижката префектура е мобилизирала 2000 полицаи и жандармеристи днес в Париж за митинга, организиран от движението \"Непокорна Франция\" под наслов \"Ще си изпати Макрон\" (изразът гласи буквално Празник за Макрон - Fete a Macron - бел. р.), съобщи радио Франс енфо (France Info).\r\nОрганизаторите разчитат на силите на реда, за да се предотврати присъединяването към акцията на групи, предизвикващи безредици, както стана на 1 май. Митингът започна с музика и пикник на обяд на площада пред Парижката опера и се очаква да приключи към 20 часа местно време с концерт на площада на Бастилията.\r\nДруги демонстрации са организирани в Тулуза, Бордо, Страсбург и Рен.\r\n  ", "date": "2018.05.05", "title": "Макрон: Франция няма да бъде същата без Нова Каледония"}
{"url": "http://www.novinite.bg/articles/159451/Arestuvaha-opozicionniya-lider-Aleksej-Navalni", "text": "Руският опозиционен лидер Алексей Навални бе задържан в Москва, два дни преди встъпването в длъжност на Владимир Путин за четвърти мандат като президент, съобщиха БГНЕС и АФП.Навални е бил осведомен от властите да не организира незаконни митинги. Десетки от поддръжниците му бяха задържани по време на национални протести по-рано днес.На Навални му бе забранено да кандидатства за поста за президент и да се съревновава с Путин. Той дори призова руснаците да излязат на протест малко преди Путин да стъпи на власт.Протестите започнаха в Сибир, като десетки демонстранти бяха задържани от полицията, съобщиха от екипа на Навални, както и независими наблюдатели.В източния сибирски град Красноярск 15 души, включително журналист, бяха задържани, съобщи независима мониторингова група.\"Задържанията са извършени по груб начин\", каза наблюдателят, добавяйки, че някои от задържаните са имали драскотини и натъртвания.Най-малко десет протестиращи бяха задържани в Сибирския град Барнаул, съобщи още екипът на Навални.Около 18 души, включително няколко миньори, бяха задържани в Новокузнецк, Югозападна Сибир.В град Урал в Челябинск полицията задържа трима души преди началото на протеста, пише активистът Борис Золотаровски на Facebook.В Москва и Санкт Петербург - където митингите трябваше да започнат в 11:00 централно гринуичко време - властите не са разрешили демонстрациите да продължат. ", "date": "2018.05.05", "title": "Арестуваха опозиционния лидер Алексей Навални"}
{"url": "http://www.novinite.bg/articles/159452/Chetirite-naj-golemi-gracki-banki-izdarjaha-testovete-za-ustojchivost-na-ECB", "text": "\r\nЧетирите най-големи гръцки банки преминаха последните стрес тестове, предписани от Европейската централна банка, съобщават ДПА и Ройтерс. Резултатите показват, че Националната банка на Гърция, Алфа банк, Юробанк и Пиреос банк разполагат с достатъчни капиталови буфери, за да бъдат частично устойчиви при криза. Според резултатите банките биха загубили около 15,5 милиарда евро от капитала си до 2020 г. при неблагоприятен икономически сценарий, уточнява Ройтерс.\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n \r\n  ", "date": "2018.05.05", "title": "Четирите най-големи гръцки банки издържаха тестовете за устойчивост на ЕЦБ"}
{"url": "http://www.novinite.bg/articles/159453/Makron-Izlizane-na-SASht-ot-iranskata-yadrena-programa-shte-otvori-kutiyata-na-Pandora", "text": "Евентуално излизане на САЩ от споразумението за иранската ядрена програма може да доведе до най-негативния сценарий, а във Вашингтон едва ли желаят такова развитие на нещата.Това заяви френският президент Еманюел Макрон пред германското сп. \"Шпигел\", цитиран от БТА.\"Това значи, че бихме отворили кутията на Пандора, това би могло да означава война. Не мисля, че президентът Доналд Тръмп иска война\", каза Макрон.Не знам какво ще реши президентът, но според мен той ще се отърве от тази сделка сам, по домашни причини. Подобна стъпка може да проработи в краткосрочен план, но е особено безумна в средносрочен и дългосрочен план, отбеляза френският държавен глава пред изданието.", "date": "2018.05.05", "title": "Макрон: Излизане на САЩ от иранската ядрена програма ще отвори кутията на Пандора"}
{"url": "http://www.novinite.bg/articles/159439/70-godini-CSKA-Armejskite-privarjenici-se-styagat-za-praznik", "text": "ЦСКА днес посреща 70-годишния си юбилей. Клубът е основан на 5 май през 1948 г.Оттогава досега \"червените\" се превръщат в един от двата най-популярни български клуба итимът с най-много успехи в страната и на международното поле. \"Армейците\" подготвят шоупрограма след 17.00 ч., а кулминация на празника ще е срещата от 33-ия кръг на първенството срещу Лудогорец. В зависимост от метеорологичните условия в празника на футболния клуб ще се включат един или два хеликоптера. Програмата предвижда от единия хеликоптер да скочат състезателите от националния отбор по парашутизъм като демонстрация, а от другия да се направи демонстрация на специалните сили, т.нар. \"бързо въже\", което е спускане от въже.За юбилея бяха издадени и три книги, свързани със 70-годишнината на клуба. Вече е отпечатан и уникален фотоалбум с над 1000 снимки от исторически моменти във всички видове спорт, развивани от ЦСКА.От създаването си ЦСКА е шампион на България 31 пъти (национален рекорд), носител е на 20 национални купи на България и 4 Суперкупи. Сред най-големите постижения на родната сцена за ЦСКА е периодът 1954-1962 г., когато тимът печели 9 пъти последователно титлата в България, постижение, което и до днес не е надминато.За празника армейците приемат шампиона на България Лудогорец на Националния стадион „Васил Левски“ от 20.00 ч. Двубоят е без значение за класирането, но е с голяма интрига, предвид сериозното напрежение между двата тима, съпътствало сезона. И за ЦСКА, и за Лудогорец, това ще бъде мач на чест, в който победителят ще получи и морално удовлетворение.", "date": "2018.05.05", "title": "70 години ЦСКА: Армейските привърженици се стягат за празник"}
{"url": "http://www.novinite.bg/articles/159419/Lyatnoto-vreme-prez-maj-prodaljava-i-dnes", "text": "Лятното време през месец май ще се запази и днес, показва справка на сайта на НИМХ към БАН.През деня ще бъде предимно слънчево, а сутринта на места в източните райони ще е с мъгла или ниска облачност.Около обяд до полунощ над Югозападна България ще се образуват облаци, на меса ще превали и прегърми.Температурите отново ще доближат 30 градуса - в София - 26, Пловдив - 28, Велико Търново - 30. По морето ще бъде по-хладно. Във Варна и Бургас температурите няма да покажат повече от 19 градуса.", "date": "2018.05.05", "title": "Лятното време през май продължава и днес"}
{"url": "http://www.novinite.bg/articles/159421/Balgariya-treta-v-ES-po-rast-na-vredni-emisii", "text": "България е на трето място в Европейския съюз по ръст на производство на вредни емисии, показват данни на Евростат, цитирани от БГНЕС.През 2017 г. производството на вредни емисии в България е нараснало с 8,3%, което ни е отредило почетното трето място отзад напред.Преди нас са само Малта /+12,8%/ и Естония /+11,3%/.В първата петица влизат още две южноевропейски държави - Испания /+7,4%/ и Португалия /+7,3%/.Скандинавските държави Финландия и Дания са отличници в класацията, където вредните емисии намаляват с близо 6%.Намаление отчитат и Великобритания, Германия и Белгия.Евростат изчислява, че през 2017 г. емисиите на въглероден диоксид (CO2) от изгарянето на изкопаеми горива са се увеличили с 1,8% в Европейския съюз (ЕС) в сравнение с предходната година.Емисиите на CO2 са основен фактор за глобалното затопляне и представляват около 80% от всички емисии на парникови газове в ЕС. ", "date": "2018.05.05", "title": "България трета в ЕС по ръст на вредни емисии"}
{"url": "http://www.novinite.bg/articles/159425/Pravyat-dopalnitelen-ogled-na-lokomotiva-kojto-gorya-snoshti", "text": "\r\nОколо 21,30 часа снощи в района на гара Долно Езерово е възникнал пожар в локомотива на бързия влак София-Бургас. Машинистите веднага са спрели композицията и са евакуирали пътниците.\r\nПрез гара Долно Езерово влакът се движи транзит, но след като забелязали дим и пламъци в предната част на електрическия локомотив машинистите незабавно предприемат спиране на композицията в гарата, сигнализират на спешния телефон 112 и използват наличните пожарогасители.\r\nИмало е около 20 пътници, които са били свалени от вагоните и извозени с автобус до Бургас. Два пожарни автомобила и осем огнеборци са потушили пламъците за около час. По първоначални данни става дума за възпламеняване на резервоар, който е част от спирачната система. Огънят е засегнал и част от двигателното отделение и кабината на машинистите.\r\nДнес в светлата част на деня се очаква да бъде направен оглед от специалисти и експерти. Пътническите вагони не са били засегнати от инцидента и са откарани в гара Бургас.\r\nПреди малко повече от месец същият влак София-Бургас избухна в пламъци край гара Коньово до Нова Загора. Електрическият локомотив е произведен в началото на 70-те години на миналия век.\r\n  ", "date": "2018.05.05", "title": "Правят допълнителен оглед на локомотива, който горя снощи"}
{"url": "http://www.novinite.bg/articles/159420/Bez-sinya-zona-dnes-v-Sofiya", "text": "Синя зона няма да работи днес в столицата, съобщи Центърът за градска мобилност. Зоните за почасово платено паркиране \"синя\" и \"зелена\" няма да действат и в понеделник, който е почивен заради Гергьовден. НДК ще бъде с ограничен достъп на 5 май, мярката се налага от съображения за сигурност, заради събитие от висок клас в календара на Българското председателство на Съвета на ЕС.До приключване на мероприятието се забраняват престоят и паркирането на пътни превозни средства на ул. „Доспат“ между бул. „Витоша“ и ул. „Баба Неделя“ , на ул. „Баба Неделя“ и на ул. „Д-р Христо Стамболски“. От 7 часа до приключване на мероприятието на 5 май ще се забранява влизането на пътни превозни средства само при необходимост и по преценка на отдел „Пътна полиция“ при СДВР по същите улици. ", "date": "2018.05.05", "title": "Без синя зона днес в София"}
{"url": "http://www.novinite.bg/articles/159424/Severna-i-Yujna-Koreya-veche-sa-v-edna-chasova-zona", "text": "\r\nСеверна и Южна Корея вече са в една часова зона. Точно в полунощ часовниците в Пхенян бяха преместени с половин час напред, за да се уеднакви времето с това в Сеул.\r\nРешението се определя като първа стъпка към национално помирение и единство между двете Кореи и е част от декларацията, която подписаха Мун Дже-ин Ким Чен-ун след историческата си среща в края на април.\r\nСеверна Корея въведе собствена часова зона през 2015 година, за да отбележи 70-годишнината от освобождаването на Корея от японско управление.\r\n  ", "date": "2018.05.05", "title": "Северна и Южна Корея вече са в една часова зона"}
{"url": "http://www.novinite.bg/articles/159444/Indijskite-vlasti-arestuvaha-14-dushi-za-iznasilvane-i-izgaryane-na-momiche", "text": "Индийската полиция арестува днес 14 души, заподозрени в отвличането, изнасилването и убийството на 16-годишно момиче в щата Джаркханд, предадоха АП и ДПА. Местният съдия Джитендера Сингх обясни, че обвиняемите са отвлекли момичето, докато било на сватба в четвъртък. Смята се, че някои от тях са го изнасилили, преди да го пуснат да се прибере. Бащата на момичето се оплакало на членовете на съвета на селото, в което живеят, но обвинените мъже били пуснати, след като получили наказание от 100 коремни преси и глоба от 50 000 рупии (750 долара), каза Сингх. В петък разгневени от жалбата, обвинените мъже пребили членове на семейството на момичето. Те залели тийнейджърката с керосин и я изгорили. Сингх допълни, че полицията издирва главния заподозрян по случая. Това е поредното подобно престъпление на фона на набиращото сила недоволство след изнасилването и убийството на 8-годишно момиче в Джаму и Кашмир и още няколко случая на сексуални посегателства срещу млади момичета през последните месеци, отбелязва ДПА. Макар правителството да прие редица закони, увеличавайки наказанието за изнасилване на възрастен до 20 години затвор, почти през няколко седмици се съобщава за поредното брутално сексуално посегателство, допълва АП.", "date": "2018.05.05", "title": "Индийските власти арестуваха 14 души за изнасилване и изгаряне на момиче"}
{"url": "http://www.novinite.bg/articles/159454/Nad-350-zadarjani-pri-protesti-sreshtu-Vladimir-Putin-v-Rusiya", "text": "\r\nРуският опозиционен лидер Алексей Навални и стотици противници на Кремъл бяха задържани днес в Русия по време на улични протести срещу Владимир Путин преди встъпването му в понеделник в четвърти президентски мандат, предаде Ройтерс.\r\nНавални се появи на Пушкинския площад, където събралите се хора скандираха „Русиябез Путин!“, „Долу царя!“, но почти веднага бе задържан и откаран в полицейски участък.\r\nПо негов призив в над 90 населени места в страната днес излязоха хора по улиците за демонстрации под общ наслов „Той не е нашият цар“.\r\nСлед своята категорична изборна победа през март Путин придоби правото да управлява Русия до 2024 г., с което би станал най-продължителният управник в нейната история след 30-годишния режим на Йосиф Сталин.\r\n  ", "date": "2018.05.05", "title": "Над 350 задържани при протести срещу Владимир Путин в Русия"}
{"url": "http://www.novinite.bg/articles/159434/Blizo-polovin-milion-balgari-tragnaha-na-pat-za-trite-pochivni-dni", "text": "\r\nБлизо половин милион българи тръгнаха на път за трите почивни дни около Гергьовден. Около 70 000 ще посетят Сърбия, Македония и Румъния, по информация на Института за анализ и оценка на туризма. Най-предпочитано място за почивка в чужбина обаче остава Гърция. Затова се очаква през целия ден трафикът по главен път Е-79 и магистрала \"Струма\" в посока южната ни съседка да бъде интензивен.\r\nПо данни на туроператори през последните години все повече българи избират нашите курорти за почивка заради културния туризъм. Преди месец са направени резервации за хотелите и семейните къщи в Банско и Добринище. Много българи ще прекарат почивните дни в Гърция, където цените преди началото на активния летен сезон са по-ниски. Три дни all inclusive излиза не повече от 300 лева на човек. Предпочитаните дестинации там са Кавала и остров Тасос.\r\nПрез целия ден мобилен екип ще следи за спазването на правилата за движение по пътищата по един от най-опасните участъци в страната - Кресненското дефиле.\r\n\r\nПътни полицаи ще бъдат ситуирани на граничните пунктове с Гърция и Македония. На Кулата-Промахон ще работят достатъчен брой гишета на вход и изход, така че да не се образуват колони от чакащи автомобили и в двете посоки. От Института за анализ и оценка на туризма съобщиха, че за трите почивни дни в българските градове и курорти се очаква да пристигнат повече от един милион чуждестранни туристи.\r\n  ", "date": "2018.05.05", "title": "Близо половин милион българи тръгнаха на път за трите почивни дни"}
{"url": "http://www.novinite.bg/articles/159438/Obsajdat-kak-poslednata-ni-podvodnica-da-stane-muzej", "text": "\r\n7 години след като беше свалена от въоръжение, последната българска подводница \"Слава\" ръждясва край кея на варненската военноморска база. Все още идеята да бъде превърната в музей не е осъществена. Засега само се обсъжда как може да стане това.\r\nПавел Димитров е служил една година на подводницата \"Слава\". Вече избягва да ходи до пристана, защото гледката е потискаща.Според него \"Слава\" все още има шанс да бъде превърната в музей, но трябва да се побърза.По предварителни изчисления за реставрацията ѝ трябват почти 3 милиона лева.От Община Варна, която от 5 години е собственик на подводницата, все още не са си поставили срок за изпълнение на идеята.Проблем е и тежката процедура за промяна на статута в подводница музей. Ако не се пристъпи към бързи действия, \"Слава\" по естествен път ще се превърне в куп старо желязо. ", "date": "2018.05.05", "title": "Обсъждат как последната ни подводница да стане музей"}
{"url": "http://www.novinite.bg/articles/159445/18-godishen-udari-kola-palna-s-nepalnoletni", "text": "18-годишен шофьор е катастрофирал с кола, в която возел още петима души, четирима от които – непълнолетни, съобщават от МВР.Сигнал за пътния инцидент, станал малко преди разклона за село Кълново, бил получен преди  09:30 часа тази сутрин. Насочените към мястото  екипи на пътна полиция и спешна помощ установили,  че е катастрофирал 18-годишен водач на кола с варненска регистрация, който  се движил в посока от Шумен към Бургас.По първоначални данни той е загубил контрол над автомобила, след поднасяне се е  ударил  в крайпътната мантинела вляво, а след удара колата се е върнала вдясно на пътя по посоката на движението си. По същото време през този участък минавал с личната си кола полицейски служител, който не бил на работа. Виждайки, че има пострадал пътник, полицаят го натоварил на автомобила си и го откарал до болницата в Шумен. Останалите пътници също били прегледани от медицински екипи.Няма информация за сериозно пострадали. Водачът е тестван за алкохол, пробата му е отрицателна. Работата по изясняване на причините, довели до инцидента продължава.  Мястото на произшествието временно се регулира от полицейски екипи.", "date": "2018.05.05", "title": "18-годишен удари кола, пълна с непълнолетни"}
{"url": "http://www.novinite.bg/articles/159450/Maj-napadna-medik-ot-Speshna-pomosht-v-Kardjali", "text": "35-годишен мъж нападна медик от Спешна помощ в Кърджали. Сигнал за инцидента е получен към 11.00 часа днес, съобщиха от МВР.По първоначални данни минути преди това медицински екип се е отзовал на повикване за спешен случай с възрастна жена на ул. „Юмер Лютви“.При пристигането си медиците били посрещнати от 35-годишния мъж. След вербална агресия той ударил с юмрук в лицето 51-годишния медицински служител, който от удара паднал назад по стълбите.Медикът е настанен в болница.Агресивният мъж е задържан. По случая е уведомен прокурор, образувано е бързо производство. Работата по документирането му продължава.", "date": "2018.05.05", "title": "Мъж нападна медик от Спешна помощ в Кърджали"}
{"url": "http://www.novinite.bg/articles/159446/Tarsyat-prichinata-za-pojara-v-lokomotiva-na-vlaka-Sofiya-Burgas", "text": "Допълнителен оглед на изгорелия локомотив на влака София - Бургас трябва да даде отговор за причината за пожара. Предстои той да бъде направен от експерти, служители на БДЖ и следователи, съобщиха от МВР в Бургас.В първоначалния оглед на локомотива след инцидента са участвали служители на Второ РПУ в морския град. За заключения обаче е твърде рано, обясниха от областната дирекция в града.Около 21.37 ч. вчера при транзитно преминаване през гара Долно Езерово локомотивът на бързия влак от София за Бургас се е запалил. Веднага на безопасно разстояние са изведени около 70 пътници, пътуващи по тази линия. Те са превозени с автобус до Бургас.Гара Долно Езерово обслужва и товарните линии с цистерни от \"Нефтохим\"- Бургас и затова пожари в близост на този район създават потенциална опасност за инциденти.В рамките на няколко седмици това е вторият пожар във влак по линията София - Бургас. При предишния инцидент изгоряха вагони.", "date": "2018.05.05", "title": "Търсят причината за пожара в локомотива на влака София - Бургас"}
{"url": "http://www.novinite.bg/articles/159431/Iranskiyat-prezident-razkritikuva-blokiraneto-na-prilojenieto-Telegram", "text": "Президентът на Иран Хасан Рохани разкритикува блокирането на приложението за съобщения Телеграм, предадоха световните агенции.\"Блокирането и неотдавнашните филтрирания на Телеграм не са дело на правителството и правителството не ги одобрява\", написа Рохани в акаунта си в социалната мрежа Инстаграм. Той допълни, че неговото правителство иска \"безопасен, а не контролиран интернет\".\"Ние искаме свободен информационен поток, както и правото на гражданите на свободен избор онлайн\", допълни Рохани.В понеделник иранското правосъдие нареди на всички доставчици на интернет и на телефонните оператори да блокират напълно достъпа до Телеграм, който Техеран упреква в \"подслоняване\" на въоръжени или проповядващи насилие групи и в отказ от сътрудничество на властите в борбата с тероризма.Телеграм твърди, че има 40 милиона потребители в Иран и е най-популярната социална мрежа в страната, в която Фейсбук и Туитър са блокирани. Досега той бе достъпен през частни виртуални мрежи.Миналата година Телеграм имаше важна роля в разпалването на протестите срещу властите, обхванали по Нова година няколко десетки градове. Тогава Телеграм бе блокиран временно, след като в него се появиха кадри и видеозаписи от протестите и приложението бе използвано като средство за комуникация между антиправителствените демонстранти.Коментарите на Рохани срещу блокирането на Телеграм са нова илюстрация на разногласията между иранските лидери по отношение на контрола върху интернет. По този въпрос правителството защитава политика на относителна отвореност, критикувана от ултраконсерваторите, които доминират службите за сигурност и съдебната власт.", "date": "2018.05.05", "title": "Иранският президент разкритикува блокирането на приложението Телеграм"}
{"url": "http://www.novinite.bg/articles/159423/Ministrite-na-otbranata-ot-ES-provejdat-neformalna-sreshta-v-Sofiya", "text": "\r\nСпециално за срещата у нас пристигна върховният представител на Съюза за външната политика и сигурност Федерика Могерини. Домакин на форума е военният министър Красимир Карачанов.\r\nМинистрите обсъждат плановете за военна мобилност на територията на континента, съвместните проекти за модернизация и закупуване на ново въоръжение и ключови дейности на Европейската агенция за отбрана.\r\n\r\n  ", "date": "2018.05.05", "title": "Министрите на отбраната от ЕС провеждат неформална среща в София"}
{"url": "http://www.novinite.bg/articles/159437/Kola-udari-kran-za-bitova-gaz-na-Simeonovsko-shose", "text": "Пожарникари и полиция отцепиха за кратко част от „Симеоновско шосе”, в района на Околовръстното в София.Причина е катастрофа, при която е ударен кран за битова газ. Имало е изтичане, което е било овладяно за броени минути.Инцидентът е станал към 09.00 часа. Веднага на място бил изпратен екип от пожарникари, както и специалисти от частната газова компания, поддържаща съоръжението, които в рамките на десетина минути са отстранили повредата. Няма опасност за жителите в района.", "date": "2018.05.05", "title": "Кола удари кран за битова газ на „Симеоновско шосе”"}
{"url": "http://www.novinite.bg/articles/159435/Borisov-kam-ES-Da-polojim-usiliya-za-normalizirane-na-otnosheniyata-s-Turciya", "text": "Премиерът Бойко Борисов призова за нормализиране на отношенията между страните от Запада и Турция по време на Неформалната среща на министрите на отбраната на страните от ЕС.„Толкова тежка риторика се води между големите държави в ЕС, като не казвам, че е без право, а точно обратното. Винаги сме говорили за свободата на словото и за проблемите, които има в Турция“, посочи той, цитиран от \"Фокус\".„Но в същото време това е най-силната военна машина в южния фланг на НАТО. Трябва да положим усилия и в политически план да се нормализират отношенията“, заяви Бойко Борисов. „Иначе рисковете в тази част на Европа, на Балканите, включително Гърция и Кипър стават много сериозни“, допълни премиерът.„Гарантирането на общата сигурност в сферата на миграцията България го изпълни в пълен обем. Година и половина през България имаме нула миграционен натиск“, подчерта Борисов.„Това, което правим на Западните Балкани, цели мир, но за да има мир трябва да имаме силни Въоръжени сили и да кооперираме държавите отЗападните Балкани към нас“, коментира премиерът. „Винаги съм избягвал да давам, каквито и да е съвети, защото на Балканите сме страшно чувствителни на тема кой е най-велик. Би било много добре между колегите от Атина и Скопие да се намери решение“, посочи той.", "date": "2018.05.05", "title": "Борисов към ЕС: Да положим усилия за нормализиране на отношенията с Турция"}
{"url": "http://www.novinite.bg/articles/159443/Karayancheva-Neka-badem-gordi-balgari-zashtoto-Balgariya-e-drevna-silna-krasiva", "text": "\r\nНека бъдем горди българи, защото България е древна, силна, красива, каза председателят на НС Цвета Караянчева в словото си при откриването на традиционния Празник на чевермето в Златоград.\r\nНа тържествата в Златоград според Караянчева се усеща духът на родопчани, онази любов, сила, родолюбие, което е характерно за жителите на Родопите. Пазете в сърцето си тази красота, усещайте я със сърцето и душата си, предавайте я на бъдните поколения\", заяви Караянчева.Облечени в народни носии, Цвета Караянчева, депутатите Цветан Цветанов, Даниела Дариткова, евродепутатът Владимир Уручев са сред гостите на петото издание на Празника на златоградското чеверме.С празника в Златоград подобни традиции могат да стигнат до всички българи, за да запазим духовността си, да съхраним автентичността, посочи Цветан Цветанов. Според него духът на празника в родопския град носи невероятно зареждане и неповторимо изживяване. Цветанов посещава празника на чевермето за 4-та поредна година, а носията, с която е облечен е ушита в Златоград. ", "date": "2018.05.05", "title": "Караянчева: Нека бъдем горди българи, защото България е древна, силна, красива"}
{"url": "http://www.novinite.bg/articles/159430/Darjavnite-energijni-drujestva-otchitat-podobrenie-na-finansite-si", "text": "\r\nДържавните енергийни дружества отчитат подобрение на финансите си, но все още нивото на натрупания дълг в сектора остава високо. Това показват финансовите отчети на компаниите, публикувани вчера от Министерството на финансите.\r\nНай-голямата държавна компания - Български енергиен холдинг завършва първото тримесечие на тази година с печалба от 13,7 млн. лева. За сравнение за същия период на миналата година положителният резултат на компанията е бил 8,6 млн. лева. Независимо от добрия резултат компанията има да взима от своите дъщерни дружества над 3,1 млрд. лева. Най-големият длъжник остава Националната електрическа компания. Извън групата със задължения е и Топлофикация София.\r\nЕдинствената енергийна компания, която отчита загуба през първото тримесечие на годината, е ТЕЦ \"Марица-изток 2\" с отрицателен резултат от 19,5 млн. лева.\r\nГубещи държавни компании и от началото на годината остават БДЖ и Български пощи. Държавните железници отчитат загуба от 1,8 млн. лева като основната причина са намалелите приходи на холдинга. Отрицателният резултат на Български пощи достига до 1,3 млн. лева.\r\n  ", "date": "2018.05.05", "title": "Държавните енергийни дружества отчитат подобрение на финансите си"}
{"url": "http://www.novinite.bg/articles/159428/Konservatorite-na-Tereza-Mej-s-po-dobri-rezultati-ot-ochakvanoto", "text": "\r\nКонсервативната партия на британския премиер Тереза Мей се е справила по-добре от очакваното на местните избори, произведени в четвъртък. Това посочват окончателните данни от вота, публикувани днес.\r\nПартията е запазила бастионите си в Лондон въпреки офанзива на лейбъристите, основната опозиционна формация, чийто резултати обаче не отговарят на очакванията ѝ.\r\nСпоред резултатите, касаещи всички 150 общински съвети, за които се гласуваше, лейбъристите печелят общо 62 места, а консерваторите губят 32 места.\r\nЛибералните демократи печелят 75 места, а антиевропейската Партия за независимост на Обединеното кралство буквално рухва със загубата на 132 места. Еколозите пък печелят 8 места.\r\n  ", "date": "2018.05.05", "title": "Консерваторите на Тереза Мей с по-добри резултати от очакваното"}
{"url": "http://www.novinite.bg/articles/159429/Borisov-Tova-koeto-pravim-na-Zapadnite-Balkani-celi-mir", "text": "Това, което правим на Западните Балкани, цели мир. Но за да има мир, трябва да имаме силни въоръжени сили и да кооперираме държавите от Западните Балкани към нас, каза премиерът Бойко Борисов на неформалната среща на министрите на отбраната от ЕС в НДК, предаде БТА.Пред министрите и другите участници, които дойде да поздрави лично и да говори пред тях, Борисов посочи, че България активно модернизира въоръжените си сили, повишава възможностите на армията и в следващите години за проектите за нов изтребител, сухопътна техника и кораби има ясни програми и възможности на бюджета да ги покрива.Къде по-добре да говорим за мир, отколкото пред военните министри, каза Борисов, който отбеляза важността и усилията за мир в региона.Затова в цялото ни председателство, благодарен съм на ЕС, на Доналд Туск, на г-жа Могерини, на всички колеги премиери, канцлери и президенти в ЕС, че сложихме тази тема на масата, посочи Борисов. Защото като гледам, добави премиерът, много от вашите армии със своите контингенти все още сме заедно, тъй като и България участва в Босна и Херцеговина, в Косово и на други места. Дори не е затворена страницата за Балканите. Тези предизвикателства налагат истински да се борим и да отчитаме колко и какви рискове, и за колко кратко време могат да се развият на Балканите, коментира Бойко Борисов.Благодарих на всички, защото тази тема се сложи на масата, след няколко дни в София, когато ще се съберем лидерите на Балканите и ЕС, отново ще я дискутираме. Но аз искам да помоля за вашата подкрепа, защото никой по-добре от вас не познава военните опасности, опасността от война на Балканите, и когато с вашите правителства обсъждате темата, ви моля да не я подценявате, обърна се българския премиер към участниците в срещата.Бойко Борисов посочи общата европейска отбрана, заделяните фондове, усилията, които се влагат, като положителна стъпка напред, но не и всичко, което може да се постигне. Във военната индустрия, в кооперирането между отделните държави, в кооперирането по отделните видове и родове войски и съответно техниката, която е необходима за тях. Два процента от БВП са много пари и годишно сигурно, ако погледнем бюджета като БВП на всички държави, ще излязат трилиони за въоръжение. Не смятам, че е нужно всяка държава да купува от \"щанда на килограм\", може и колегите от НАТО, а и колегите в ПЕСКО да направят много по-точен разчет за коя държава какво би било приоритет, ние сме на Черно море, с Гърция сме на южната граница, за всяка една държава какъв да бъде акцентът, какво да й се даде да произвежда, за да може да запази своя отбранителен капацитет, учените и инженерите си, които работят в тази промишленост. И, разбира се, да ни гарантират общата сигурност, добави премиерът. Мисля, че това в сферата на миграцията специално България го изпълни в пълен обем и година и половина през страната имаме нулев миграционен натиск. Можем да се справим с всякакви предизвикателства и истински се надявам и в днешния ден и в разговорите ви да стигнете до още по-голямо задълбочаване на нашата обща европейска отбрана, каза премиерът.Борисов добави, че за това има огромни възможности, като напомни, че в Европа се произвежда една от най-добрите военни техники в сферата на сухопътните войски, на бронираните машини, авиацията, ракетите, и ако нещо може да развива нашия потенциал, да открива работни места, парите да остават в европейската икономика, това би било добре за всички. Премиерът отново изтъкна и важността на усилията за нормализиране на отношенията с Турция. Много пъти на Европейски съвет съм поставял въпроса - ако Турция е толкова неприемлива и се води толкова тежка реторика между големите и напреднали в икономическо отношение държави в ЕС, не казвам, че без право - точно обратното, винаги сме говорили за свободата на словото или за проблемите, които има в Турция - но в същото време това е най-силната военна машина в южния фланг на НАТО. Така че трябва да положим усилия и в политически план да се нормализират отношенията, убеден е премиерът Борисов, защото, по думите му, иначе рисковете в тази част на Европа, Балканите, включително Гърция и Кипър, стават много сериозни. Затова ви моля, едно е политиката, публичната реторика, да се харесваме на избирателите си, но искам да съм убеден, че южния фланг на НАТО е напълно защитен, защото България се намира тук, заяви Борисов.Върховният представител на ЕС по въпросите на външната политика и политиката на сигурност и заместник-председател на ЕК Федерика Могерини благодари на премиера за присъствието му, като добави, че то показва значението, което той отдава на общата работа в областта на отбраната. Това е много важно за нас, каза Могерини, като благодари също за отличното по думите й европредседателство на България и за сътрудничеството при подготовката на днешната неформална среща.", "date": "2018.05.05", "title": "Борисов: Това, което правим на Западните Балкани, цели мир"}
{"url": "http://www.novinite.bg/articles/159432/Bankovata-sistema-otchete-narastvane-na-aktivite-saobshtava-BNB", "text": "През четвъртото тримесечие на 2017 г. банковата система отчете нарастване на активите с 2.7 млрд. лв. (2.8%) до 97.8 млрд. лв., съобщава Българската народна банка (БНБ) в отчет за последното тримесечие на миналата година. Запази се пазарният дял на местните банки в общите активи на банковата система (23.5%), този на групата на дъщерните банки от ЕС намаля (до 72.9%), а делът на клоновете на банки от ЕС нарасна (до 2.3%). Петте най-големи банки в края на декември 2017 г. имаха 55.9% пазарен дял (при 56.3% в края на септември 2017 г.). Брутният размер на кредитния портфейл на системата (без кредитите и авансите за централни банки и кредитни институции) остана почти непроменен спрямо края на септември и в края на декември 2017 г. беше 56.1 млрд. лв. Редуциращ ефект върху размера му оказваха действията по намаление на кредитния риск, включващи и съществени отписвания на необслужвани кредити за сметка на провизии. Увеличение бе наблюдавано при кредитите за други финансови предприятия (с 266 млн. лв.) и за домакинства (с 57 млн. лв.). Намаление бе регистрирано при кредитите за нефинансови предприятия (с 304 млн. лв.) и за сектор държавно управление (със 17 млн. лв.). Във валутната структура на кредитния портфейл продължи нарастването на дела на заемите в левове, който в края на декември достигна 60.9% (при 59.3% в края на септември). Делът на кредитите, деноминирани в евро, намалява до 37.5% (при 39% три месеца по-рано). Във валутната структура делът на депозитите в левове нарасна до 57.3% (от 56.8%в края на септември). Депозитите, деноминирани в евро, заемат 34.4% в края на периода (при 34.5% в края на предходното тримесечие). Основният риск за финансовата стабилност е свързан с възможни негативни проявления, породени от оптимистични очаквания по отношение на икономическата активност, финансовото състояние на кредитополучателите и ценовата динамика на недвижимите имоти. Ето защо от ключово значение е съживяването на кредитната дейност да бъде съпроводено с въздържане от проциклично поведение от страна на банките.Подобно поведение предполага и акумулиране и поддържане на капиталови и ликвидни буфери в периоди с благоприятни икономически тенденции и избягване на поведение, водещо до амортизирането на тези буфери в настоящия момент, посочват от БНБ.", "date": "2018.05.05", "title": "Банковата система отчете нарастване на активите, съобщава БНБ"}
{"url": "http://www.novinite.bg/articles/159426/Kakvo-e-sastoyanieto-na-balgarskata-armiya", "text": "Ден преди 6 май и тържествения парад – какво е състоянието на българската армия?Тази седмица се чуха екзотични идеи като например излизането на България от НАТО. Автор е Марешки, но идеята му не срещна разбиране.Може ли обаче българската армия да защити страната в извънредна ситуация, трябва ли да се върне донаборната военна служба са само част от темите.В петък стана ясно, че 20-30% са вакантните места в армията, модернизацията е закъсняла.„Некомплектът е основно в бойните поделения на сухопътни войски. Няма как това да не ни притеснява”, заяви бившият служебен министър на отбраната Тодор Тагарев. „Изглежда, че има затруднения и в поддръжката на бойната техника”, коментира Тагарев.„Това е състояние на свободно падане последните десетилетия. Трябва да има устойчивост в развитието на въоръжените сили”, заяви евродепутатът и зам.-председател на ВМРО Ангел Джамбазки.И двамата гости изтъкнаха, че един от основните проблеми са ниските възнаграждения на военнослужещите.", "date": "2018.05.05", "title": "Какво е състоянието на българската армия"}
{"url": "http://www.novinite.bg/articles/159422/Dashteryata-na-Raul-Kastro-predlaga-uzakonyavane-na-ednopolovite-brakove-v-Kuba", "text": "Мариела Кастро, кубинска парламентаристка и дъщеря на ръководителя на комунистическата партия и експрезидент Раул Кастро, обяви, че ще настоява еднополовите бракове да бъдат включени в процеса на конституционна реформа, който би трябвало да започне през юли, предаде АП. Очаква се реформата да обхване множество промени, осъвременяващи кубинската конституция от 1976 г., създадена за планова икономика от съветски тип. Комунистическото правителство бавно въвежда пазарни реформи и се опитва да насърчи по-значително взаимодействие със световната икономика. Хомосексуалността беше подложена на гонения в годините след революцията от 1959 г., водена от семейство Кастро, но Куба прекрати тази политика и забрани дискриминацията на работното място.Мариела Кастро стана видна защитничка на правата на хомосексуалните. Вчера тя заяви пред репортери, че ще настоява новата конституция и закони да разрешат хомосексуалните бракове. \"Трябва да се реформира и законодателството, като се увеличат наказанията за насилие и хомофобия\", каза Мариела Кастро, цитирана от ДПА.", "date": "2018.05.05", "title": "Дъщерята на Раул Кастро предлага узаконяване на еднополовите бракове в Куба"}
