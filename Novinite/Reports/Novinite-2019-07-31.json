{"url": "https://www.novinite.bg/articles/178644/Radev-se-sreshtna-s-predsedatelya-na-Kamarata-na-predstavitelite-na-Republika-Kipar-Dimitris-Siluris", "text": "Приятелството между българския и кипърския народ се основава на духовните и културни връзки, които развиваме от много години. Това каза президентът Румен Радев, който се срещна днес с председателя на Камарата на представителите на Република Кипър Димитрис Силурис.Двамата бяха единодушни, че българската общност в Кипър и многобройните студенти кипърски граждани, завършили своето висше образование в България, са живият мост между двете държави. Президентът посочи, че Република Кипър е важен търговско-икономически партньор на страната ни и допълни, че стокообменът между двете държави расте.Румен Радев и Димитрис Силурис обсъдиха и борбата с корупцията по високите етажи на властта. По думите на президента това е „глобална болест, която се простира отвъд националните граници на всяка държава и изисква и международни усилия“. Българският президент заяви необходимостта от повече мерки за по-голяма прозрачност на трансграничните финансови трансакции.Димитрис Силурис отбеляза възможностите за задълбочаване на сътрудничеството в сферата на туризма, земеделието, промишлеността и изкуственият интелект. ", "date": "2019.07.31", "title": "Радев се срещна с председателя на Камарата на представителите на Република Кипър Димитрис Силурис"}
{"url": "https://www.novinite.bg/articles/178675/NAP-prizna-Ne-byahme-vnimatelni-shte-tarsim-vanshna-pomosht", "text": "Признавам, че не сме били достатъчно внимателни. Нашият стремеж беше да предоставяме все повече електронни услуги на все повече хора, за да могат да изпълняват задълженията си по-лесно, но подценихме баланса между достъпност и сигурност. Това каза на специален брифинг директорът на Националната агенция по приходите Галя Димитрова по повод изтеклите милиони лични данни от сървърите на агенцията.\"Трудно събираме ИТ специалисти с необходимата квалификация\", каза още Димитрова.Анализът за причините за инцидента е показал пропуски в работата на звената на НАП за информационна сигурност. Димитрова обяви, че вече са уволнени ръководителите на отделите „Информационна сигурност” и „Информационни системи”.\"Обмисляме, че тази дейност - поради спецификата си, би могла да бъде аутсорсвана”, обяви тя и добави, че освен това вече се работи по създаването на нова ИТ инфраструктура.\"НАП е постигнала и постига забележителни резултати. Няма друга агенция по приходите в европейски мащаб , която е да е увеличила три пъти приходите си\", изтъкна още Димитрова.Директорът на приходната агенция отново посъветва българските граждани да сменят единствено паролите си и персоналния индентификационен код /ПИК/ към НАП и потвърди, че не е необходимо да се сменят личните карти.Галя Димитрова заяви, че финансовият министър Владислав Горанов не е поискал оставката й, а настоява за решения за справянето с проблема.", "date": "2019.07.31", "title": "НАП призна: Не бяхме внимателни, ще търсим външна помощ"}
{"url": "https://www.novinite.bg/articles/178676/Dimov-podpisa-dogovor-za-izgrajdane-na-vodna-infrastruktura-s-ViK-Ruse", "text": "Министърът на околната среда и водите Нено Димов и д-р инж. Сава Савов, управител на „Водоснабдяване и канализация“ ООД – Русе, подписаха договор за изграждане на ВиК инфраструктура. Общият размер на инвестицията е над 131,8 млн. лв. Оперативна програма „Околна среда (ОПОС) 2014-2020 г.“ осигурява безвъзмездна финансова помощ в размер на над 95,9 млн. лв. Πo пpoeĸтa щe бъдe pexaбилитиpaнa, peĸoнcтpyиpaнa и дoизгpaдeнa oбщo 123 ĸм BиK мpeжa зa гpaдoвeтe Русе и Тутракан.C ycпeшнoтo изпълнeниe нa дeйнocтитe пo пpoeĸтa 138 250 житeли щe имaт дocтъп дo пoдoбpeнo вoдocнaбдявaнe. Oчaĸвa ce зaгyбитe нa вoдa във водопроводната мрежа дa нaмaлeят c 19 %. Предвижда се проектиране и изграждане на интегрирана географска информационна система и въвеждане на система за дистанционен мониторинг нa преливници и на ниво водно количество в ключови точки от главните канализационни колектори. Директните ползи за населението са свързани с намаляване на риска от замърсяване на водни басейни чрез увеличаване на ефективността при събирането, отвеждането и пречистването на отпадъчни води и с подобряване нивото на предлаганите ВиК услуги. Срокът за изпълнение на проекта е 49 месеца.", "date": "2019.07.31", "title": "Димов подписа договор за изграждане на водна инфраструктура с ВиК -  Русе"}
{"url": "https://www.novinite.bg/articles/178655/Borisov-Ocenkata-na-Departamenta-na-SASht-e-yasna-chetat-ya-vsichki", "text": "Премиерът Бойко Борисов откри правителственото заседание с похвали за вече одобрената от парламента и обнародвана в \"Държавен вестник\" сделка за покупка на изтребителите F-16. По повод поздрава на САЩ Борисов заключи, че постигнатото винаги се оценява. Той уточни, че \"сега финансовото министерство довършва работата си по въпроса\", предвид предстоящото заплащане на осемте изтребителя и оборудване.\"Видяхте съобщението на Департамента. Това, което излиза от департамента на Щатите, го четат всички\", похвали се Борисов. Премиерът благодари за усилията на всички ведомства, най-вече на военното, финансовото и икономическото министерство, и се похвали, че българската армия такова нещо не е виждала. Войската ни дочакала модерното въоръжение цели 28 години след промените, след като все още е \"въоръжена със старите руски оръжия\", отбеляза Борисов. Той не пропусна да отбележи, че на подобна модернизация все още не могат да се зарадват други страни от ЕС.\"Наслушахме се на глупости, които се говорят в България, но мисля, че никой извън България не би си позволил да си помисли, че българското и американското правителство са били подвластни на лобизъм и каквото и да било\", констатира Бойко Борисов\"Въпреки съпротивата на нашите политически и идеологически опоненти, въпреки враждебната среда, в която работите, ви поздравявам за куража, силата, търпението\", обърна се той към всички министри, съпричастни към сделката.\"Така че, изтърпяхте много\", благодари им Борисов, като на първо място посочи военния министър Красимир Каракачанов. Вицепремиерът обаче отсъстваше от заседанието на МС, защото е на лечение, стана ясно от думите на премиера.\"Оценката на Департамента на САЩ мисля, че е достатъчно ясна\", повтори министър-председателят преди заседанието на МС.\"Съжалявам, че нашите партньори вдясно нито веднъж, през цялото време, не се опитаха да ни помогнат и да ни защитят. Защото, освен всичко друго, това е и геостратегическо решение и има огромно значение\", наблегна Борисов по повод атаките отляво и мълчанието отдясно.", "date": "2019.07.31", "title": "Борисов: Оценката на Департамента на САЩ е ясна, четат я всички"}
{"url": "https://www.novinite.bg/articles/178663/Deputatite-izlizat-v-leten-otpusk", "text": "Последни работни минути за депутатите преди лятната ваканция. Тази година тя ще продължи 34 дни.В края на парламентарния сезон някои депутати вече имат свои внесени и приети законопроекти, които определят като своя гордост. В същото време други пък обявиха, че вече са готови са лятната ваканция.„Изминалият сезон е успешен предвид представянето ни на изборите и предвид парламентарната ни работа.  Показахме несъстоятелността на проекта „Обединени патриоти”.  Аз почивам всяка година в България, в село Резово със семейството ми”, обясни депутатът от ДПС Йордан Цонев.„Равносметката ми е положителна. Успяхме да прокараме два много важни закона – Законът за устройство на територията, в който регламентирахме новия ред за поставяне на преместваеми обекти. Има оздравяване на коалицията на „Обединени патриоти”, освободени са хората, които непрекъснато пречеха и разрушаваха коалиционното единство от една страна, а от друга страна – не идваха на работа. Българското море е най-хубавото, най-приятното и най-красивото място, където човек може да почива през лятото”, каза лидерът на НФСБ Валери Симеонов.„Все още рекапитулацията за това колко приети законопроекти имаме, изслушвания и какъв  бил обемът на парламентарния контрол не сме правили, защото последният пленарен ден е в ход. Нашите колеги от „Обединени патриоти” са ярки индивидуалности и често техните спорове се пренасят в публичното пространство, но вярвам, че те са отговорни и ще намерят сили да решат проблемите помежду си. Следващите седмици ще работя като общопрактикуващ лекар в Смолян”, каза Даниела Дариткова от ГЕРБ.Междувременно стана ясно, че шефът на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев подаде оставка. Това съобщи председателят на парламента Цвета Караянчева пред депутатите в пленарната зала по време на заседанието в сряда.", "date": "2019.07.31", "title": "Депутатите излизат в летен отпуск"}
{"url": "https://www.novinite.bg/articles/178677/Ninova-Samo-Borisov-mojeshe-da-osiguri-sastezanie-za-glaven-prokuror", "text": "Лидерът на БСП Корнелия Нинова наруши мълчанието по темата \"избор на главен прокурор\" и се оправда, че социалистите нищо не могат да направят по въпроса, а само изпълнителната власт.\"Прави впечатление, че всички са се вторачили в бсп и никой не пита този единствен, от когото зависи този въпрос. Той се казва Бойко Борисов. Единственият човек, който може да осигури състезание между двама души, е Бойко Борисов\", заяви пред пленарната зала Нинова в политически отчет за изтеклата пленарна сесия.Соцлидерката се обърна и към десницата, която протестира срещу номинацията и също се е вторачила в БСП. \"Нито партии, нито депутати, нито БСП може да направи такова предложение, ако можехме - щяхме\", обясни лидерката на соцпартията. Нинова обясни още, че е изчаквала с надежда крайния срок 29 юли, за да може \"Борисов да внесе втора кандидатура\".Премиерът няма такова правомощие, но Нинова обясни, че той е могъл да го направи през правосъдния министър Данаил Кирилов като член на кабинета, който има това право да номинира. И понеже това не станало, за БСП Борисов \"е участник в договорката на един-единствен кандидат\" за главен прокурор, атакува Нинова. Тя припомни, че БСП поначало е била против разделянето на ВСС на две колегии и няма намерение да участва в сблъсъка за едно или друго име. Нинова обаче настоя, че ще внесе промени в съдебния закон още наесен. Преди това Нинова направи обзор на изтеклата сесия, разкритикува управляващите за приетите от тях 21 закона.\"В първия ден от сесията всички тържествено представяме приоритетите, в последния обикновено мълчаливо си тръгваме и отиваме във ваканция\", отбеляза лидерката на БСП. Тя цитира няколко закона, приети от мнозинството през тази сесия, които според нея са нанесли вреди на гражданите.\"Закон за енергетиката - резултат - чудовищни пазарни манипулации, част от предприятията затвориха и освободиха работниците, цената на тока скочи\", посочи Нинова, като добави, че работодателите са реагирали с право на всичко това. Актуализацията на бюджета, пустеещите плажове и обжалването на концесията на Летище \"София \"бяха част от цитираните от Нинова последици от законодателството през отминалия политически закон.На финала на декларацията соцлидерка се почувства като учител, който дава дежурния списък от книги за четене през ваканцията.  \"Зададох много теми. Четете и мислете, че ни чака гореща есен\", обърна се към парламентаристите Корнелия Нинова.", "date": "2019.07.31", "title": "Нинова: Само Борисов можеше да осигури състезание за главен прокурор"}
{"url": "https://www.novinite.bg/articles/178678/BSP-Nesigurnost-e-dumata-na-izminaliya-politicheski-sezon", "text": "Ключовата дума за този политически сезон е несигурност, заяви в парламента лидерът на БСП Корнелия Нинова, съобщи „Фокус“.„Алтернативата е ясна и наесен ще проличи“, категорична бе тя.Корнелия Нинова отчете, че сезонът приключва с две тежки кризи- течът на данни от НАП и африканската чума по свинете. Според нея на България е дадена тежка оценка за справянето с кризите.„Борисов държи кормилото на влак, на катер, на електрокар, на тротинетка, но няма кой да държи кормилото на страната“, коментира лидерът на левицата.По думите й всяка година в деня на събора на БСП на Бузлуджа премиерът изпада в депресия. „Да коментираш събора, а не да излезеш пред народа си в тези кризи, връхлетели страната и то по твоя вина е безотговорност”, изтъкна Нинова.", "date": "2019.07.31", "title": "БСП: Несигурност е думата на изминалия политически сезон"}
{"url": "https://www.novinite.bg/articles/178682/GERB-BSP-celyat-da-predizvikat-kriza-s-pochistvaneto-na-Sofiya", "text": "От ГЕРБ обявиха, че с предложението си за прекратяване на поръчката за почистване на София от БСП целят да предизвикат криза, съобщи „Фокус“.Столичните социалисти призоваха кмета Йорданка Фандъкова да спре обществената поръчка за чистотата. Те попитаха защо поръчката се обявява тихомълком. „ГЕРБ служебно искат да си купят изборите в столицата”, коментира Калоян Паргов. От БСП настояха за чистотата на града да отговаря общинско дружество, а решението да се вземе от избрания за кмет на местния вот.Зам.-председателят на групата на общинските съветници на ГЕРБ Николай Стойнев изтъкна, че поръчката е обявена достатъчно рано, за да бъдат избрани изпълнители и те да осигурят необходимата техника за почистване. От ГЕРБ са категорични, че казаното от БСП са спекулации и не отговаря на истината.", "date": "2019.07.31", "title": "ГЕРБ: БСП целят да предизвикат криза с почистването на София"}
{"url": "https://www.novinite.bg/articles/178673/Ostavkata-na-shefa-na-KPKONPI-skara-GERB-i-BSP", "text": "ГЕРБ и БСП отново влязоха в остър сблъсък. Повод за това станапрекратяването на дебатите по оставката на Пламен Георгиев като председател на КПКОНПИ. От БСП настояват за разкриване на мотивите за крайното решение. Червените депутати не бяха съгласни с прекратяването на разискванията по оставката. Недоволството на опозицията бе изразено от депутата от БСП Красимир Янков.От своя страна народният представител от ГЕРБ и председател на Бюджетна комисия Менда Стоянова каза, че също е възмутена от начина, по който Цвета Караянчева води заседанието. \"Почивахме 40 минути, докато чакахме г-н Пламен Георгиев да си намерите бъклица и дрян, за да може да поканите колегите от ляво да бъдат в залата, пък и да вземат и думата. Може би трябваше да минете по стаите, до стола или до заведението от северната страна. Вие сте длъжна да осигурите дебат след като сме извикали Пламен Георгиев\", каза още Стоянова. Заместник-председателят на ПГ на \"БСП за България\" Крум Зарков изтъкна, че управляващите се подигравате на българските граждани, на човек, който са избрали, а сега гонят. \"Подигравате се на абсолютно всички, които са извън тази зала\", посочи Зарков. По думите му идеята за почивката е била Пламен Георгиев да заяви, че наистина подава оставка, че за това има причини, да каже какво е успял и какво не е успял да постигне. \"Не бързайте да си ходите. Два месеца имате да почивате оттук нататък\", каза Зарков. Народното събрание прекрати правомощията на Пламен Георгиев като председател на Антикорупционния орган. „За“ проекторешението гласуваха 120 народни представители, „против“ – 3 и „въздържали се“ - 3, с което то бе одобрено.", "date": "2019.07.31", "title": "Оставката на шефа на КПКОНПИ скара ГЕРБ и БСП"}
{"url": "https://www.novinite.bg/articles/178660/Ombudsmanat-shte-vrashta-mladite-hora-v-Balgariya-s-nov-zakon", "text": "Омбудсманът Мая Манолова внесе в Народното събрание Закона за личния фалит, съобщи „Фокус“.  Законът е резултат от едногодишната работа на екипа на обществения защитник съвместно с магистрати и експерти.България е единствената държава в ЕС, която няма такъв закон. В същото време българите са на четвърто място по свръхзадлъжнялост на гражданите.Близо 800 млн. годишно са необслужваните кредити у нас.Според Манолова е важно депутатите да чуят какво е очакването на хилядите българи, които са длъжници и бегълци в собствената си държава и които се крият, защото са в невъзможност да си платят дълговете. Както и на младите хора, които искат да проявят смелост да започнат бизнес и да организират по един добър начин своя живот и този на семействата си.„Страхът от грешка наистина превръща започването на бизнес в руска рулетка, при която ти имаш право на една грешка, на един изстрел. Това е заради липсата на Закона за частния фалит, който да окуражи младите, предприемчивите да рискуват, да бъдат смели, да започват бизнес. За това те го правят извън границите на България“, заяви Манолова.Според обществения защитник младите рискуват, започват бизнес и успяват в други държави, но това носи полза на чужди икономики. „Очаквам депутатите да чуят младите хора. Ако искаме да ги върнем в България, трябва да създадем среда те да бъдат тук. Приемането на този закон е част от тази среда, от задължителната нормативна база да имат сигурността да инвестират, да започнат бизнес, да бъдат предприемачи и да допринасят тук в България“, каза още Манолова.Омбудсманът посочи, че очаква законопроектът да бъде подкрепен от всички парламентарни групи.„Ако чуват младите хора, както и тези, които са в тежко дългово робство и избирателите си, би следвало депутати от всички цветове да внесат този законопроект“, подчерта Манолова.", "date": "2019.07.31", "title": "Омбудсманът ще връща младите хора в България с нов закон"}
{"url": "https://www.novinite.bg/articles/178684/Marinov-razporedi-zatyagane-na-kontrola-po-patishtata-zaradi-chumata-po-svinete", "text": "Вътрешният министър е разпоредил затягане на контрола по пътните артерии заради Африканската чума по свинете.Издал съм разпореждане по пътните артерии да се повиши контролът и да се следи за нерегламентиран превоз на животни, обясни Младен Маринов в кулоарите на парламента.Той увери, че МВР ще предприеме всички мерки, които земеделското министерство поиска, контрол по границите, макар че е въведен от миналата година. Но говорим, подчерта министърът, за вирус, който е преминал през Румъния, проблемът е, че се увеличават огнищата у нас.Маринов посочи, че се прилагат и е важно да се спазват ограничителните мерки в зоните, в които трябва да бъдат ефтанизирани животните, мерките по загробване на умрелите животни.Министърът увери, че се съдейства на органите на БАБХ за контрол.", "date": "2019.07.31", "title": "Маринов разпореди затягане на контрола по пътищата заради чумата по свинете"}
{"url": "https://www.novinite.bg/articles/178681/Mladen-Marinov-Uvelichenieto-na-dvijenieto-kam-Garciya-e-s-25-", "text": "''Увеличението на движението към Гърция е с 25%'', каза вътрешният министър Младен Маринов по време на парламентарния контрол, предава БТА.В 65 на сто от случаите сред пътуващите има деца под 18 години, за които е предвиден специален ред на проверка. Най-тежко е през почивните дни на Кулата и на Маказа.За да се справят с опашките, от Гранична полиция започнали проверките на автобуси чрез мобилни устройства, а трафикът на колите бил разделен на две - пътуващи граждани от ЕС и от трети страни.", "date": "2019.07.31", "title": "Младен Маринов: Увеличението на движението към Гърция е с 25 %"}
{"url": "https://www.novinite.bg/articles/178648/Arestuvaha-shefa-na-Tad-grupshte-ima-li-razvrazka-po-megaprobiva-na-danni-ot-NAP", "text": "Ще има ли развръзка по мегапробива на данни от НАП? Във вторник сутринта задържаха собственика на фирмата \"ТАД груп\" на летище София. Иван Тодоров ще бъде обвинен в подбудителство към източването на данните на милиони българи от НАП.По информация на NOVA Тодоров е бил е разследван за киберпрестъпление през 1997 г. заради източване на карти, с които се предполага, че е купувана техника от САЩ. Вината му обаче не е доказана.По това време вече е имал ресторант и във времето му бизнесът му процъфтява. Към днешна дата Иван Тодоров е бизнесмен с десетки фирми.През 2016 година започва да се занимава официално и с киберсигурност. Преди 3 години Тодоров регистрира фирмата „ТАД Груп” с начален капитал от над 190 000  лева. Централата на фирмата е в САЩ, а според адвокатите му, той е поел франчайза й у нас. Офисът на повечето фирми на Тодоров се намира във Варна в един от ресторантите от верига за сандвичи, чийто франчайз също притежава. Тодоров е избран от международната верига за сандвичи да развие бизнеса и в Румъния.На друг адрес е регистрирана друга фирма на Тодоров. В нея той има и съдружник. Казаха ни обаче, че офисът е бил освободен преди няколко месеца.Иван Тодоров се занимава и с недвижими имоти.Очаква се по-късно днес Специализираната прокуратура ще внесе в Специализирания наказателен съд искане срещу собственика на \"ТАД Груп\" да бъде определена най-тежката мярка за неотклонение \"Задържане под стража\". Преди близо две седмици данните на около 5 млн. български граждани изтекоха след хакерска атака. За пробива на сървърите на агенцията са обвинени Кристиян Бойков, търговският директор на \"ТАД Груп\" Георги Янков и собственикът на фирмата Иван Тодоров. Бойков беше пуснат с мярка \"подписка\", а Янков трябваше да плати 20 хил. лв. гаранция. Преди дни НАП пусна приложение, в което всеки може да провери дали личните му данни са сред източените след хакерската атака. То е достъпно на страницата на агенцията. ", "date": "2019.07.31", "title": "Арестуваха шефа на \" Тад груп\",ще има ли развръзка по мегапробива на данни от НАП?"}
{"url": "https://www.novinite.bg/articles/178683/Prezidentat-vidya-krizisna-situaciya-v-darjavata-ne-samo-zaradi-chumata", "text": "Президентът Румен Радев констатира, че в държавата е налице кризисна ситуация. Част от нея била кризата с африканската чума, но и хакерският пробив в НАП, сделката за изтребителите и изборът на главен прокурор.Заключението Радев направи в началото на инициираната от него среща със земеделския министър Десислава Танева, вицепремиера Томислав Дончев, екоминистъра Нено Димов и шефа на ББХ по повод заразата по свинете. \"Тази криза е само част от цялата кризисна ситуация - отделно от случващото се с НАП и с неизгодните правно- и икономически договори за ф16, с набиращите сила протести за избора на новия главен прокурор\" - бяха встъпителните думи на президента при посрещането на министрите. \"В България недоволните винаги са повече от протестиращите\", добави той.\"Държавата трябва да декларира готовност и способност да се справи с чумата - много хора са засегнати\", отбеляза държавният глава и изрази желание да получи повече информация за епидемията. Според него е нужно взаимодействието на всички институтиции и широка информационна кампания за заразата.Вицепремиерът Томислав Дончев обясни, че за решаването на тежката ситуация има отношение \"половината апарат на държавата\". Десислава Танева пък припомни, че когато ГЕРБ беше опозиция по времето на служебния кабинет с премиер Огнян Герджиков, назначен от президента, лично тя е сигнализирала , е сигнализирала още в за проблем по одириране на програмата за развитие на селските райони. \"Вие взехте отношение - толкова за обективността\", добави тя. Танева отбеляза, че мерките за борба със заразата са общоевропейски и отчете, че до момента са регистрирани общо 26 огнища на африканска чума. ", "date": "2019.07.31", "title": "Президентът видя кризисна ситуация в държавата не само заради чумата"}
{"url": "https://www.novinite.bg/articles/178657/Izdirvat-izvarshitelya-na-zagrobenite-nezakonno-v-gorata-tonove-norki", "text": "В прокуратурата е подаден сигнал за нерегламентирано изхвърляне на животински отпадъци в гората над твърдишкото село Боров дол, област Сливен. Според запознати става въпрос за тонове пилешка карантия и норки, загробени незаконно в открит рудник, даден на концесия на частно дружество (Минстрой ООД), находящ се в непосредствена близост до селото, информира БГНЕС.Според очевидци ТИР-ове извозвали отпадъците късно през нощта, след това били заравяни и тампонирани на дълбоко на различни места в гората. Прокуратурата е взела проби, издирва се извършителят. Все още не е ясен произходът на изхвърленото месо. Изпълнителният директор на фирмата концесионер е казал пред разследващите, че не знае нищо. По случая се води разследване. Мястото е обработено и дезинфекцирано. В следващите няколко дни служители на басейнова дирекция ще вземат проби от близките реки, за да се установи дали има замърсяване на водоемите в района.Петя Арнаудова от сдружение \"Кажи\", заяви, че територията е изключително голяма и трудно може да се разбере къде точно има заровени такива отпадъци. „Истината е, че ако има отпадъци ще мирише изключително силно, тъй като се говори за тонове с отпадъци. Вероятно тези, които са изхвърляли отпадъци са ги заровили доста добре. Това е сигурно причината да не се намира нищо в момента. Ние нямаме възможност да направим обход, тъй като сме на частна територия и ни е забранено тук да посещаваме този обект. Много е важно да се отбележи, че ако наистина се окаже от следствените органи, че ако животните, които са открити са цели, с цели вътрешности, с цели трупове, на които е взета единствено и само кожата, това означава, че става въпрос за промишлено производство на животни, които не се използват за консумация от човека, тоест труповете са отпадъчен материал. Такива са единствено фермите за ценни кожи в България. Такива ферми в България има две - едната е близо до Стара Загора, другата е до Ямбол\", добави Арнаудова.Ямболската ферма до Черган обаче е с много малки размери. Тя не може да генерира толкова голямо количество отпадъци, за които се говори, че са с тонове. По думите на Арнаудова Другата ферма, която е до Стара Загора, има капацитет 129 000 животни, вероятно ако се докаже, че труповете са на норки и са цели означава всъщност, че отпадъците са именно от тази ферма.", "date": "2019.07.31", "title": "Издирват извършителя на загробените незаконно в гората тонове норки"}
{"url": "https://www.novinite.bg/articles/178672/Kaloyan-Pargov-Kmetat-Fandakova-nezabavno-da-prekrati-obshtestvenata-porachka-za-chistotata-na-grada", "text": "Настояваме кметът Фандъкова незабавно да прекрати обществената поръчка за чистотата на града. Това каза председателят на БСП - София Калоян Паргов на пресконференция.„ГЕРБ искат служебно да си купят изборите в София”, заяви и той и постави въпроса какво налага точно сега, в края на мандата, в този отпускарски месец август, тихомълком да се обяви тази поръчка, след като сега действащите договори изтичат чак в средата на 2020 година.“Защо се връзват ръцете на бъдещия кмет на София и на бъдещия общински съвет?“, запита Паргов.„Групата на социалистите в СОС настояваме тази комунална дейност да се изпълнява от общинско дружество“, добави още председателят на БСП - София. Той посочи, че решението трябва да се вземе от следващия кмет и следващия Общински съвет.Начинът, по който се реализира обществената поръчка за чистотата на София, ограничава възможността на общинските съветници да изразят становище и да предприемат действия по една от най-важните комунални политики. Това каза заместник-председателят на Столичния общински съвет от БСП Милка Христова. “Искаме да спасим общинското дружество „Чистота Искър”,зяви Христова.Новата обществена поръчка за чистотата на столицата оставя съмнението, че софиянци ще плащат най-скъпата цена за тон сметосъбиране и сметоизвозване, каза още лидерът на столичните социалисти.Калоян Паргов направи сравнение със сумите, които се заплащат в други европейски градове:„Цената в София е 90 евро, за справка - в Прага е 45 евро, в Мюнхен - 55 евро. В столицата на най-бедната държава в ЕС се налага да плащаме почти двойно“. Той разясни, че това е ситуацията в момента. Според него новата обществена поръчка за чистотата на столицата оставя съмнението, че това няма да се промени.Общинският съветник Альоша Даков коментира темата за избора между машинното и ръчното метене на улиците в София. „Машинното е и по-ефективно, и е по-евтино. А във въпроснатаобществена поръчка отново се залага на ръчно метене на улиците. “Недоумяваме защо не се предпочете машинното“, каза Даков.", "date": "2019.07.31", "title": "Калоян Паргов: Кметът Фандъкова незабавно да прекрати обществената поръчка за чистотата на града"}
{"url": "https://www.novinite.bg/articles/178661/Poiskaha-zadarjane-pod-straja-za-Ivan-Todorov-shef-na-TAD-Grup", "text": "Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на обвинения за подбудителство към кибертероризъм Иван Тодоров, собственик на „ТАД Груп“. Иван Тодоров е обвинен и се разследва в подбудителство за кибертероризъм. Припомняме ви, че той беше задържан вчера малко след 09.00 часа сутринта на Летище София. В разгара на хакерския скандал Иван Тодоров замина за Канада, на по думите му отдавна планирано посещение. От прокуратурата го обявиха за издирване и издадоха европейска заповед за арест.", "date": "2019.07.31", "title": "Поискаха задържане под стража за Иван Тодоров, шеф на \"ТАД Груп\""}
{"url": "https://www.novinite.bg/articles/178668/Spipaha-100-000-kasa-nelegalni-cigari-i-alkohol", "text": "Митнически служители от Главна дирекция “Митническо разузнаване и разследване” (ГД МРР) откриха 3120 кутии (62 400 къса) контрабандни цигари от марките „Минск“ и „Parliament“ в туристически автобус с българска регистрация, пътуващ от Беларус, при проверка в района на ГКПП Дуранкулак на 29.07.2019 г. Цигарите с белоруски бандерол са били укрити във фабрична кухина на автобуса. При проверката на превозното средство са открити и 7 бутилки с хладилен газ тип R134а, всяка с нето тегло над 13 кг, за който не са били представени необходимите документи.При последвали оперативни действия е установен обект, използван за съхранение на нелегални акцизни стоки. При извършена проверка в обект – частен имот, находящ се в село в обл. Добрич, митнически служители от ГД МРР установяват наличие на още 1793 кутии (35 860 къса) цигари без валиден български бандерол, както и над 200 бутилки водка от 0,5л. с украински бандерол.Общо са иззети 98 260 къса цигари, 207 бутилки водка и 7 бутилки хладилен газ. Образувани са две досъдебни производства по описа на ГД МРР под надзора на районните прокуратури в Каварна и Добрич.", "date": "2019.07.31", "title": "Спипаха 100 000 къса нелегални цигари и алкохол"}
{"url": "https://www.novinite.bg/articles/178690/Blizo-1-300-000-kasa-kontrabandni-cigari-zadarjaha-prez-mesec-yuli-mitnicheskite-slujiteli-na-MP-Kapitan-Andreevo", "text": "През месец юли митническите служители от ГД \"Митническо разузнаване и разследване\" и Териториална дирекция Южна морска са задържали 1 280 000 къса /64 000 кутии/ безакцизни цигари,  102 кг тютюн за пушене и 51 кг тютюн за наргиле. Иззети са близо 43 000 кутии /860 000 къса/ цигари, закупени от Република Турция от  преминали пътници, тъй като акцизната стока е била над нормата за безмитен внос. За същия период, по метода \"анализ на риска\", при щателни митнически проверки са открити 420 000  къса /21 000 кутии / безакцизни цигари.При един от случаите, на 26 юли, при проверка на товарен автомобил с българска регистрация,  влизащ в страната от Турция митническите служители откриват 290 кутии безакцизни цигари от три марки, с надпис Duty free. Шофьорът на камиона, български гражданин е укрил цигарите във фабричните кухини на шофьорската кабина и зад сандъка с инструменти на ремаркето. В същия ден на МП Капитан Андреево са иззети общо 2219 кутии /44 380 къса/ безакцизни  цигари  при митнически проверки  на влизащи в страната леки коли, за което са съставени 14 акта за установяване на административно нарушение  и 54 разписки за задържане на декларираните, но превишаващи разрешения безмитен внос от 2 кутии цигари.При проверки на три леки автомобила, пътуващи за страни от Западна Европа на 27,28 и 29 юли митническите служители откриват 610 кутии недекларирани цигари. Цигарите са били укрити в естествените кухини зад задните седалки, в хранителни продукти и сред дрехите, в личния багаж на пътниците.  На нарушителите са съставени актове за опит да бъдат пренесени акцизни стоки –цигари през държавната граница без знанието и разрешението на митническите органи.", "date": "2019.07.31", "title": "Близо 1 300 000 къса контрабандни цигари задържаха през месец юли митническите служители на МП Капитан Андреево"}
{"url": "https://www.novinite.bg/articles/178643/Bum-na-postradali-ot-vzrivove-na-gazovi-butilki-alarmirat-ot-Pirogov", "text": "С настъпването на летния сезон се увеличиха драстично случаите на пострадали при инциденти с газови бутилки в домашни условия, съобщиха от „Пирогов“. За последните 20 дни са приети 41 пострадали при инциденти с газови бутилки, от които 17 са тежко пострадали, предимно хора над 60 годишна възраст. За това алармира началникът на Клиниката по изгаряне в университетската спешна болница \"Пирогов\" доц. д-р Мая Аргирова. Най-младият пациент е на 35 години, а най-възрастният на 86. Те са с обширни и дълбочинни изгаряния, което налага многоетапно лечение със серия от операции. Пациентите са настанени в реанимационните звена на болница \"Пирогов\". Състоянието на повечето от тях изисква освен оперативните многоетапни хирургични намеси, активно наблюдение и реанимационно лечение, обяснява началникът на клиниката доц. Аргирова. Тя и нейния екип от специалисти определят състоянието на пострадалите, които се лекуват в \"Пирогов\", като изключително тежко, животът на част от тях е пряко застрашен. Медиците са силно обезпокоени от интензитета на инциденти с подобна тежест и призовават хората да използват гозовите бутилки изключително внимателно, отговорно и само при крайна необходимост.   ", "date": "2019.07.31", "title": "Бум на пострадали от взривове на газови бутилки, алармират от „Пирогов“"}
{"url": "https://www.novinite.bg/articles/178654/SASht-ni-pozdravi-za-pokupkata-na-F-16", "text": "САЩ поздравиха българското правителство за решението да закупи осем многофункционални изтребители F-16, боеприпаси и свързаното с тях оборудване.\"Поздравяваме премиера Бойко Борисов и българското правителство за ангажимента му да модернизира въоръжените сили на страната чрез придобиването на тези високо ефикасни, оперативно съвместими с НАТО самолети\", се казва в прессъобщението на Държавния департамент.\"Очакваме с нетърпение да работим с България по този проект и да засилим дългосрочното си стратегическо партньорство. Ние също така оценяваме основната роля, която Конгресът на САЩ изигра в подкрепа на използването на чуждестранно военно финансиране за част от тази придобивка, и координираните усилия на правителството на САЩ за постигане на този успех\", пише още в съобщението.", "date": "2019.07.31", "title": "САЩ ни поздрави за покупката на F-16"}
{"url": "https://www.novinite.bg/articles/178664/Ekolozi-s-jalba-zaradi-zamarsyavaneto-s-olovo-v-rajona-na-Notr-Dam", "text": "Разгорещени дебати за последиците от пожара в „Нотр Дам”. Екодружеството „Робин Худ” внесе жалба срещу неизвестен извършител заради замърсяването с олово в района на катедралата. Според активистите властите съзнателно са скрили реалните мащаби на проблема и са изложили на опасност населението и работниците в „Нотр Дам”.От „Робин Худ” призовават кметството на Париж незабавно да ограничи достъпа до изгорялата катедрала. Екодружеството ще търси отговорност и от министерството на културата, от здравната агенция и полицейската префектура на Париж.„Искахме да подадем жалба още през май. Направихме го, след като констатирахме редица доказателства за проявена небрежност от отговорните лица. Жалбата ни е за неоказване на помощ на хора в опасност. Около площада, в близост до катедралата, не беше обособен периметър за сигурност. Не е толкова трудно да се постави червено-бяла лента за ограничаване на достъпа, но това не беше направено”, каза директорът на „Робин Худ” Жаки Бонмен.", "date": "2019.07.31", "title": "Еколози с жалба заради замърсяването с олово в района на „Нотр Дам”"}
{"url": "https://www.novinite.bg/articles/178645/Ogranichavat-vremenno-dvijenieto-v-tunel-Vitinya", "text": "В сряда, от 22 часа до 5 часа на 1 август, ще бъде ограничено движението в посока София в тунел „Витиня“ на АМ „Хемус“, съобщиха от Агенция \"Пътна инфраструктура\".Поради профилактика на осветлението в съоръжението, трафикът ще се пренасочва от 35 км по път I-1 София-Ботевград и при 30 км на пътна връзка „Витинска река“, където ще се включва отново в магистралата.Движението за Варна в тунела ще се осъществява в една лента. Необходимо е шофьорите да карат внимателно, със съобразена скорост и да спазват стриктно пътната сигнализация.", "date": "2019.07.31", "title": "Ограничават временно движението в тунел \"Витиня\""}
{"url": "https://www.novinite.bg/articles/178670/Bojko-Borisov-shte-bade-na-poseshtenie-v-Republika-Severna-Makedoniya", "text": "Министър-председателят Бойко Борисов ще бъде на посещение в Република Северна Македония на 1 август. В Скопие премиерът Бойко Борисов и министър-председателят на Република Северна Македония Зоран Заев ще отбележат втората годишнина от подписването на Договора за приятелство, добросъседство и сътрудничество между двете страни и честване на събития и личности от общата ни история – Илинденско-Преображенското въстание и Гоце Делчев.Договорът между България и Република Северна Македония беше подписан през 2017 г., с което се даде тласък на устойчивото изграждане на приятелските и добросъседските отношения. Документът е основа за засилването на сътрудничеството, за разширяването на транспортните връзки и комуникации, за улесняване на контактите между гражданите на двете страни. Министър-председателите Бойко Борисов и Зоран Заев ще проведат двустранна среща, на която ще обсъдят напредъка на партньорството в двустранен и многостранен план. Двамата премиери ще участват в церемонията по полагане на цветя пред гроба на Гоце Делчев в църквата „Св. Спас“ в Скопие. В столицата на Република Северна Македония министър-председателят Бойко Борисов ще проведе среща и с президента Стево Пендаровски. В Дойран двамата правителствени ръководители Бойко Борисов и Зоран Заев ще открият възстановения паметник на полковник Константин Каварналиев. При посещението си в Република Северна Македония премиерът Борисов ще бъде придружаван от заместник министър-председателя и министър на външните работи Екатерина Захариева.", "date": "2019.07.31", "title": "Бойко Борисов ще бъде на посещение в  Република Северна Македония"}
{"url": "https://www.novinite.bg/articles/178650/MON-obmislya-pojiznena-parichna-nagrada-za-zaslujili-uchiteli", "text": "Министерството на образованието и науката да разработи специален механизъм за финансова подкрепа на учители, които имат изключителни постижения и особени заслуги в областта на образованието. Около тази идея се обединиха членовете на ресорната парламентарна комисия, които проведоха свое заседание в последния ден преди пленарната ваканция. „Всички се обединиха около идеята МОН да разработи механизъм, по който да бъдат подкрепяни такива учители в пенсионна възраст, които са с много заслуги за образователната система. Във всяка община, всяко населено място и във всяко училище и детска градина има такива учители“, коментира председателят на образователната комисия Милена Дамянова.Идеята дойде по повод отпуснатата от правителството държавна парична награда за учител, което се прави за първи път.Със 22 гласа „аз“ депутатите от комисията подкрепиха единодушно да я получи Стоянка Настева - детска музикална учителка от Русе. Министерският съвет я награждава заради високата професионална и всеотдайна педагогическа дейност с 500 лв. месечно. Наградата ще бъде изплащана на педагожката всеки месец пожизнено.„Разглеждахме цялостната й дейност, широко подкрепена от цялата общественост в Русенска област. За да стигнем до това решение, сме разгледали взели предвид всички обстоятелства“, заяви заместник-образователният министър инж. Таня Михайлова.Предложението за награждаването на детската учителка е постъпило от инициативен комитет от гр. Русе, съставен от народни представители, ректор и преподаватели във висши училища, директори на училища и детски градини и други дейци в сферата на образованието, уточнява БГНЕС.„Ще подкрепим всяко едно предложение, което постъпи от МОН и Министерски съвет за една такава награда. В България има много достойни учители. Това е прецедент, но хубав прецедент“, допълни още шефката на просветната комисия Милена Дамянова.", "date": "2019.07.31", "title": "МОН обмисля пожизнена парична награда за заслужили учители"}
{"url": "https://www.novinite.bg/articles/178649/Ochakvat-se-rezultatite-za-chuma-po-svinete-v-Plovdivsko", "text": "\r\nДнес ще излязат официалните резултати от Националната референтна лаборатория в София за дивите прасета, които бяха отстреляни в района на Пловдивското горско стопанство. Частна лаборатория вече потвърди наличието на африканска чума. \r\n\r\n\r\n\r\n\r\n\r\n\r\n\r\n", "date": "2019.07.31", "title": "Очакват се резултатите за чума по свинете в Пловдивско"}
{"url": "https://www.novinite.bg/articles/178651/Zakrivat-domovete-za-hora-s-umstvena-izostanalost-i-psihichni-razstrojstva-do-2035-g", "text": "По данни на Агенцията за социално подпомагане (АСП) към настоящия момент на територията на цялата страна с финансиране от държавния бюджет функционират общо 27 дома за пълнолетни лица с умствена изостаналост (ДПЛУИ), с общ капацитет 2 080 места, от които 2 021 са заети; 13 дома за пълнолетни лица с психични разстройства (ДПЛПР), с общ капацитет 1 020 места, от които заетите са 977. Това заявява социалният министър Бисер Петков в отговор на депутатско питане за броя на домовете за лица с умствена изостаналост и психически разстройства.Към момента чакащите за настаняване в ДПЛУИ са 169 лица; за ДПЛПР чакат 658 лица.За изпълнение на Националната стратегия за дългосрочна грижа през м. януари 2018 г. Министерският съвет прие План за действие за периода 2018-2021 г. Планът е в съответствие с визията, приоритетите и целите на стратегията и обхваща мерките за първия етап от изпълнението на процеса на деинституционализация на грижата за хората с увреждания и възрастните хора, който трябва да бъде завършен до 2035 г. С изпълнението на плана ще се закрият 10 специализирани институции (5 дома за пълнолетни лица с умствена изостаналост и 5 дома за пълнолетни лица с психични разстройства), като от тях ще бъдат изведени 786 потребители (405 лица с психични разстройства и 381 лица с интелектуални затруднения).През последните години се наблюдава тенденция за търсене на все повече социални услуги в общността, независимо че има чакащи и за специализираните институции. Мрежата от социални услуги в общността за подкрепа на уязвимите групи се развива последователно. С финансиране от държавния бюджет към м. май 2019 г. се предоставят 551 социални услуги в общността с възможност за подкрепа и резидентна грижа на 10 172 пълнолетни лица от уязвими групи, включително на хора с интелектуални затруднения и психични разстройства (дневни центрове, центрове за социална рехабилитация и интеграция, защитени, наблюдавани и преходни жилища, центрове за настаняване от семеен тип и др.).За подкрепата на лицата с интелектуални затруднения и лицата с психични разстройства е от голямо значение и подобряването на нормативната уредба в областта на социалните услуги и създаването на възможности за развитие на интегрирани услуги.С оглед реализирането на процеса на деинституционализация е предвидено съществуващите домове за пълнолетни лица с умствена изостаналост и домове за пълнолетни лица с психични разстройства да се закрият до 1 януари 2035 г., се казва още в отговора на министъра.", "date": "2019.07.31", "title": "Закриват домовете за хора с умствена изостаналост и психични разстройства до 2035 г."}
{"url": "https://www.novinite.bg/articles/178646/Dneven-horoskop-za-sryada", "text": "Обикновено имате силно желание да бъдете харесвани от всички, но днес ще осъзнаете, че това не е възможно и ще започнете да се интересувате само от мнението на близките си. Това е нещо, което е изключително важно за вас.Днес ще бъдете заредени с изключително много енергия и това до известна степен ще ви попречи да работите в екип. Прекалено енергични сте и искате да свършите всичко сами. Ще свършите доста работа днес.Днес ще ви се случи нещо, което не е по вкуса ви и е изключително важно да покажете на хората, че това не ви харесва, защото в противен случай, те ще помислят, че ви харесва и ще се повтори. Вижте повече на:", "date": "2019.07.31", "title": "Дневен хороскоп за сряда"}
{"url": "https://www.novinite.bg/articles/178653/Obsaden-be-reglament-za-elektricheskite-trotinetki-v-Stolichna-obshtina", "text": "Електрически тротинетки в Столична община ще могат да бъдат отдавани под наем само ако са регистрирани и с ограничение на скоростта. Експерти от Държавна агенция „Безопасност на движението по пътищата“ проведоха първата от обявените серия от срещи с местната власт за предстоящите изменения в Закона за движение по пътищата, с които да се регламентира ползването на такъв тип превозни средства.По време на разговора с представители на Столична община и „Зелена София“ стана ясно, че вече няколко компании са изявили желание да навлязат на нашия пазар с услуга за предоставяне на електрически тротинетки за споделено пътуване (почасово отдаване под наем). Именно затова от Столична община обмислят допълнителни изисквания към тях за регистрация, за да се гарантира проследяемост и безопасност на движението им. Подобно изискване не се планира за частните ползватели.Единствено за споделената услуга се обмисля и да се създаде нормативна възможност общините да определят максимален брой превозни средства, които могат да бъдат регистрирани на територията им за отдаване под наем, както и местата за паркиране, така че да не пречат на движението на пешеходците и на автомобилите. От следващия месец в централната градска част на София започва обособяването на 157 нови места за безплатно паркиране на велосипеди, мотопеди и тротинетки. Мярката е в подкрепа на засилващия се интерес на гражданите към алтернативите на придвижването с автомобил в града, стана ясно по време на срещата. Новите места за паркиране на двуколесни превозни средства са в синя и зелена зона, като на по-късен етап се предвиждат и около 70 места върху пешеходни пространства и в периферията на паркове – като буферни зони, където да се оставят те. Планира се разширяване на този вид паркинг зони и в жилищните квартали.Представителите на ДА „Безопасност на движението по пътищата“ подчертаха, че един от най-важните аспекти при подготвяната промяна е регламентиране на задължителни предпазни средства при използване на електрически тротинетки, което трябва да бъде съобразено и при предлагането им за споделено пътуване. Обект на дискусия бе и максималната скорост на движение на този тип превозни средства, която предстои да бъде регламентирана на национално ниво.След определянето ѝ, компании, които развиват дейност по отдаването им под наем, ще бъдат задължени да ограничат скоростта им. За тротинетки за частно ползване – ограничаването трябва да правят търговците, които внасят и продават такива превозни средства. Според мнението на експертите съществуват и други варианти за манипулации – както чрез директен внос от трета страна, така и софтуерно, затова изискванията ще бъдат детайлизирани и обект на допълнителен контрол. По време на срещата неколкократно бе подчертано, че усилията на институциите са насочени към насърчаване на екологичните форми на придвижване в градски условия, а целта на готвените промени е регламентиране на основни мерки за безопасност при използването им, а не на ограничаването им.", "date": "2019.07.31", "title": "Обсъден бе регламент за електрическите тротинетки в Столична община"}
{"url": "https://www.novinite.bg/articles/178656/Sled-proverkata-Afrikanska-chuma-i-v-Plovdivsko", "text": "Повторните проби, взети от двете убити прасета край хижа „Здравец”, Пловдивско, дадоха положителен резултат за африканска чума. Това е първи случай на заболяването в Южна България. В района няма населени места, в които има свинеферми. Определена е 20 километрова зона, в която ще бъдат премахнати прасетата от лични стопанства.", "date": "2019.07.31", "title": "След проверката: Африканска чума и в Пловдивско"}
{"url": "https://www.novinite.bg/articles/178641/Vremeto-se-opravya-pochti-navsyakade-shte-e-slanchevo", "text": "Днес ще бъде предимно слънчево, след обяд с купеста облачност, но само на отделни места, главно в планинските райони ще превали краткотраен дъжд. Ще духа слаб до умерен северозападен вятър. Максимални температури между 30 и 35 градуса, в София около 30, сочи прогнозата на НИМХ.Атмосферното налягане е и ще се задържи малко по-ниско от средното за месеца.Над планините ще бъде предимно слънчево, след обяд с купеста и купесто-дъждовна облачност и на отделни места ще превали и прегърми. Ще духа до умерен северен вятър. Максимална температура на 1200 метра около 24 градуса, на 2000 метра - около 17.Над Черноморието ще бъде предимно слънчево. Ще духа до умерен западен, след обяд юг-югоизточен вятър. Максимални температури - между 29 и 32 градуса. Температурата на морската вода е 26-27. Вълнението на морето ще бъде 1-2 бала. ", "date": "2019.07.31", "title": "Времето се оправя, почти навсякъде ще е слънчево"}
{"url": "https://www.novinite.bg/articles/178671/Otpuskat-90-mln-leva-dopalnitelno-za-TOL-sistemata", "text": "\r\nПравителството отпусна допълнителни средства в размер до 89 998 200 лева по бюджета на Министерството на регионалното развитие и благоустройството за 2019 г. за финансиране на дейността на специализирано звено „Национално тол управление“ в Агенция „Пътнаинфраструктура“ /АПИ/ за 2019 г.\r\n\r\n\r\n\r\n\r\n", "date": "2019.07.31", "title": "Отпускат 90 млн. лева допълнително за ТОЛ системата"}
{"url": "https://www.novinite.bg/articles/178659/Shefat-na-KPKONPI-podava-ostavka", "text": "Шефът на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев подаде оставка. Това съобщи председателят на парламента Цвета Караянчева пред депутатите в пленарната зала по време на заседанието в сряда.", "date": "2019.07.31", "title": "Шефът на КПКОНПИ подава оставка"}
{"url": "https://www.novinite.bg/articles/178662/Bashta-se-udavi-v-opit-da-spasi-sina-si", "text": "Баща загина край бреговете на Атлантик сити в опит да спаси 11-годишния си син от удавяне. По време на инцидента на плажа не е имало спасители и мъжът сам е предприел инициативата да спаси детето си, предадоха информационните агенции в САЩ.По думите на бивш полицейски служител, който е станал свидетел на злополуката, детето в крайна сметка е съумяло да стигне до брега и да се спаси, но баща му в един момент изчезнал под водата. Тогава пенсионираният полицай се хвърлил във водата и измъкнал мъжа, но той вече бил починал въпреки опитите да бъде реанимиран.Що се касае до детето, то е било транспортирано до местната болница, но без да се разкриват подробни детайли за състоянието му.", "date": "2019.07.31", "title": "Баща се удави в опит да спаси сина си"}
{"url": "https://www.novinite.bg/articles/178652/Majchin-dom-otkriva-kabinet-po-karmene", "text": "Специализиран кабинет за консултации по кърмене отваря врати в университетската АГ болница „Майчин дом“. Той ще консултира настоящи и бъдещи майки по всички въпроси, свързани с естественото хранене на новородените в първите месеци от живота.Часовете за посещение се провеждат с предварително записване, а от услугите на кабинета могат да се възползват пациенти от цялата страна. В Световната седмица на кърменето от 1-ви до 7-ми август консултациите ще бъдат безплатни и ще се провеждат с предварително записване. В останалото време посещенията ще се заплащат според ценоразписа на болницата и ще бъдат на стойност 40 лв.Инициативата за създаване на специализиран кабинет по кърмене е естествен отговор на нарастващия интерес и нуждата от информация за майките, които все по често срещат трудности с кърменето и се нуждаят от помощ, споделят специалистите от Майчин дом. Чрез консултативния кабинет майките ще получават надеждна подкрепа по всички въпроси за кърменето, включително практически съвети и техники за хранене на новороденото и съхранение на кърмата. Консултациите ще се провеждат всеки работен ден от 11.00 до 16.00 ч. след предварително записване на телефон: 0878 29 59 30, или 02/ 9172 333 - старши акушер Галя Заякова.Майчин дом е най-голямата и най-старата специализирана АГ болница у нас, където се проследяват и обработват най-сложните медицински случаи от цялата страна. Средно всяко 14-то българско дете се ражда в Майчин дом, като болницата продължава да бъде лидер по брой раждания на годишна база.", "date": "2019.07.31", "title": "Майчин дом открива кабинет по кърмене"}
{"url": "https://www.novinite.bg/articles/178665/Dnes-izticha-srokat-za-umartvyavane-na-praseta-v-chastni-dvorove-v-Severna-Balgariya", "text": "\r\nДнес е крайният срок, в който стопаните от Северна България ,чийто лични стопанства са на 20 км от големите свинекомплекси, трябва да умъртвят прасетата си доброволно. Според заповедта на земеделското министерство, за Южна България този срок изтича на 2 август. Ако мярката не бъде изпълнена, властите ще предприемат принудително евтаназиване на домашните прасета в тези зони.\r\n\r\n\r\n\r\n\r\n\r\n\r\n\r\n\r\n\r\n", "date": "2019.07.31", "title": "Днес изтича срокът за умъртвяване на прасета в частни дворове в Северна България"}
{"url": "https://www.novinite.bg/articles/178674/Prokuraturata-Atakata-po-NAP-celi-destabilizirane-na-pravitelstvoto", "text": "Дестабилизиране на политическата обстановка в страната и на правителството, всяване на смут и тревога в населението. Това е била основната цел на пробивът на базата данни на Националната приходна агенция (НАП). Цел, която според Специализираната прокуратура, е постигната, заяви прокурор Евгения Станкова, завеждащ отдел „Антитероризъм” в Специализираната прокуратура.Специализираният наказателен съд разглежда искането на обвинението за налагане на мярка за неотклонение „Задържане под стража“ на обвинения за подбудителство към кибертероризъм Иван Тодоров, собственик на „ТАД Груп”.Обвинението иска делото да се разглежда от Специализирания съд при закрити врата. Станкова добави, че данните са били предоставяни на други средства за масова информация – Би Би Си, Ройтерс и др. Това дава възможност да се засегне националната сигурност на страната.Прокурор Станкова съобщи, че от направени разпити на служители на НАП е станало ясно, че са копирани ЕГН-та, регистрационни номера на МПС-та и други лични данни на над 5 млн. българи.По думите ѝ, две седмици преди датата на задържане на първия обвиняем, данни са били предоставени на сайта „Биволъ”. Съдържат се данни, че е имало скрит чат между един от обвиняемите и собственика на „Биволъ”, каза още прокурорът.От разпитите на служителите на „ТАД груп” е станало ясно, че са търсени избирателно фирми. Тя съобщи, че са копирани данни на висши държавни служители и данни от популярна хазартна игра.Целта на цялата дейност е да бъде създадена социална нестабилност – срещу действащата в момента политическа система, форма на управлението. Дейност насочена срещу населението, заяви още прокурорът.", "date": "2019.07.31", "title": "Прокуратурата: Атаката по НАП цели дестабилизиране на правителството"}
{"url": "https://www.novinite.bg/articles/178658/Oshte-edna-industrialna-ferma-e-s-polojitelni-probi-za-Afrikanska-chuma-po-svinete-v-oblast-Veliko-Tarnovo", "text": "Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма в село Българско сливово, община Свищов, област Велико Търново. Положителните проби бяха лабораторно потвърдени днес, 31 юли 2019 г., от Националната референтна лаборатория в Националния диагностичен научноизследователски ветеринарномедицински институт в София.В засегнатия свинекомплекс се отглеждат 17 000 животни. Това е петата индустриална ферма с потвърдено огнище със заболяването и първи за областта. Днес се свиква областна епизоотична комисия в град Свищов. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на нормативните изисквания.", "date": "2019.07.31", "title": "Още една индустриална ферма е с положителни проби за Африканска чума по свинете в област Велико Търново"}
{"url": "https://www.novinite.bg/articles/178669/Prokuraturata-Izteklite-danni-ot-NAP-sa-izprateni-do-svetovni-medii", "text": "Изтеклите от НАП данни са били предоставяни на световни медии като Би Би Си, \"Ройтерс\" и др. Това обяви Евгения Станкова, завеждащ Отдел „Антитероризъм” в Спецпрокуратурата и наблюдаващ прокурор по делото срещу шефа на \"ТАД Груп\" Иван Тодоров.”Това дава възможност да се засегне националната сигурност на страната”, добави Станкова.По-рано през деня в Специализирания наказателен съд беше внесено искане за налагане на мярка за неотклонение „задържане под стража“ на Тодоров. Той е обвинен в подбудителство към кибертероризъм. От прокуратурата заявяват, че той не е съдействал по никакъв начин на разследването и не е предоставил паролите на компютрите, иззети от офиса на \"ТАД Груп\". Във вторник са проведени разпити на служители на НАП. От тях е станало ясно, че копираните данни на над 5,1 млн. граждани са били предоставени на различни сайтове. В материалите по делото пише, че около 2 седмици преди задържането на соченият за извършител на престъплението Кристиян Бойков данните са предоставени на сайта „Биволъ”. Освен това. имало скрит чат между един от обвиняемите и собственика на „Биволъ”, съобщи прокурор Станкова.Специализираната прокуратура потвърди, че има теч на данни и на хора, заемащи висши ръководни длъжности.От разпитите на служителите на „ТАД Груп” става ясно, че са търсени избирателно фирми. Целта на дейността е била да се дестабилизира политическата обстановка в страната и това е постигнато, коментира още Станкова.Според спецпрокурорите друга цел на атаката срещу приходната агенция е да се внесе смут сред населението, което също се е случило. Служители на НАП обяснили, че много български граждани се притесняват за изтеклите им данни и са постъпили множество жалби и запитвания. Имало много хора, които подали заявления за издаване на нови лични карти.\"ТАД Груп\" е хакнала и сървъра, свързан с устройствата на ”Поливни системи” пред Народното събрание, разкриват още от държавното обвинение. Целта била активирането на поливната част пред парламента при преминаване на висши държавници.Заради всички налични в материалите по делото данни, от Специализираната прокуратура искат то да се гледа при закрити врата.Иван Тодоров е обвинен и се разследва в подбудителство за кибертероризъм. Той беше задържан във вторник на Летище София.В разгара на хакерския скандал Иван Тодоров замина за Канада на, по думите му, отдавна планирано посещение. От прокуратурата го обявиха за издирване и издадоха европейска заповед за арест.Очаква се НАП да даде информация за мерките, които взема след източването на личните данни на милиони българи. Преди дни, данъчните пуснаха на сайта си приложение, в което всеки може да провери дали е станал жертва на хакерската атака. Директорът на агенцията - Галя Димитрова, ще говори за първи път след годишния си отпуск, който не прекъсна, въпреки аферата.", "date": "2019.07.31", "title": "Прокуратурата: Изтеклите данни от НАП са изпратени до световни медии"}
{"url": "https://www.novinite.bg/articles/178679/SO-nyama-da-prekrati-porachkata-za-izbor-na-pochistvashti-firmi", "text": "Предложението на БСП за прекратяване на поръчката за избор на фирми за почистване на София ще доведе до криза с боклука. По тази причина поръчката няма да бъде спряна, категоричен е заместник-председателят на Столичния общински съвет Николай Стойнев.По време на извънреден брифинг в централата на ГЕРБ Стойнев посочи, че в новата поръчка се залага на увеличаване на механизираното метене, както и на използването на машини с вакуум, които да изсмукват отпадъци под спрели автомобили. Твърденията на БСП, че поръчката е обявена по-рано от необходимото и на по-висока цена от ГЕРБ определиха като \"спекулация\".", "date": "2019.07.31", "title": "СО няма да прекрати поръчката за избор на почистващи фирми"}
{"url": "https://www.novinite.bg/articles/178647/Otbelyazvame-Bogorodichni-zagovezni", "text": "В сряда Православната църква отбелязва Богородични заговезни. Това е празник, отбелязващ началото на Богородичния пост, който трае 2 седмици и приключва с един от най-големите християнски празници Успение на пресвета Богородица (Голяма Богородица) на 15 август. Богородичният пост не е толкова строг, както е Великденския. Забранява консумирането на месни и млечни продукти и алкохол. На 6 август (Преображение Господне) се разрешава риба.През останалото време са позволени плодове, зеленчуци, варено жито, ядки, овесени ядки и постни ястия. Дните понеделник, сряда и петък на Богородичния пост са \"сухи\" - разрешават се само сурови плодове и зеленчуци, черен хляб, маслини и сушени плодове. Дните вторник и четвъртък се разрешават варени ястия, приготвени без олио и зехтин. В събота и неделя на Богородичния пост се разрешават варени ястия с малко олио и зехтин, както и малко червено вино.", "date": "2019.07.31", "title": "Отбелязваме Богородични заговезни"}
{"url": "https://www.novinite.bg/articles/178642/Ombudsmanat-Maya-Manolova-vnasya-v-Narodnoto-sabranie-Zakona-za-lichniya-falit", "text": "В 11:00 ч. днес омбудсманът Мая Манолова ще внесе в Народното събрание Законопроект за несъстоятелността на физическите лица, т. нар. личен фалит.България е единствената държава в Европейския съюз, в която липсва законодателна уредба за несъстоятелност на физическите лица, като същевременно страната ни се наражда в топ 5 по лоши кредити в Европа. Същевременно според нова евродиректива България трябва да приведе законодателството си в съответствие с разбирането за „втория шанс“ и с развиването на културата за разсрочване на дългове, от която полза ще имат както кредиторите, така и хората, изпаднали в несъстоятелност.Манолова ще представи законопроекта заедно с млади предприемачи, представители на стартъп асоциацията у нас.", "date": "2019.07.31", "title": "Омбудсманът Мая Манолова внася в Народното събрание Закона за личния фалит"}
{"url": "https://www.novinite.bg/articles/178680/Direktorat-na-NAP-nyama-da-podava-ostavka", "text": "Директорът на Националната агенция по приходите (НАП) Галя Димитрова няма да подаде оставка заради изтичането на данни от информационните масиви на приходната администрация, което засегна над 5 млн. български граждани. „Министър Горанов иска от мен решения, а не оставка”, заяви самата Димитрова на брифинг.В разгара на скандала, директорът на НАП бе в отпуск. Днес тя се извини на всички български граждани, засегнати от този теч на данни, и подчерта, че ударът е бил насочен срещу приходната агенция.\"Вътрешните изолирани системи се считат за 100% сигурни. Това е факт за целия свят, излишно е да споменавам хакерските атаки, които успяха да пробият Facebook, ФБР, американска банка. Това не ни успокоява, това е реалността. Нашата мисия е да сме максимално открити и достъпни за клиентите си\", обясни Димитрова.Тя съобщи, че е поискала и е получила оставките на ръководителя на информационни системи и на ръководителя на звеното за информационна сигурност.Към настоящия момент услугите на Националната приходна агенция функционират нормално, въпреки че всичките ни ИТ специалисти са ангажирани да отстраняват създадените проблеми,стана ясно от думите на директора на институцията.", "date": "2019.07.31", "title": "Директорът на НАП няма да подава оставка"}
{"url": "https://www.novinite.bg/articles/178686/Goranov-ne-vijda-prichina-da-bade-poiskana-ostavkata-na-direktora-na-NAP", "text": "Финансовият министър Владислав Горанов коментира, че не вижда причина да бъде поискана оставката на Галя Георгиева, директор на НАП. Той бе категоричен, че тя е \"успешен ръководител на приходната администрация\" и е жертва, а не извършител на престъпление.Пред журналисти в парламента Горанов каза: \"Ние сме жертви на едно криминално деяние, чиито цели надминават обикновеното хакерство\". Той коментира, че не е чул досега шефът на ЦРУ да напусне след \"Уикилийкс\".\"Не мисля, че един успешен ръководител на приходната администрация, която заедно с Агенция \"Митници\", успя да увеличи с 50 на сто данъчните приходи за последните няколко години, заслужава това, дори за толкова сериозно деяние, което пак повтарям, ни превръща в жертви, а не в извършители на престъпление\", каза Горанов.Той бе категоричен, че не трябва да се обезглавява приходната администрация. По думите на Горанов отговорността за пропуските се носи от лицата, които са пряко отговорни. Той информира още, че двама служители на НАП вече не са работа. Това са директорът на \"Информационна сигурност\" и директорът на ИТ звеното в НАП.", "date": "2019.07.31", "title": "Горанов не вижда причина да бъде поискана оставката на директора на НАП"}
{"url": "https://www.novinite.bg/articles/178689/Taneva-26-sa-veche-ognishtata-na-Afrikanska-chuma-v-Balgariya", "text": "Започна срещата на президента Румен Радев с председателя на Епизоотичния съвет към Министерския съвет и вицепремиер Томислав Дончев, земеделския министър Десислава Танева, нейния заместник Янко Иванов, министъра на околната среда и водите Нено Димов, вътрешния министър Младен Маринов, председателя на БАБХ д-р Дамян Илиев и експерти във връзка с Африканската чума по свинете у нас.По време на срещата отговорните страни трябва да запознаят президента Румен Радев с моментната ситуация и мерките, които се прилагат, за да се разреши кризата.”Тази криза е само част от общата кризисна ситуация в страната, свързана и с пробива в НАП, и с неизгодните договори за F16, и протестите, свързани с избора на главен прокурор на България. Изключително важно е в този момент държавата да демонстрира своята отговорност и способност да се справи с Африканската чума по свинете, защото тя засяга не само бранша, но и всички българи“, каза в приветствието си към гостите си Радев и изрази надежда, че може да се справим с кризата, ако всички бъдат заедно.Земеделският министър Десислава Танева съобщи, че към днешна дата огнищата на заразата у нас вече са 26.”Африканската чува по свинете влиза в ЕС влиза още през 2013, в Европа още след 2000 г., в Румъния – две години преди нас. Това не е изненада или неочаквано събитие у нас. За първи път случай на чума се регистрира през 2018 в с. Тутраканци и след този случай се приема Национален стратегически план за действие“, обясни тя и добави, че всички мерки, които се изпълняват в България, са съгласно Европейската стратегия за борба с африканската чума по свинете, приета през 2015 г.”Към днешна дата имаме регистрирани 26 огнища тип \"домашна свиня\". 5 случая днес са потвърдени в Попино, Силистренско, и в Българско сливово, Свищов, в промишлени свинекомплекси. И отделно 26 случая с дива свиня, последните от които са отстреляни край х. ”Здравец“, Пловдивско“, посочи Танева.", "date": "2019.07.31", "title": "Танева: 26 са вече огнищата на Африканска чума в България"}
{"url": "https://www.novinite.bg/articles/178685/Evtanazirat-17-000-praseta-ot-peta-industrialna-ferma-s-AChS", "text": "\r\nБългарско Сливово е петата индустриална ферма в страната с открита африканска чума по свинете (АЧС). През следващите дни предстои евтаназията на над 17 000 прасета.\r\n\r\n\r\n\r\n\r\n\r\n", "date": "2019.07.31", "title": "Евтаназират 17 000 прасета от пета индустриална ферма с АЧС"}
{"url": "https://www.novinite.bg/articles/178688/Simeonov-Obedinenite-patrioti-veche-sa-s-edna-partiya-po-malko", "text": "„Има си коалиция „Обединени патриоти”, тя продължава да съществува. Тя просто е намалила състава си с една партия. Вече е НФСБ и ВМРО. Не е голяма драма”. Това заяви в предаването „Плюс-Минус. Коментарът след новините” Валери Симеонов.  ", "date": "2019.07.31", "title": "Симеонов: „Обединените патриоти” вече са с една партия по-малко"}
{"url": "https://www.novinite.bg/articles/178687/VAS-otryaza-chast-ot-metodikata-za-dyalovo-razpredelenie-na-parnoto", "text": "Тричленен състав на Върховния административен съд обяви за нищожни два текста от методиката за дялово разпределение на топлинната енергия в сгради - етажна собственост, както и текстове от наредба за топлоснабдяването. Делото беше образувано по жалби на три физически лица. За издаването на новата наредба за топлоснабдяването, както и за отмяната на действащата до 24 април 2007 г. за топлоснабдяването липсват каквито и да било мотиви. Решението не е окончателно и може да се обжалва пред петчленен състав на ВАС.Тримата върховни съдии Милка Панчева (председател на състава и докладчик), Росен Василев и Сибила Симеонова са установили множество нарушения на правилата за издаване на подзаконови нормативни актове още при приемането на наредбата през 2007 г., както и при последното изменение на методиката през 2015 г. Промените в наредбата за топлоснабдяване са направени през 2013 г. със заповед на тогавашния зам.-министър на енергетиката Анна Янева, която разпорежда и обнародването им в „Държавен вестник“.Мнението на върховните съдии е, че Янева не е имала такова правомощие, а единствено министър може да издава правилници, наредби, инструкции и заповеди. Според решението на ВАС за издаването на наредба №16-334 от 6 април 2007 г. за топлоснабдяването липсват мотиви. Без мотиви е отменена и действащата до 24.4.2007 г. наредба №2 за топлоснабдяването. При промените в наредбата от 2015 г. на сайта на Министерството на енергетиката е публикувано съобщение за провеждане на обществено обсъждане, но в него също няма мотиви Не са ясни целите на проекта. По мнението на съда от административната преписка се вижда, че не е извършено никакво обсъждане на предложенията. Мнението на съдиите е, че има нарушение на административнопроизводствените правила заради липсата на уведомяване на заинтересованите лица и организации и изготвени мотиви при издаването на наредбата. Това води до отмяна на оспорените пред него разпоредби от наредбата.ВАС не отменя наредбата и методиката в цялост тъй като пред него са атакувани само отделни техни разпоредби. Решението на тричленката на ВАС не е окончателно. Това административно дело №13721/2017 г. беше образувано по жалби на трима души. В края на май ВАС спря производството си по делото за такса \"дялово разпределение\", докато чакаше да се произнесе Европейският съд. Европейският съд трябваше да излезе със становище дали се допуска в сградите в режим на етажна собственост, топлоснабдени от районна отоплителна система, етажните собственици да са задължени да участват в разходите за отопление на сградата, въпреки че индивидуално не са поръчвали доставката на централно отопление и не го използват в своя апартамент. Предишното дело за отмяна на такса \"дялово разпределение\" бе от 13 април 2018 г. Според него министърът на енергетиката Теменужка Петкова трябваше да заплати общо 870 лева разноски на гражданина, подал жалбата.Петкова трябва да плати и на още четири физически лица, чиито жалби са били присъединени към делото. И това дело бе на ниво тристранка във ВАС. Енергийният експерт проф. Атанас Тасев припомня, че системата за дялово разпределение на топлинна енергия е въведено за първи път през 1917 г. в Дания и се основава на прости физически закони. „Ясно е, че в сградата влиза определено количество топлина и излиза по-малко, а разликата трябва да се плати от обитателите. За разлика от тока и газификацията топлинната енергия с влизането в сградата започва да се разпространява през стени, подове и тавани. Отказването от парното на практика натоварва съседите, но първите продължават да ползват част от енергията. Може би има нещо объркано с формулата за дяловото разпределение“, смята професорът.", "date": "2019.07.31", "title": "ВАС отряза част от методиката за дялово разпределение на парното"}
{"url": "https://www.novinite.bg/articles/178666/Lokomotiv-na-BDJ-se-zapali-kraj-Dragoman", "text": "Локомотив към товарни превози се е запалил в района на жп гара Драгоман, съобщи БГНЕС.Заради инцидента международният пътнически влак за Белград в момента е на гара Драгоман и на този етап има забавяне от около час. Според пресцентъра на БДЖ не става въпрос за пожар, а за задимяване, което са забелязали машинистите.Към локомотива не е имало прикачени вагони.Причините за инцидента все още се изясняват.", "date": "2019.07.31", "title": "Локомотив на БДЖ се запали край Драгоман"}
{"url": "https://www.novinite.bg/articles/178667/Povecheto-benzinostancii-testvali-noviya-si-softuer-s-elektronnata-usluga-na-NAP", "text": "Повечето бензиностанции в страната, които трябваше да ползват електронната услуга на НАП за тестване на новия си софтуер, вече са успели. Това съобщи Светослав Бенчев от Петролната и газова асоциация.Според сроковете на наредбата за управлението и отчитането на продажбите днес е последният ден, в който единичните обекти трябва да отговорят на новите изисквания:“Бензиностанциите, които не са представили в НАП договор със сервизна фирма за инсталиране на новия тип ЕСФП (електронна система с фискална памет), ще трябва да отговарят на изискванията за инсталиране на новите системи с фискална памет. Тези, които са представили договор, ще имат срок до края на септември, за да инсталират новите електронни системи с фискална памет. За крайния клиент новите системи ще издават касови бележки, на които ще има QR код, който ще може да бъде сканиран, за да се провери дали бележката е предадена към НАП, или не“.Целта на новите електронни системи е да осигурят по-ефективна борба над сивия сектор и по-добър контрол от страна на НАП.", "date": "2019.07.31", "title": "Повечето бензиностанции тествали новия си софтуер с електронната услуга на НАП"}
