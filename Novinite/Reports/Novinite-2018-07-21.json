{"url": "https://www.novinite.bg/articles/162213/Tramp-Vie-ste-licemeri", "text": "Публикувано във факти.бг: Президентът на САЩ Доналд Тръмп обвини медиите, които критикуват неговата „мекота” в отношенията му с руския президент Владимир Путин. Това написа американският лидер в своя профил в социалната мрежа Twitter. „Рязко ме критикуваха лъжливи медии за това, че съм бил доста добър към президента Путин. По-рано това се наричаше дипломация. Ако бях по-агресивен, щяха да ме критикуват за прекомерна острота. Помните ли как говориха, че съм се държал доста остро с председателя Ким?”, пише Тръмп. На 16 юни в Хелзинки се състоя среща на върха между Тръмп и Путин. Това беше първата голяма руско американска среща откакто Тръмп е избран за президент на САЩ през 2016 г. Дотогава срещите между двамата лидери се водеха по време на световни срещи.", "date": "2018.07.21", "title": "Тръмп: Вие сте лицемери"}
{"url": "https://www.novinite.bg/articles/162205/Arheolozi-otkriha-statuya-na-bog-Oziris-v-drevnoegipetska-piramida", "text": "Археолози откриха статуя на бога Озирис в стъпаловидната пирамида на Джосер в Египет, съобщи Лента. Те попаднали на находката по време на реставрационни работи по западната фасада на пирамидата. Статуята е открита в малък отвор между каменни блокове на фасадата, докато специалисти я почиствали от боклуци и отломки. Статуята изобразява бога Озирис с перо и скиптър в ръце. Тя достига височина 63 см и ширина 15 см. Стъпаловидната пирамида на Джосер в Сахара е най-древната от съхранените каменни постройки в света. Построена е от съветника Имхотеп за погребението на фараона Джосер към 2650 г. пр.Хр. В момента размерите й са 121х109х61 м. Това е първото каменно архитектурно съоръжение в света. Предназначено е за цялото семейство на владетеля. Пирамидата включва 11 погребални камери. Там бе намерена мумия на дете на около 8-годишна възраст.", "date": "2018.07.21", "title": "Археолози откриха статуя на бог Озирис в древноегипетска пирамида"}
{"url": "https://www.novinite.bg/articles/162199/Pet-universiteta-sazdavat-Centar-za-varhovi-postijeniya-v-informatikata-0", "text": "Пет български университета създават Център за върхови постижения в областта на информатиката. Това съобщиха от община Бургас. Днес в морския град бе първата среща по проекта за създаване на центъра.Партньори в него са Софийският университет \"Св. Климент Охридски\", който е водещ партньор, и ще работи заедно с Технически университет - София, Русенски университет \"Ангел Кънчев\", Университет \"Проф. д-р Асен Златаров\" - Бургас и Шуменски университет \"Епископ Константин Преславски\". Проектът е финансиран по Оперативна програма \"Наука и образование за интелигентен растеж\" и чрез нея, Европейският фонд за регионално развитие финансира одобрения бюджет от 29 781 882 лева.Създаването на Центъра за върхови постижения ще допринесе за развитието на областта информатика и комуникационните технологии в страната и фокусирането на научната дейност върху потребностите на икономиката и обществото. Проектът ще се реализира в периода 2018 - 2023 година. Според ръководителя на проекта - проф. д-р Красен Стефанов, уникалното в това начинание е, че за първи път се търси създаване на разпределена научна инфраструктура в България, която няма да бъде концентрирана само в София, а ще включва големи градове в страната и водещите университети в тях. Целта е да се използват едни от най-добрите учени от цялата страна в области като математика, физика и химия за разработване на модели, които позволяват обработка на големи обеми от данни в съвременната информатика и комуникационни технологии, допълни той.В рамките на проекта в Бургас ще бъдат изградени четири лаборатории, свързани с анализа и обработката на големи количества данни.", "date": "2018.07.21", "title": "Пет университета създават Център за върхови постижения в информатиката 0"}
{"url": "https://www.novinite.bg/articles/162215/BSP-predstavi-viziyata-si-za-upravlenieto-na-stranata", "text": "С проекта \"Визия за България\" БСП дава заявка за управление на държавата и алтернатива на системата. Не предлагаме алтернатива на ГЕРБ, а алтернатива на системата, днес не се обръщаме към политическите си опоненти, обръщаме се към народа си, заяви при представянето на проекта в НДК лидерът на БСП Корнелия Нинова, цитирана от Българската телеграфна агенция. Тя допълни, че не претендират, че са всезнаещи и затова се обръщат към всеки сънародник с молба да чуе идеите на левицата и ако има желание, според възможностите си, да се включи в процеса. По думите на Нинова системата убива, както първи са го изрекли майките на децата с увреждания, и затова тази система трябва да бъде сменена. БСП започва разговор за тази промяна и ще подложи проекта си на широко обществено обсъждане. Корнелия Нинова БСП проект НДК БСП предлагат промени в четири ключови сфери - икономика и доходи, регионално развитие, здравеопазване и образование. Предлагаме да спрем разграбването на националните богатства, заяви Нинова и допълни, че в момента не обществото, а малцина се възползват от тях. Тя каза, че БСП не е против концесионирането, но балансът е бил нарушен и трябва да се възстанови. От БСП предлагат онези стратегически обекти, които са забранени за приватизация, да бъдат забранени и за концесия. Да не се дават на концесия БДЖ, летища и пристанища, \"Български пощи\", многопрофилни болници, плажовете, ВиК сектора, НДК, филмова индустрия, БЕХ и др. Тези предприятия да не се управляват на партиен, квотен принцип, а на конкурсно начало, искат от левицата. Трябва да започнем да градим собствено българско родно земеделие, което не е зависимо само от европейско финансиране, каза Нинова. От БСП са за намаляване на ДДС върху храните.", "date": "2018.07.21", "title": "БСП представи визията си за управлението на страната"}
{"url": "https://www.novinite.bg/articles/162198/Iznesli-sme-72-mln-t-zarno-kam-kraya-na-yuni", "text": "7 231 840 тона зърно са изнесени от България до 30 юни, показват оперативни данни на Министерството на земеделието, храните и горите (МЗХГ). Общото потребление се оценява на 11 927 536 тона, като в страната са отишли 4 695 696 тона за човешка консумация, индустриална употреба, фураж и семена.Наличните зърнени запаси от реколтна 2017 г. са 1 677 988 тона. На територията на страната са обявени 3 709 обекта за съхранeние, а общият им капацатитет е  14 969 306 тона.Според подадените декларации в ОД „Земеделие“, съхраняваното количество зърно от реколти 2017 и 2018 г. в обектите за съхранение, от пшеница, ечемик, рапица, ръж, овес, тритикале, сорго, царевица, слънчоглед, оризова арпа и соя е в размер на 2 383 097 тона, в т.ч. ръж – 2 848 тона, овес – 5 537 тона, тритикале – 5 615 тона, оризова арпа – 11 035 тона, соя – 1 336 тона.", "date": "2018.07.21", "title": "Изнесли сме 7,2 млн. т зърно към края на юни"}
{"url": "https://www.novinite.bg/articles/162212/Rekordnite-jegi-ubiha-desetki-v-Yaponiya", "text": "Здравните власти призоваха японците да вземат предпазни мерки срещу неистовата жега в страната, причинила смъртта на 30 души, съобщават Би Би Си и БГНЕС.Хиляди други потърсиха медицинска помощ заради горещините през последните две седмици. В началото на седмицата температурите в централната част на Страната на изгряващото слънце достигнаха 40,7 градуса по Целзий – рекорд за последните пет годин.В град Киото живакът в термометрите отчете над 38 градуса в продължение на седем дни – нещо, което се случва за пръв път откакто започва воденето на подобна статистика в началото на 19 век.Лекарите призоваха хората да пият повече течности и да не излизат навън в най-горещите часове от деня.", "date": "2018.07.21", "title": "Рекордните жеги убиха десетки в Япония"}
{"url": "https://www.novinite.bg/articles/162214/Putin-i-Makron-obsadiha-izpalnenieto-na-savmestnata-humanitarna-operaciya-v-Siriya", "text": "Президентите на Русия и Франция, Владимир Путин и Еманюел Макрон обсъдиха по телефона редица актуални международни и регионални проблеми, съобщи днес пресслужбата на Кремъл. \"Специално внимание беше отделено на хуманитарните аспекти на сирийското уреждане, включително изпълнението на съвместната руско-френска инициатива за оказване на хуманитарна помощ на населението в района Източна Гута\" край Дамаск, се посочва в съобщението, цитирано от ТАСС. По-рано днес руското министерство на отбраната съобщи, че руски военнотранспортен самолет Ан-124 \"Руслан\", излетял от френското летище Шатору, е доставил на летище Хмеймим в Сирия 44 тона хуманитарна помощ, осигурена от Франция. Товарът включва медикаменти, дрехи, палатки, медицинско оборудване и предмети от първа необходимост, предназначени за населението в Източна Гута. Доставката е извършена съгласно решението за съвместен проект за оказване на хуманитарна помощ на сирийското население, прието на 24 май в Санкт Петербург от президентите на Франция и на Русия.", "date": "2018.07.21", "title": "Путин и Макрон обсъдиха изпълнението на съвместната хуманитарна операция в Сирия"}
{"url": "https://www.novinite.bg/articles/162200/Sofiya-svetva-sreshtu-20-mln-leva", "text": "20 млн. лева струва осветлението на София за настоящата година, обяви зам.-кметът по транспорт в Столичната община Евгени Крусев. През седмицата той провери как върви подмяната на уличното осветление по ул. „Симеоновско шосе” - от участъка на бул. „Г.М. Димитров” до ул. „21 век”. Крусев обясни, че общината влага 8 млн. лева в подмяна и изграждане на улично осветление, плаща и 5 млн. лв. на поддържащите фирми, които трябва да не допускат да има неработещо осветление в града. Зам.-кметът уточни, че над 7 млн. лева е разходът за електричество. „Около 100 стълба са подменени от началото на годината, които са опасни и наклонени в града. Сменени са и 1000 осветителни тела с нови LED такива като целта ни е в рамките на тази година да спестим около 290-300 000 мегаватчаса енергия. Това означава икономия около 70 000 лева годишно, които може да инвестираме в изграждането на улично осветление там, където няма такова”, подчерта Крусев. БГНЕС Той уточни, че ремонти на осветлението текат на много места в града, както в квартални градинки, около училища, така и около поликлиники. „В район „Люлин” влагаме около 500 000 лева, там се подменя осветлението по „Джавахарлал Неру“, „Захарий Стоянов“, „Луи Пастьор“, заяви Крусев. Зам.-кметът акцентира също, че това лято ще бъде изцяло обновено осветлението на надлез „Надежда“. „Там очакваме икономия от 130 000 мегаватчаса заради смяната на телата от такива, които са с натрий, към такива, които са LED. Ще се подобри и осветеността с около 35%. Ще бъдат подменени 27 стълба, които в годините са били повредени в следствие на пътно-транспортни инциденти”, съобщи Крусев. Ремонтът, по думите му, трябва да приключи в рамките на летния сезон. Зам.-кметът докладва, че осветлението вече е подменено по бул. „Възкресение“ в кв. „Красна поляна“, сега предстои да се обнови и по бул. „Константин Величков“. Така в отсечката от бул. „Сливница“ до бул. „Възкресение“ осветеността ще бъде подобрена с 40%. Крусев добави още, че вече е готов и първият перон за споделено движение на трамваи и автобуси по бул. „Константин Величков“. Той обяви, че вече се работи по втория перон, който се намира при парка „Св. Петър и Павел“, а след това ще започне изграждането при ул. „Цар Симеон“ и между бул. „Т. Александров“ и „Ал. Стамболийски“, където също ще бъде подменено осветлението.", "date": "2018.07.21", "title": "София светва срещу 20 млн. лева"}
{"url": "https://www.novinite.bg/articles/162206/Meksiko-Ubiha-trima-darjavni-slujiteli", "text": " Само за едно денонощие в Мексико бяха убити трима държавни служители, от които единият е новоизбрания кмет на град Буенависта, щата Мачоакан. Алесио Делгадо е разстрелян от непознати на входа на кметството. Загиналият е станал кмет, след като е издигнат за поста от коалицията „Заедно направихме историята”.Делгадо е третият чиновник, убит в рамките на последните 24 часа в Мексико. В петък бяха разстреляни градски съветник от партията „Морена” в град Тлакепаке (щата Халиско) и комисар по обществените въпроси на селото Сан Мигел Чималапас (щата Оахака).През последните години Мексико е залята от вълна на насилие, предизвикана от войната между наркокартелите за транзит на дрога през САЩ. Само по време на предизборната кампания в Мексико бяха убити над 520 политици и държавни служители. Победителят в наскоро провелите се президентски Андрес Мануел Лопес Обрадор заяви, че възнамерява да промени „вектора” на борбата с престъпността от силова към социална, опитвайки се да разреши проблема, който предизвиква насилие.", "date": "2018.07.21", "title": "Мексико: Убиха трима държавни служители"}
{"url": "https://www.novinite.bg/articles/162201/Predlagat-noshten-slujeben-abonament-za-parkirane-v-Sofiya", "text": "От есента в обхвата на \"синята зона\" в София да се въведе нощен служебен абонамент за паркиране, който да е на същата стойност като дневния – 650 лева на месец, предвижда предложение към новата Наредба за организация на движението, която Столичният общински съвет ще разгледа следващата седмица.Идеята е с нощния служебен абонамент да се решат три проблема, но най-вече да се въведе ред в нощното паркиране в столицата, обясни пред Дарик общинският съветник Стефан Марков. Такъв тип регламент е в полза и на хората, и на бизнеса, каза Марков.  Той е предимно насочен към заведения, хотели и друг тип подобни обекти, които имат нощна или денонощна дейност, обясни общинският съветник.Марков бе категоричен, че няма да се разширява синята зона и няма никакво отношение към почасовото платено паркиране на хората. \"Пред някои заведения или други обекти се казва \"Тук не може да се паркира\". Идеята е да се избяга от тази практика и да се създаде ред 24 часа седем дни в седмицата. В момента при изтичане на служебен абонамент в 19.30 часа някои фирми злоупотребяват и казват дори в по-късните часове, че местата са със служебен абонамент и така нататък. Идеята е да минимализираме злоупотребите и да има ред, категоричен е Марков.От една страна собствениците няма да могат да пазят служебните си места след 19.30,часа ако не платят новия абонамент, а от друга, гражданите ще могат да паркират на такива места, щом няма табела, че на това място служебният абонамент важи и през нощта. Това ще ограничи практиката на заграждане на паркоместа с туби, конуси и столове.Нощният служебен абонамент ще донесе и допълнителни приходи на Център за градска мобилност, които те могат да инвестират в контрол, допълни още той.", "date": "2018.07.21", "title": "Предлагат нощен служебен абонамент за паркиране в София"}
{"url": "https://www.novinite.bg/articles/162197/Stolichna-biblioteka-v-parkovete-na-Sofiya", "text": "През лятото на 2018 г. Столична библиотека организира за четвърти пореден път летни читални в няколко парка на София. Организаторите приканват желаещите да прекарат  свободното си време сред природата да ги посетят и да прочетат хубава книга , да се срещнат с писатели, поети и музиканти. Малките любители на книгата могат да оцветяват занимателни книжки.Заповядайте от 10:00 ч. до 14:00 ч. на:21 юли в Южния парк28 юли в Борисовата градина04 август в парк „Гео Милев“11 август в парк „Св. Троица“18 август в Княжеската градина25 август в парк „Заимов“", "date": "2018.07.21", "title": "Столична библиотека в парковете на София"}
{"url": "https://www.novinite.bg/articles/162196/Dnes-shte-bade-predimno-slanchevo", "text": "Днес ще бъде предимно слънчево, с временни увеличения на облачността, по-значителни над Източна България и на отделни места там ще превали краткотраен дъжд и ще прегърми. Ще духа слаб до умерен вятър от запад-северозапад. Максимални температури предимно между 28° и 33°, в София около 28°. Над планините ще преобладава слънчево време, след обяд с временни увеличения на облачността. Само на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 22°, на 2000 метра – около 15°.Над Черноморието ще е предимно слънчево, с временни увеличения на облачността. На места, главно по северното крайбрежие ще превали и прегърми. Ще духа до умерен северен вятър, който след обяд ще отслабне. Максимални температури на въздуха: 27-30°. Температурата на морската вода е 23-25°. Вълнението на морето ще бъде 1-2 бала.", "date": "2018.07.21", "title": "Днес ще бъде предимно слънчево"}
{"url": "https://www.novinite.bg/articles/162209/Maj-se-obarna-po-tavan-na-AM-Hemus", "text": " Около 09:30 часа, на АМ \"Хемус\", в посока София, на ляв завой преди гр. Девня, е възникнало ПТП. Това съобщиха от полицията.24-годишен мъж от Плевен, управляващ л.а. \"Роувър\", по време на движението си, губи контрол над МПС и се преобръща в разделителната линия.Вследствие на инцидента мъжът е настанен за лечение в болнично заведение, като се е наложила ампутация на долен крайник, към момента се води с опасност за живота. Изясняват се причините и обстоятелствата за ПТП.", "date": "2018.07.21", "title": "Мъж се обърна по таван на АМ „Хемус“"}
{"url": "https://www.novinite.bg/articles/162211/Ot-dogodina-7-klas-priklyuchva-uchilishte-na-28-yuni", "text": "Министерството на образованието и науката /МОН/ предлага за обществено обсъждане график на учебното време и ваканциите, както и за датите и дейностите по държавните зрелостни изпити, националното външно оценяване и изпитите за придобиване на професионална квалификация през следващата учебна година, съобщиха от МОН.С графика за изпитите се предлага матурите в 12-и клас да останат на същите дати - първата по български език и литература от майската сесия да бъде на 21 май 2019 г., а втората - по предмет по избор - на 23 май 2019 г. Държавните зрелостни изпити по желание ще са в периода 28 май - 31 май 2019 г., предвижда проектът.Предлага се в сесията август - септември 2019 г. изпитът по български език и литература да е на 28 август 2019 г., вторият задължителен - на 29 август, а изпитите по желание - в периода 30 август - 4 септември.Следващата учебна година е първата година, в която по учебен план седмокласниците ще учат 36 учебни седмици, т.е. за тях учебните занятия ще приключат на 28 юни. Досега те учеха до 15 юни. Датите на националните външни оценявания се определят всяка година и за следващата проектът предвижда изпитът по български език да е на 17 юни 2019 г., а по математика - на 19 юни 2019 г.Подаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г., от второто класиране до 18 юли, а обявяването на незаетите места след втори етап на класиране ще бъде на 23 юли.Промяна се предлага и за външните оценявания за четвъртокласниците - на 9 май 2019 г. ще се състои изпитът по \"Човекът и обществото\", а на 10 май - по \"Човекът и природата\". Проверката на знанията по български език и литература е предвидена за 14 май, а по математика - за 16 май 2019 г.Оценяването на дигиталните компетентности на учениците от десети клас ще е в периода 10-14 юни 2019 г. Държавните изпити по теория на професията и специалността за придобиване степен на професионална квалификация ще са на три сесии - през януари, юни-юли и септември. Те са в зависимост от това, кога желаещите са придобили право да ги положат.Четири са предвидените ваканции през следващата учебна година, които се предлагат с графика за почивните дни. Първата ще е от 1 до 4 ноември 2018 г., включително. По Коледа учениците ще почиват общо 11 дни - от 22 декември 2018 г. до 1 януари 2019 г., включително. Междусрочната ваканция ще е от 2 до 5 февруари 2019 г., като вторият срок трябва да започне на 6 февруари. През пролетта учениците от първи до 11-и клас ще почиват от 30 март до 7 април 2019 г., включително. За дванадесетокласниците пролетната ваканция е от 5 до 7 април.Времето за обсъждане на предложените от МОН варианти на графици е един месец от датата на публикуването им на официалната страница на Министерството. Всички постъпили становища ще бъдат разгледани, уверяват от МОН.", "date": "2018.07.21", "title": "От догодина: 7 клас приключва училище на 28 юни"}
{"url": "https://www.novinite.bg/articles/162202/Novi-ogranicheniya-na-dvijenieto-v-Sofiya", "text": "Столична община информира за нови временни ограничения на движението в София във връзка с различни мероприятия. На улица \"Йоаким Кърчовски\" се въвежда временна организация на движението заради ремонт. Улицата ще се преасфалтира. Поради това в участъка между ул. \"Владайска\" и ул. \"Дамян Груев\" се въвеждат промени в организацията на движение. Забранява се влизането на пътни превозни средства, както следва: - от 00.00 часа на 23.07.2018 г. до 24.00 часа на 27.07.2018 г. по ул. \"Йоаким Кърчовски\" в участъка между ул. \"Владайска\" и ул. \"Дамян Груев\"; - от 00.00 часа на 28.07.2018 г. до 24.00 часа на 31.07.2018 г. по ул. \"Йоаким Кърчовски\" в участъка между ул. \"Владайска\" и ул. \"Дамян Груев\", както и през кръстовището ул. \"Йоаким Кърчовски\" - ул. \"Дамян Груев\".Организация на движението се въвежда и за ул. \"Даскал Стоян Попандреев\", между ул. \"Белите Брези\" и ул. \"Воденичница\". От 00.00 часа на 24.07.2018 г. до 24.00 часа на 07.08.2018 г. се забранява влизането на пътни превозни средства по дясна пътна лента на ул. \"Даскал Стоян Попандреев\" от ул. \"Кумата\" до ул. \"Ралевица\", в посока Околовръстен път.Забранява се влизането на пътни превозни средства и в участък на бул. \"Арсеналски\" във връзка с рехабилитацията на уличен канал по булеварда. От 00.00 часа на 23.07.2018 г. до 24.00 часа на 12.08.2018 г. се забранява влизането на пътни превозни средства по южната половина от пътното платно на бул. \"Арсеналски\" в участъка от ул. \"Църноок\" до ул. \"Зорница\". Движението на пътни превозни средства ще се извършва двупосочно в по една лента в посока по северната половина от пътно платно на булеварда. От Столична община напомнят и че до 28 юли остава забраната за влизане на ППС в участък от ул. \"Гюешево\".До 28.07.2018 г. остава забраната за влизане на пътни превозни средства в двете посоки по ул. \"Гюешево\" в участък от 260 м, считано от ул. \"Камен Андреев\" в посока ул. \"Никопол\". До 28.07 остава и променяната в маршрута на автобусна линия № 60, съответно: от ж.к. \"Овча купел\" по маршрута си до кръстовището ул. \"Гюешево\" - ул. \"Никопол\", надясно по ул. \"Никопол\", ул. \"Охридско езеро\" и след кръстовището ул. \"Гюешево\" - ул. \"Охридско езеро\" по маршрута си до Централна жп гара. Организация на движението се въвежда и за провеждането на тържество в с. Войнеговци. На 22.07.2018г. за времето от 17.00 до 22.00 часа се забранява влизането на превозни средства по ул. \"Стара планина\" в участъка между ул. \"Реката\" и ул. \"Вършец\". За този период се променя организацията на движение на автобусна линия№ 21-22.Скъсява се маршрута до кръстовището на ул.\"Стара планина\" с ул.\"Реката\". Последната спирка \"начало с. Войнеговци\". Началната спирка \"Начало с. Войнеговци\". Закрива се спирките: \"Център с. Войнеговци\" , \"с. Войнеговци\". Организация на движението се въвежда във връзка реконструкция на топлопроводна мрежа, захранваща кв.502, пишат още от СО. От 00.00 часа на 23.07.2018 г. до 24.00 часа на 12.08.2018 г. се забранява влизането на пътни превозни средства по северната половина на пътното платно на ул. \"Московска\", между ул. \"Дунав\" и ул. \"11-ти август\". Движението ще се извършва еднопосочно по една лента в посока от ул. \"Дунав\" към ул. \"11-ти август\" в същия участък.", "date": "2018.07.21", "title": "Нови ограничения на движението в София"}
{"url": "https://www.novinite.bg/articles/162210/Shveciya-se-bori-s-naj-serioznite-gorski-pojari-ot-desetiletiya-0", "text": "Стихията вече бушува и отвъд Северния полярен кръг, което накара правителството да потърси помощ от военните, както и от ЕС. Най-засегнати са централните и западните части на Швеция, регистрирани са над 50 мащабни огнища, съобщава БНТ.Освен стотиците местни пожарникари и доброволци, в гасенето на стихията участва и авиацията. Хеликоптери и жива сили от Италия, Франция и Норвегия вече се включиха в овладяването на стихията. Очаква се да се и помощ от Дания, Германия и Литва. За момента няма данни за жертви.", "date": "2018.07.21", "title": "Швеция се бори с най-сериозните горски пожари от десетилетия 0"}
{"url": "https://www.novinite.bg/articles/162204/Slivensko-selo-bez-voda-zaradi-avariya", "text": "Сливенското село Старо село е без вода заради авария, съобщиха от ВиК - Сливен.Поради ремонт до 15 ч. ще бъде прекъснато водоподаването на селото.След възстановянето му може да се повиши мътността на водата.", "date": "2018.07.21", "title": "Сливенско село без вода заради авария"}
{"url": "https://www.novinite.bg/articles/162203/Smenyat-veterinarya-v-Bolyarovo", "text": "Ветеринарният лекар за стадото в Болярово ще бъде сменен, за да може безпрепятствено да бъдат взети втори проби от животните, съобщи министърът на земеделието и храните Румен Порожанов след снощното заседание на оперативния щаб за борба с чумата. Смяната се наложи заради съмнения в обективността на ветеринаря, предаде БНР. В Шарково ще трябва да има евтаназия за животните. \"Няма промяна в начина на действие. Не сме взели решение кога. Трябва да ограничиме достъпа и ще се вземе допълнително решение\", обясни Порожанов. Вътрешният министър Валентин Радев каза, че в интернет ще бъдат качени и координатите на зоните за сигурност. Браншовите организации и местните кметове ще разясняват опасностите от разпространяване на чумата, \"за да няма обществено нагнетяване\", каза Радев. Той добави, че МВР е готово да проверява съмнения за укриване на животни, ако Агенцията по безопасност на храните поиска.", "date": "2018.07.21", "title": "Сменят ветеринаря в Болярово"}
{"url": "https://www.novinite.bg/articles/162207/I-proizvoditelite-na-patici-gotvyat-protest-sreshtu-BABH", "text": "След протестите на овцевъди и козевъди, към подобни действия се насочват и производителите на водоплаващи птици в България, които не са доволни от промени в наредба на Българската агенция по безопасност на храните (БАБХ). Професионалната им организация обяви, че планира протестни действия в рамките на закона, ако не бъдат удовлетворени исканията им. Става дума за промяна в наредба на Агенцията, която се отнася до мерките за профилактика, ограничаване и ликвидиране на болестта инфлуенца или грип при птиците. В Раковски в петък те гласуваха декларация, която ще депозират в Министерството на земеделието и храните още в понеделник. Конкретният повод, който ги разгневи, е начинът на дезинфекция на патиците. 260 ферми за патици има в страната, най-голямата част от тях се намират на територията наобщина Раковски. Това е основен поминък за голяма част от населението в региона. Производителите на патици настояват и за оставката на изпълнителния директор на Агенцията на храните д-р Дамян Илиев заради несправяне със служебните задължения.През април във фермите им бяха умъртвявани патици, обещаните компенсации още не са изплатени.", "date": "2018.07.21", "title": "И производителите на патици готвят протест срещу БАБХ"}
{"url": "https://www.novinite.bg/articles/162208/Vlastite-v-Haskovska-oblast-preduprejdavat-stopanite-za-opasnost-ot-chuma", "text": "Властите в Хасковска област предупреждават стопаните по селата за опасност от чума по дребните преживни животни, информира БНР.Следващата седмица по определен график ще бъдат проведени срещи по селата, където са концентрирани повече стопанства.Целта е превенция и затягане на мерките във връзка с усложнената епизоотична обстановка в областите Ямбол и Бургас.В екипите ще участват лекари и кметове под ръководството на заместник-областния управител на Хасково д-р Стефка Здравкова.Областната администрация призовава стопаните да ограничат всякакъв достъп на външни хора и животни от други стада до фермите им, да спазват стриктно санитарните норми и да сигнализират ветеринарите при най-малко съмнение за заболяване.", "date": "2018.07.21", "title": "Властите в Хасковска област предупреждават стопаните за опасност от чума"}
