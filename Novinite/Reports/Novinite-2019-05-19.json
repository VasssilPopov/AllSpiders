{"url": "https://www.novinite.bg/articles/175661/Radev-shte-prisastva-na-ceremoniyata-po-diplomirane-na-bakalavri-i-magistri-na-Amerikanskiya-universitet", "text": "Президентът Румен Радев ще посети Благоевград, където ще присъства на тържествената церемония по дипломиране на двадесет и петия випуск на Американския университет в България. Това съобщиха от прессекретариата на държавния глава.В 10.30 часа държавният глава ще поздрави 197 бакалаври от 17 държави и 21 магистри по бизнес администрация за ръководни кадри. Сред завършващите висшето учебно заведение студенти 57% са от България, а останалите са от Албания, Грузия, Русия, Виетнам и САЩ.", "date": "2019.05.19", "title": "Радев ще присъства на церемонията по дипломиране на бакалаври и магистри на Американския университет"}
{"url": "https://www.novinite.bg/articles/175674/Falshivi-invalidni-pensii-zasyakoha-i-v-Razgradsko", "text": "\r\nПроверките за фалшиви инвалидни пенсии разкриха измами и в Разград. От местната полиция съобщиха, че са започнати 5 досъдебни производства за неправомерно получаване на инвалидни пенсии, като периодът е дълъг - от 2009 до 2019 г. Трима от уличените са от село Дянково, един от Езерче и един от село Синя вода. Пред НОИ те използвали неистински експертни решения на ТЕЛК. Лицата са на възраст между 68 и 70 години. Разследванията продължават, за да бъдат установени щетите, нанесени на бюджета на Държавното обществено осигуряване, уточняват от ОДМВР-Разград.\r\n \r\n ", "date": "2019.05.19", "title": "Фалшиви инвалидни пенсии засякоха и в Разградско"}
{"url": "https://www.novinite.bg/articles/175677/Imotniyat-registar-veche-izprashta-imejl-izvestiya", "text": "След извършено обновяване на информационната система на Имотния регистър е осигурена възможност за автоматизирано известяване на посочен имейл адрес. От Агенцията по вписванията съобщиха, че новата услуга предоставя възможност за получаване на уведомителни съобщения при вписвания, отбелязвания и заличавания в книгите за вписване, отказите и постановените по тях определения.Подробна информация за условията за абониране за услугата ще бъде публикувана допълнително на страницата на Агенция.При обновяването са извършени дейности и по оптимизиране на функционалности свързани с въвеждане на данни от служителите на Агенцията по вписванията с цел постигане на максимална точност и пълнота при въвеждане на информацията. Извършена е и актуализация на системни компоненти и операционни системи, свързани с инфраструктурата на администрираните от Агенция по вписванията регистри.", "date": "2019.05.19", "title": "Имотният регистър вече изпраща имейл известия"}
{"url": "https://www.novinite.bg/articles/175663/Simeonov-Golyama-chast-ot-direktivite-na-EP-oshtetyavat-Balgariya", "text": "Смятам, че НФСБ е нужна партия за България. Това е по-различна партия, която е влязла в политика не, за да взима, а за да дава. Това каза бившият вицепремиерът и кандидат за евродепутат Валери Симеонов в ефира на предаването „Събуди се” по Нова телевизия. „Най-скъпото се дава за България. Жертвал съм си фирмите, излязъл съм от тях и семейството ми, което е в Бургас”, добави в ефира лидерът на НФСБ. Той заяви, че като евродепутат ще работи за по-добрата информираност и за по-качествено приложение на контрола от страна на евродепутатите. „Европейският депутат има право на запитвания, на въпроси към всички институции, има право да взима отношения по всички въпроси, не само в ЕП и аз ще го използвам това. Контролът ще бъде свързан с подготовката на нормативните документи в ЕП още от самото начало и търсенето на обективна оценка на въздействието спрямо конкретния нормативен документ спрямо България, защото голяма част от директивите и регламентите ощетяват България”, добави той и обясни, че един от актовете репресиращи бизнеса у нас са промените в Закона за лекарствените средства в хуманната медицина. Съгласно тях всички малки аптеки трябва да направят големи разходи, за да контролират фалшивите лекарства. Според Симеонов това трябва да се прави от производителите. Симеонов обясни, че все още не може да се говори към кое политическо семейство ще се приобщи НФСБ в ЕП. „Трудно може се говори за политическо семейство на този етап, тъй като смятам, че ЕП ще бъде доста по-различен от сегашния, ще има нови политически семейства. Дали са популисти и кой ги определя като такива е друг въпрос, но очаквам, че ще има партии от патриотичния сектор, които да не са подвластни на Великите сили. Ние там ще бъдем”, уточни той. „ЕС е под едно непрекъснато напрежение и натиск от външно въздействие, защото се явява най- големият икономически субект и като такъв се явява най-големият конкурент на САЩ и съответно на източните икономики”, каза още кандидатът за евродепутат. Според Симеонов до европейските избори няма да има политически скандали. \"Каквото имаше да се извади, се извади\", каза той. Валери Симеонов обяви, че неговата равносметка до момента е предизборната му кампания и поясни: „Призивът към избирателите е да изберат хората на действието, хората, които са оставили за кратък срок зад себе си реални неща. Такъв е случаят с изграждането на преградно защитно съоръжения на границата с Турция. Това си е моя лична кауза, която от идейна фаза до завършването лично аз съм упражнявал контрол. Остава да няма преграда между християнска Европа и мюсюлманска Азия”, каза той. Лидерът на НФСБ заяви, че в последната половин година се забелязва непоследователност и липса на активност в БСП. \"Корнелия Нинова лично ми обеща на мен и моите колеги от НФСБ да подкрепи предложението ни за минимална пенсия от 300 лв. в края на 2016 г., когато гласувахме бюджета за 2017 г., и не го направи\", заяви Симеонов.", "date": "2019.05.19", "title": "Симеонов: Голяма част от директивите на ЕП ощетяват България"}
{"url": "https://www.novinite.bg/articles/175668/Parite-li-sa-osnovniyat-problem-v-zdraveopazvaneto", "text": "„Това раздаване на пари всяка седмица заради различни протести от страна на правителството е най-грешният възможен подход“. Това заяви пред БНР бившият министър на здравеопазването д-р Таня Андреева относно напрежението и протестите в здравния сектор.     \r\n„Ако сега този проблем (протестите и на сестрите, и на педиатрите) бъде решен или заглушен предизборно, тази вълна ще залее всички следизборно“, предупреди тя в интервю за предаването „Неделя 150“. Според нея именно сега е моментът да се започне с малки стъпки да се създават правилата, по които ще се финансира и ще работи здравната система.\r\n„Медицинските сестри протестираха основателно за правото си на спокойно упражняване на професията си, на уважение и на достойно заплащане. Проблемът не е от сега, но с времето се задълбочава по различни причини, една от които е сериозната разлика в заплащането в различните лечебни заведения според тяхната собственост – общински, държавни и частни, и липсата на правила, по които това заплащане да се реализира. Никъде не е регламентирано заплащането нито на лекарите, нито на сестрите – въпрос на преценка на управляващите на лечебните заведения какви заплати ще получат тези хора“, обясни д-р Андреева.  \r\nАдвокатът по медицинско право Христина Николова от Центъра за защита правата в здравеопазването подчерта, че пациентите са на страната на медицинските сестри, защото те реално виждат проблемите им. Според нея е много лошо насочването на протестите им само към финансирането на труда им:\r\n„Основните проблеми идват от това, че няма регулиране на тяхната дейност. Те си харесват работата и не искат да ходят да работят в чужбина. Условията на труд в никакъв случай не включват само и единствено възнагражденията. Трябва да има морално, емоционално и всякакво удовлетворение, за да може един човек да се чувства добре на работното си място“.\r\nНиколова призова пациентските организации да подкрепят протестите на медицинските сестри. Тя даде пример с протестите на полицаите и на майките на деца с увреждания: „Излизат еднолично тези, които са пряко засегнати, но няма подкрепата от другите, като всъщност всички сме засегнати – както от проблемите на полицаите, така и от проблемите на децата с увреждания, така и сега от проблемите на сестрите. Няма национално единство – това ме притеснява“.\r\nД-р Иван Кокалов от КНСБ, член на Надзорния съвет на Здравната каса, смята, че протестът има резон заради ниското заплащане, но не подкрепя исканията за две минимални работни заплати:\r\n„Няма как на този етап да стане поради начина, по който се финансира здравната система“.\r\nТой не се съгласи с твърденията, че няма правила в системата:\r\n„Има правила. От години наред има подписан колективен трудов договор, в който са визирани началните заплати. Там за университетските болници е 950 лв., а най-ниската е 900 лв. Няма как да се уеднаквят заплатите, защото натовареността и отговорността е различна на различните степени в здравната система“.\r\nД-р Кокалов подчерта, че никога досега подписаните в КТД начални заплати не са достигнати от определена категория лечебни заведения. Това са отдалечени и малки общински болници, каза той и обясни, че начинът, по който те се финансират, не дава възможност те да достигнат тези нива. По думите му именно от там идва негодуванието и завъртането на „порочния кръг“.\r\nИма правила за разпределение на работната заплата, но те се изработват в лечебното заведение, отбеляза още д-р Иван Кокалов. По думите му там, където няма синдикати, тези правила се изработват от директора.\r\nЗатова в момента се обсъждат правила за образуване на работната заплата в държавните и общински заведения:\r\n„След като изслушахме БЛС за възможността да се повишат цените на белодробните и педиатричните пътеки, казахме, че това има резон да се случи, но трябва да върви заедно с приемането на тази наредба, защото ако я няма, те пак няма да стигнат до тези, които протестират и са недоволни от своя статус. Така че сме пред две малки стъпки в правилната посока, но ще има и доста голям шум, защото тези, които са взимали няколко пъти над своята основна заплата /бел.ред. през ДМС/, няма да се откажат. Тези пари трябва да бъдат преразпределени в основните заплати. Следващата стъпка – трябва да има правила за използване на този ограничен обществен ресурс, каквито са парите от НЗОК“. \r\nД-р Таня Андреева разкритикува това, че за последните 5 години няма движение по проекта за Спешната помощ: „Ако тръгнем да затваряме болници, трябва да имаме много сериозна система на Спешна помощ. Закриването на болници не е лесен процес. Когато някой седне да реорганизира една система, той трябва да погледне през много призми, преди да вземе решение. … НЗОК трябва да направи анализ заедно с министъра на здравеопазването за това какво може да си позволи да заплаща. Всичко това трябва да бъде много сериозно анализирано“.\r\nСпоред нея решението дали лечебните заведения да са търговски дружества или не няма да реши проблема на системата. \r\nХристина Николова допълни, че този въпрос измества основните. Трябва да има конкретни критерии за финансиране на медицинската грижа, смята тя и заяви, че не вижда проблем лечебните заведения да са търговски дружества. Д-р Иван Кокалов не се съгласи с това мнение. \"Аз ще бъда против този модел, който се обляга на частните фондове и здравеопазване. Абсурдно е да обслужваме още една администрация. Второ - в никакъв случай няма да стане по-евтино. Тези фондове ще сключват договор със същите лечебни заведения, с които и Касата сега сключва. Ако искаме да има конкуренция, трябва да направим и Касата частен фонд, за да може и тя да печели. Трябва да направим анализ - доходи, инфраструктура, демограция, специалисти, заплащане, и тогава да тръгнем стъпка по стъпка да правим реформа\", коментира той. \r\nД-р Кокалов бе категоричен, че трябва да се спре плащането на бройка и да се започне да се плаща за качество в здравеопазването. По думите му над 40-50% от лекуваните пациенти в София не са софийски жители, а парите за лечението на тези хора не идват в софийската каса. \r\nОт Министерството на здравеопазването отказаха участие в разговора. \r\n", "date": "2019.05.19", "title": "Парите ли са основният проблем в здравеопазването"}
{"url": "https://www.novinite.bg/articles/175678/Korneliya-Ninova-GERB-ni-otdalechavat-ot-Evropa", "text": "\"София може да бъде като другите европейски столици.  В последните няколко години над 1.5 млрд. евро са европейските средства, инвестирани в София. За това време и с толкова пари, тя можеше да изглежда съвсем различно.След ремонтите на ремонтите по \"Цариградско шосе\", по бул.\" Дондуков\" и по \"Граф Игнатиев\" малцина се обогатиха лично за сметка на милионите жители на столицата. Моделът на управление на София е умален модел на управлението на държавата.\" Това каза лидерът на БСП Корнелия Нинова  в Северния парк, в София, където се срещна с граждани заедно с кандидатите за евродепутати от \"БСП за България\" Петър Витанов, Цветелина Пенкова и проф. Мариела Модева. Тя отбеляза още, че  при 1.7 млрд. лв. бюджет все не стигат възможности за подпомагане на младите семейства с детски градини. \"Едно бъдещо, различно управление трябва да започне със строителство на детски градини. Голяма детска градина струва 5 млн. лева. Нищожна сума за огромния бюджет, но жизненоважна за младите софиянци. Ще кажат- това не е европейска тема, но демографската катастрофа е в най-висша степен европейски въпрос\", коментира Нинова.Според нея  крайните софийски квартали са напълно забравени. Тя изтъкна, че  регионалните различия са европейска тема, иначе кохезионната политика би се обезсмислила. \"Крайно време е районните кметове да имат самостоятелен бюджет, а не да зависят от благоволението на кмета.  Както Борисов раздава парите, събрани от данъците на хората, по свое усмотрение, така кметът и общинският съвет решават на кой район какви средства да дадат, по лична преценка\", каза председателят на БСП.Тя зададе въпроса - това, че дишаме най-мръсния въздух в Европа каква тема е? \"Зелени площи и спиране на раздадените под масата разрешения за строежи- тип \"Артекс\"- са само част от решенията. Борбата с монополите е европейска политика, но у нас те се ширят безнаказано. Правила вместо лични интереси могат да се наложат на монополистите Софийска вода и Топлофикация.  Но това е моделът- срастване на властта с олигархията, корупция и беззаконие. Този модел може да се промени на 26 май, с номер 18 в интегралната бюлетина\", призова Корнелия Нинова.Тя допълни, че сме на прага  на европейски избори, които могат да променят Европа и България. \"Искаме европейски австрийски морален стандарт, а не герберски.  За една оставка за корупция на коалиционен партньор - европейският  политик от ЕНП, канцлерът Курц, обяви предсрочни избори. За седем оставки за корупция в ГЕРБ - българският политик от ЕНП Борисов заяви: „и да загубя изборите, няма да подам оставка“. Разликата е очевидна. Ето защо твърдим, че ГЕРБ ни отдалечават от Европа и европейските ценности. И  това трябва и може да се промени на 26 май\", заключи Корнелия Нинова. ", "date": "2019.05.19", "title": "Корнелия Нинова: ГЕРБ ни отдалечават от Европа"}
{"url": "https://www.novinite.bg/articles/175673/Socialnite-se-pohvaliha-Spasili-1733-deca-ot-izostavyane", "text": "Социалните работници са предотвратили изоставянето на 1733 деца през 2018 г. Това съобщиха от Министерството на труда и социалната политика във връзка със спекулативни твърдения в социалните мрежи за \"незаконно отнети деца\".  Основният приоритет в работата на социалните работници е децата да се отглеждат от своите майки и бащи, подчертават от министерството. В тази връзка се осъществяват редица дейности за подкрепа на семействата чрез осигуряването на подходящи социални услуги и оказване на финансова подкрепа. Показателен пример в това отношение е дейността на социалните работници по превенция на изоставянето. Благодарение на техните усилия през 2018 г. 1733 деца са останали да живеят в своето родно семейство. Извеждането на дете от биологичното семейство е крайна временна мярка за закрила, която се базира на прецизно проучване и оценка на конкретния сигнал за дете в риск и се потвърждава със съдебно решение. \"Поради това категорично възразяваме срещу разпространението на манипулативни информации за \"незаконно отнемане на деца\". Подобни твърдения са лишени от всякакво основание и могат да бъдат определени единствено като фалшиви новини, заявяват от МТСП. Извеждането на дете от биологичното семейство като мярка за закрила се предприема винаги след обстойно проучване и изчерпване на всички възможности за закрила в семейството или в разширения семеен кръг. През миналата година 731 деца са били настанени в семейство на роднини и близки. Изключение правят единствено случаите, когато при различни причини се налага спешното извеждане на детето. При тях главната цел е връщането на детето в родното семейство. Работата в тази посока включва всички дейности за подкрепа на семейството, за да се гарантира най-добра среда за отглеждане на детето. През 2018 г. социалните работници са работили по 1235 случая за реинтеграция на деца в семейството. В 495 от тях децата са се върнали при своите родители. По много от останалите случаи работата продължава и през настоящата година, посочват още от министерството. ", "date": "2019.05.19", "title": "Социалните се похвалиха: Спасили 1733 деца от изоставяне"}
{"url": "https://www.novinite.bg/articles/175662/Dneven-horoskop-za-nedelya", "text": "Имайте силна воля и не се поддавайте на изкушенията покрай вас. Така ще запазите съвестта си чиста. Действайте предпазливо и според ситуацията, бъдете с добри помисли и открити в отношенията си. Имате безброй качества, но не забравяйте, че няма незаменими хора.За работата ви е важно да се съсредоточите и да не се разпилявате в много посоки. В личен план нещата също са малко хаотични, но един откровен разговор може да свърши чудеса. Не прибързвайте с крайните решения и оценки.Останалите задии вижте на ", "date": "2019.05.19", "title": "Дневен хороскоп за неделя"}
{"url": "https://www.novinite.bg/articles/175671/Vazrajdane-Koncesiyata-na-Letishte-Sofiya-i-vavejdaneto-na-TOL-sistemata-e-prestaplenie", "text": "Партия Възраждане на Костадин Костадинов излезе с много остра декларация, както по отношение подготвяната концесия на „Летище София”, така и във връзка с очакваното въвеждане на тол системата за преминаване по републиканската пътна мрежа. В декларацията си, патриотите на Костадинов, не пестят епитети и определения, но оставяйки това настрана, аргументите им звучат убедително. Поместваме декларацията на Възраждане, без каквито и да било съкращения или редакционна намеса:„Покушение, грабеж, престъпление!Три думи, даващи най-доброто описание за случилото се в България през изминалите три десетилетия. Днес, когато правителството на ГЕРБ и Обединени патриоти е на път да финализира нови две сделки и да се разпореди за десетилетия напред, с огромна по размер и значение обществена собственост, те отново са актуални. Този път на прицел са обекти от националната стратегическа инфраструктура – „Летище София“ и тол системата за българските пътища. Засегнати от престъпните действия на правителството за пореден път ще бъдат всички българи, като щетата този път няма да има само финансови измерения, но ще засегне и сигурността на страната в дългосрочен план. На пръв поглед концесията е нещо хубаво – както за държавата или общината, така и за концесионера. Когато обаче бива сключена от хора с обвързаности, по непрозрачен начин и с неизгодни финансови условия, тя ще засегне не само гражданите, но и сигурността на страната. А когато става въпрос за обекти, които засягат пряко цялото население и националната ни сигурност, както в краткосрочен, така и в дългосрочен план, ние от Възраждане сме категорични, че подписването на договорите е недопустимо, а подготвилите ги трябва да бъдат разследвани.Офертите на участниците в процедурата за отдаване на концесия на летище „София“ бяха отворени на 9 май. С тържествен патос и усмивка на лицето, министърът на транспорта Росен Желязков заяви, че ще избере най-добрия концесионер, с оглед всички интереси.Практиката от изминалите три десетилетия обаче ясно показва, че при подобни сделки интересът не е за всички, а за определени лица и групи, които не бранят обществения интерес, а личната облага. В публичното пространство отдавна се говори, че най-големият български аеропорт ще бъде предоставен за стопанисване на турската държава и представянето на офертите от преди дни потвърждава това. Най-високата цена от общо петте участници в конкурса е на \"Еърпорт Де Пари\" и „ТАВ Хавалинманларъ Холдинг\" А. Ш. Последната фирма е турска и е с преимуществено държавно участие. Срещу смехотворно заплащане, което в сравнение със сегашните приходи на летището на годишна база е няколко пъти по-ниско, южната ни съседка, която държи в ръцете си огромна част от бизнеса у нас, ще вземе на концесия и най-голямото летище в България за срок от 35 години.На задаваните не веднъж въпроси, кое точно налага сключването на тази концесия и защо тя изобщо трябва да бъде правена, при положение, че дори и сега „Летище София“ регистрира печалба от няколко десетки милиона годишно, получаваме обичайния за 30-годишния преход отговор – бизнесът е по-добър стопанин от държавата. А това, че в конкретния случай зад „бизнеса“ стои държавата Турция, която ежедневно се меси във вътрешните работи на България, предявява претенции към нашите територии и дори настоява за изучаване на турски език в училищата, за управляващия ни престъпен режим е без значение. Сделката за летището показва за пореден път, че министър-председателя Бойко Борисов и подкрепящите го Обединени патриоти слугуват на Ердоган и обслужват интересите на държава, която с действията си доказва, че е враг на България и народа ни.Втората престъпна концесия, за която се говори в публичното пространство от няколко дни е тази за изграждане на тол системата. Същата, вероятно ще бъде предоставена на австрийците от Kapsch, които пък от своя страна са свързани със съмнителни офшорни фирми, които ще бъдат посредници и подизпълнители, и зад които вероятно стоят скрити български олигарси.Още при представяне на идеята за събиране на подобни такси за движение по българските пътища, сред съгражданите ни настъпи суматоха. Онези от тях, които са пътували в Западна Европа и са заплащали тол такси там споделиха, че състоянието на пътищата у нас е такова, че не би било справедливо да се въведе подобна система за разплащане. Въпреки това обаче, нейното въвеждане предстои през есента, като дори пробния период започна на 15 май. Това от своя страна доведе до вълна от негодувание сред транспортния бранш. На първо място бе посочена липсата на ясни правила. Сериозен проблем представлява и обхвата на системата, защото на таксуване ще подлежи преминаването, не само по магистралите и първокласните пътища, каквато е европейската практика, но и по второкласните и третокласни отсечки.Така, стотици хиляди български граждани, живеещи в села и по-отдалечени места, могат да се окажат в абсурдната ситуация, да плащат тол такса, за да си отидат от градината или бостана.Липсва яснота и относно размера на тарифите, които ще заплащат превозвачите. Това от своя страна, създава сериозни затруднения при планиране разходите на фирмите, чиито бюджети са изготвени за съвсем други условия.Възраждане се обявява категорично против налагането на подобни практики, които ще доведат до нови затруднения за транспортния бранш. И тук идва следния интересен въпрос, защо казионните български политици и евродепутати, нададоха такъв вой срещу пакета „Макрон”, който засяга интересите на не повече 5 процента от българските транспортни фирми, опериращи на европейския пазар, а сега, когато с въвеждането на тол системата се засягат интересите на останалите 95 процента от бранша, работещи предимно в България, мълчат? Отговорът е прост.Първите са компании мастодонти със стотици камиони, приближени до властта, неплащащи данъци и осигуровки, и притежаващи огромен финансов ресурс, с който си купуват политици, висши чиновници и евродепутати, които да ги защитават, дори на европейско ниво. Вторите са хиляди малки, обикновено семейни компании, с по един или максимум няколко камиона, които корумпираната политическа класа, нарича просто електорат.В заключение ще заявим, че ние от Възраждане еднозначно определяме действията на кабинета „Борисов 3”, относно отдаването на концесия на „Летище София“ и системата за тол таксите като двоен удар срещу интересите и инфраструктурата на България.Поражения се нанасят, както по въздух, така и по суша. Наблюдаваме добре планирани действия, които целят предоставяне на националния суверенитет в областта на въздухоплаването на чужда държава и въвеждането на практики в сухопътния транспорт, които ще доведат до сериозни затруднения за един от малкото останали и добре работещи браншове в страната.Ето защо заявяваме, че когато Възраждане започне да управлява, както тези две сделки, така и всички подобни в последните 30 години, ще бъдат разследвани, а виновните наказани! Възраждане – само ние можем!”", "date": "2019.05.19", "title": "Възраждане: Концесията на „Летище София” и въвеждането на ТОЛ системата е престъпление"}
{"url": "https://www.novinite.bg/articles/175666/Merkel-prizova-za-protivopostavyane-na-prodajnite-politici", "text": "Германският канцлер Ангела Меркел заяви, че европейските политици \"трябва да се изправят срещу\" крайно десните политици \"които се продават“ след като запис от скрита камера свали националистическия австрийски вицеканцлер Хайнц-Кристиан Щрахе по обвинения, че е корумпиран, съобщава Франс прес, цитирана от Нова тв.\"Ние се сблъскваме с течения, които искат да унищожат Европа на нашите ценности, и ние трябва категорично да се противопоставим на това\", каза Меркел на пресконференция в хърватската столица Загреб, преди да се отправи към среща на управляващата в страната консервативна партия преди изборите за Европейски парламент.Докато крайнодесните партии отхвърлиха ценности като защитата на малцинствата и основните човешки права, каза Меркел, \"политиците, които са за продан играят роля и ние трябва да действаме решително срещу всичко това\".Германският \"Шпигел\" и „Зюдойче Цайтунг“ в петък публикуваха видеозаписи, за които се твърди, че показват лидера на Партията на свободата Щрахе, обещаващ спечелване на обществени поръчки в замяна на помощ за кампанията му от мнима племенница на руски олигарх.Коментарите на Меркел бяха направени след поредица от призиви от водещи германски политици към избирателите да не следват примера на съседната страна, като поставят крайнодесните на власт.\"Хора като този не трябва да могат да поемат никаква отговорност в Европа\", заяви лидерът на германската Християндемократическа партия на Меркел Анегрет Крамп-Каренбауер, добавя Нова тв.", "date": "2019.05.19", "title": "Меркел призова за противопоставяне на продажните политици"}
{"url": "https://www.novinite.bg/articles/175667/Erdogan-Sdelkata-za-ruskite-sistemi-za-PVO-Es-400-e-sklyuchena", "text": "Президентът на Турция Реджеп Тайип Ердоган обяви в събота вечерта, че сделката за доставката от Русия на системите за противовъздушна отбрана \"Ес-400\" е вече сключена и че Анкара ще произвежда заедно с Москва системите \"Ес-500\", предаде Нова тв. САЩ са заявили, че планираното от Турция купуване на руските системи за ПВО е много голям проблем. Според Вашингтон това подлага на риск турското партньорство в изграждането на изтребителя от пето поколение \"Еф-35\", защото руските ракети компрометират самолета на корпорацията \"Локхийд Мартин\". Ердоган, обаче, отговаряйки на въпроси на студенти в Истанбул, каза, че Турция е направила технически анализ и е установила че такъв проблем не съществува. \"Те [американците] пратиха топката към центъра на полето, като проявяват известна неохота. Но рано или късно ние ще получим самолетите \"Еф-35\". Няма вариант да не ни бъдат доставени\", заяви турският държавен глава. Агенция ТАСС цитира вестник \"Хабертюрк\" , според който Турция е пратила в Русия сто инженери за съвместното производство на \"Ес-400\". ", "date": "2019.05.19", "title": "Ердоган: Сделката за руските системи за ПВО \"Ес-400\" е сключена"}
{"url": "https://www.novinite.bg/articles/175670/Zemetresenie-ot-41-po-Rihter-lyushna-Rumaniya", "text": "Земетресение с магнитуд 4,1 по скалата на Рихтер е било регистрирано снощи в Румъния, съобщи БНР.Трусът е станал в 22,23 часа, на дълбочина от 120 км, в сеизмичния район Вранча. Генералният инспекторат за извънредни ситуации съобщи, че няма данни за нанесени материални щети.Националният институт по геофизика припомня, че по-рано този месец бяха регистрирани други две по-съществени земетресения - трус от 4,2 в Сълаж, и друг от 3,5 във Вранча.Най-силното земетресение тази година стана на 9 януари в окръг Бузъу, което бе с магнитуд 4,4 по Рихтер, припомня институтът, цитиран от Зиаре.", "date": "2019.05.19", "title": "Земетресение от 4,1 по Рихтер люшна Румъния"}
{"url": "https://www.novinite.bg/articles/175676/Ivet-Lalova-pobedi-na-200-m-s-rekord-na-turnira-v-Osaka", "text": "Само ден след като навърши 35 години, най-добрата българска спринтьорка - Ивет Лалова, победи тази сутрин в състезанието на 200 м на силния турнир в Осака (Яп) от сериите \"Golden Grand Prix\" на международната лекоатлетическа асоциация (IAAF). При това го направи с рекорд на турнира - 20.55 сек. Този резултат е само с 23 стотни по-слаб от най-доброто лично постижение на Ивет в дисциплината - 20.32 сек. от 2017 г. И в добавка - Лалова, покри и норматива за участие на олимпийските игри в Токио 2020, който е 20.80 сек. Така тя си осигури пето поредно участие на олимпиада.А това беше едва първото ѝ състезание за тази година, след като пропусна целия зимен сезон на закрито, за да се подготви по-добре за летния, през който е и световното първенство в Доха в началото на октомври.След Лалова в Осака челната тройка допълниха Кайра Джеферсън (САЩ) - 23.00 сек., и Олга Сафронова (Каз) - 23.08 сек. ", "date": "2019.05.19", "title": "Ивет Лалова победи на 200 м с рекорд на турнира в Осака"}
{"url": "https://www.novinite.bg/articles/175660/Predimno-slanchevo-zatoplya-se", "text": "Днес ще бъде предимно слънчево. В следобедните часове над планинските райони от Западна България ще се развие купеста облачност и на отделни места, главно в планините ще превали и прегърми. Ще духа до умерен югоизточен, в Източна България и по долината на Струма южен вятър. Температурите ще продължат да се повишават и максималните ще бъдат между 25° и 30°, в София около 26°.Над планините ще има разкъсана висока облачност, в следобедните часове купеста и на отделни места в Западна Стара планина и в Рила ще превали и прегърми. Ще духа силен юг-югозападен вятър. Максималната температура на височина 1200 метра ще е около 20°, на 2000 метра – около 13°.Над Черноморието ще бъде предимно слънчево. Ще духа слаб до умерен южен вятър. Максимални температури между 23° и 26°. Температурата на морската вода е 15-16°. Вълнението на морето ще бъде 2-3 бала.На 19.05.2019 слънцето ще изгрее в 06:01 часа и ще залезе в 20:46 часа. Продължителност на деня 14:45 часа.На 19.05.2019 луната ще изгрее в 21:25 часа и ще залезе в 06:35 часа. Осветеност на диска в 0h UT 100 %. Фаза на луната: пълнолуние.", "date": "2019.05.19", "title": "Предимно слънчево, затопля се"}
{"url": "https://www.novinite.bg/articles/175665/Holandecat-Dankan-Lorans-specheli-Evroviziya", "text": "Холандският певец Дънкан Лорънс е големия победител на тазгодишния песенен конкурс Евровизия, съобщава БНТ. Песента му Аркейд получи 492 точки от зрителите и журито и заслужено завоюва първото място. Втори - с по-малко от 30 точки разлика, остана италианецът Мамут, чиято \"Солди\" му донесе победата на фестивала Сан Ремо. Почетното трето място тази година е за Русия. Домакин на 64-то издание на Евровизия беше Израел. Специален гост на събитието беше мегазвездата Мадона, добавя Националната телевизия.", "date": "2019.05.19", "title": "Холандецът Дънкан Лорънс спечели Евровизия"}
{"url": "https://www.novinite.bg/articles/175679/El-Pais-Evropa-se-samoubiva-demografski", "text": "В цяла Европа се наблюдава укрепване на крайнодясната идеология, която е последствие от неприязънта към имигрантите и все по-засилващия се страх от загуба на самобитността, пише Милагрос Олива.Привържениците на подобна идеология искат да превърнат Европа в непристъпна крепост, която ще издържи на натиска на обсаждащите я на продънени лодчици имигранти. Те не искат да признаят, че съдбата на тяхната крепост зависи именно от тези, които се намират от външната страна на стената, пише авторът в „Ел Паис“. Европа вече отдавна се намира на пътя на демографското самоубийство. Сега в Евросъюза живеят 511 млн. души, но от 2015 г. смъртността превишава раждаемостта и ако числеността на населението на Европа все още не е започнала да намалява, то това е само поради това, че всяка година пристигат 1,3 млн. имигранти, смята Оливо.През 1900 г. в Европа са живеели 20% от световното население. През 1960 г. – 13,5%. През 2015 г. това число вече падна до 6,95%, а по прогнози до 2040 г. то дори ще падне под 5%, ако Брекзит се провали. Само че важно е не самото намаляване на числеността на населението, а и това както това ще се отрази на жизнеспособността и производителността на Европа. На демографската криза влияе съчетаването от два фактора, които са следствие от цивилизационния прогрес: увеличаване на средната продължителност на живота, която вече достигна 81 г., и сериозната криза с раждаемостта. За поддържане на числеността на населението коефициентът на раждаемост трябва да бъде 2,1 деца на една жена. Сега средно за Евросъюза този показател е 1,5. В Испания ситуацията е съвсем печална, пише „Ел Паис“ – по-висока продължителност на живота и по-ниска раждаемост – 1,2 деца на жена.Ако тази тенденция се запази, а вратите за имиграцията останат затворени, то през 2050 г. населението на ЕС ще се намали с 49 милиона души (с 11 млн. в Германия и със седем – в Испания). Съкращаването на работоспособното население ще се отрази на икономическото развитие. По оценки на Националния институт по статистика след 40 години Испания ще има с 8,7 млн. души по-малко работоспособно население и с 8 милиона повече пенсионери. Как тогава ще блъдат осигурявани 17 милиона пенсионери, сред които несъмнено ще има и такива, които днес гласуват за десницата, констатира Оливо.И заключава, че за поддържане на ръста на населението на Европа са необходими мащабни миграционни потоци.", "date": "2019.05.19", "title": "„Ел Паис“: Европа се самоубива демографски"}
{"url": "https://www.novinite.bg/articles/175669/Psihichno-bolen-prebi-do-smart-71-godishnata-si-majka", "text": "Син уби 71-годишната си майка в хасковското село Войводово.Възрастната жена е била удряна с юмруци и ритници. След убийството - мъжът сам извикал полиция. Той е с тежко психично заболяване, бил е подлаган и на лечение в болница.По данни на полицията пенсионерката е била малтретирана с години. Заподозряна по случая е и дъщерята на убитата.По разследването вече са назначени експертизи, съобщи за Дарик радио директорът на полицията в Хасково Ангел Цанков.", "date": "2019.05.19", "title": "Психично болен преби до смърт 71-годишната си майка"}
{"url": "https://www.novinite.bg/articles/175675/Prezidentat-Ne-az-vikam-vsyaka-sryada-glavniya-prokuror", "text": "Аз не каня магистрати вкъщи или на тайни вечери, нито викам главния прокурор всяка сряда, каза в Благоевград пред журналисти президентът Румен Радев, предава БГНЕС.Държавният глава присъства на тържествената церемония по дипломиране на двадесет и петия випуск на Американския университет в България (АУБ) в Благоевград. На кратък брифинг държавният глава отговори на премиера Борисов за срещите му с магистрати, коментира и сделката за американските изтребители.„Мисля, че това е една изкуствена драма, всички знаят много добре, че не каня магистрати вкъщи или на тайни вечери нито викам главния прокурор всяка сряда. Не обсъждам личности по принцип, не настоявам за имена, а за спазване на закона. Затова мисля, че тези консултации отговарят на очакванията за ясни критерии, мотивирани предложения и прозрачни процедури за избора на нов главен прокурор. Защото обществото ни очаква справедливост, очаква реална борба с корупцията. Затова и всички институции, ангажирани с този избор трябва да осъзнават и да не забравят високата обществена отговорност“, каза президентът Румен Радев.„Аз мисля, че след като правителството и Народното събрание задраскаха състезателната процедура, която е гарант за постигане на най-добри условия за България, вече трудно можем да говорим за предложение. Правителството прие българите да плащат при неясни условия и да плащат повече, но не казват колко, защото виждате - идват избори”, заяви Радев.В началото на церемонията държавният глава поздрави 197 бакалаври от 17 държави и 21 магистри по бизнес администрация за ръководни кадри.57% от завършващите студенти са от България, а останалите идват от страни като Албания, Грузия, Русия, Виетнам и САЩ. И тази година най-много са завършващите „Бизнес администрация“ (39%), следвани от „Журналистика и масови комуникации“ (13%), „Икономика“ (11%) и „Информационни системи“ (11%). Благодарение на образователната система liberal arts, 63% завършват висшето си образование с две специалности. АУБ е единствената образователна институция в региона, която дава тази възможност и в която завършващите получават две дипломи – американска и българска.Почетен оратор на тазгодишната церемония ще бъде Валдрин Лука, министър на икономическото развитие на Косово, който завършва Американския университет в България през 2005 година със специалности „Икономика“ и „Информационни системи“.Приветствия към випуска ще поднесат и Иван Манев, председател на Настоятелството на АУБ, Джулия Уоткинс, президент емеритус на АУБ (1993 – 2003), както и Дрейк Уейзърт, съветник по обществените въпроси при посолството на САЩ в България. От името на завършващите бакалаври поздравителен адрес ще отправи Айла Байжомартова, а от магистрите – Александър Грамадов. Церемонията ще продължи с връчване на наградата на Н. Ц. В. Княгиня Мария-Луиза за виден възпитаник на АУБ и присъждане на почетното звание „Доктор хонорис кауза“ на проф. Минко Балкански. ", "date": "2019.05.19", "title": "Президентът: Не аз викам всяка сряда главния прокурор"}
{"url": "https://www.novinite.bg/articles/175664/Internet-trol-razkazva-kak-se-raboti-za-partiya", "text": "В предаването \"Събуди се\" по Нова телевизия момиче, което е получавало пари от конкретна партия, за да внушава различни мнения на потребителите в мрежата, разказа своята история. Впоследствие партията печели изборите. Тя споделя, че ѝ се е налагало да публикува една и съща страница 400 пъти на различни места. Тя е имала шест профила, а заедно с нея са работили още три момичета, които са работели това.Момичето споделя, че единствената причина да прави това било заплащането. „На 19 години започнах работа в една фирма, но заплатата ми беше много малка. Майка ми е самотна и трябваше да работя, за да си изкарвам пари,докато бях студентка. Не ми стигаха тези 600 лв. Трябваше да плащам квартира, сметки, такса учебници. След няколко седмици от фирмата ми предложиха допълнителна работа и ме извикаха на една среща. Един човек ни обясни, че можем да изкарваме пари от вкъщи дистанционно, като пишем коментари в интернет. Обясниха ни, че ще защитаваме кауза. Беше за една партия на едни избори през 2013 година. Създадохме си фалшиви профили във Facebook. Аз си направих шест. Беше препоръчително да изглежда като реален профил. Ровихме се в социалните мрежи итърсехме снимки  на хора в гръб, търсехме цитати. Времето за създаването на такъв профил беше около 2 месеца, доста труд, защото трябва да имаш много приятели и те да ти харесват публикациите”, споделя тя.Разказва още, че е била член на над 400 групи в интернет. \"Имало е моменти, в които ти звънят през нощта. Излязла е статия, която е против партията. Когато е против, не я споделяш ,но започваш да търсиш къде е споделена и започват да се пишат коментари, че тази медия е продажна. Пишеш и коментари против конкуренцията, че тази статия е поръчана от него\", обясни тя.\"Млад човек, от семейство, което не може да си позволи да го издържа, обикновено от провинцията. Човек, който все още няма образование. Човек, който не противоречи и не задава въпроси\", споделя тя.", "date": "2019.05.19", "title": "Интернет трол  разказва как се работи за партия"}
{"url": "https://www.novinite.bg/articles/175672/Bojko-Borisov-v-Arena-Armeec-Nie-sme-kato-Kobrata-i-da-ni-udaryat-prodaljavame-napred", "text": "Ние сме като Кобрата - и да ни ударят, продължаваме напред!Това заяви в словото си зала Арена \"Армеец\" пред 1400 активисти на ГЕРБ премиерът и лидер на партията Бойко Борисов.Исках да ви се карам, но няма, защото като ви се скарам, се снишавате и ставате колебливи, обърна се към множеството министър-председателят.Манфред Вебер преди години хич не харесваше България, сега ни е основен пропагандатор, каза в началото на словото си Бойко Борисов.Той излезе на сцената и прегърна водещия кандидат на ЕНП за шеф на ЕК Манфред Вебер, който говори преди него.Не бързайте да казвате - победители, 500 000 автомобила ще излязат от София през първия почивен ден следващата седмица, предупреди Борисов. И се обърна към министъра на образованието: Вълчев, направили сте неучебен ден! После посъветва съпартийците си да помолят хората да останат в къщи и да гласуват.Защо не направихте магистралите и метрото, скъпи опоненти, заяви в словото си лидерът на ГЕРБ и премиер. И изреди успехите на ГЕРБ в управлението. Отчете и повишаването на доходите в новите заводи.", "date": "2019.05.19", "title": "Бойко Борисов в Арена \"Армеец\": Ние сме като Кобрата - и да ни ударят, продължаваме напред!"}
