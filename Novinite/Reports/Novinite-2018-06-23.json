{"url": "https://www.novinite.bg/articles/161276/Taksite-za-objalvane-vav-VAS-skachat-ryazko", "text": "Държавните такси за касационно обжалване на административни актове във Върховния административен съд (ВАС) ще бъдат чувствително увеличени. Предложенията на ГЕРБ за поправки в Административнопроцесуалния кодекс (АПК) бяха одобрени на второ четене от правната комисия на парламента.По 70 лв. вече ще плащат гражданите, едноличните търговци, държавните и общинските органи, както и организации, предоставящи обществени услуги. За първи път в административното производство държавата и общините също ще плащат, за да се гледа жалбата им в съда.За юридически лица таксата ще бъде 370 лв. Първоначално ГЕРБ искаше още по-висок размер - съответно 90 лв. за граждани и 450 лв. за фирмите, но масираната съпротива принуди депутатите да потърсят компромисен вариант.В момента за касационни жалби и молби за отмяна на влезли в сила съдебни актове таксите са 5 лв. за граждани и неправителствени организации и 25 лв. за фирми. Непроменени остават таксите за жалби срещу административни актове - 10 лв. и 50 лв.Според вносителите - Данаил Кирилов и други депутати от ГЕРБ, размерът на таксите трябвало да се актуализира, тъй като не бил променян от години. Това било и инструмент да се намали броят на жалбите и съответно тежестта върху Върховния административен съд, който е касационната инстанция. Опонентите им обаче смятат, че така ще се ограничи достъпът до правосъдие.От проекта, по искане на ВАС, отпадна текстът, че ако неколцина граждани, организации, ЕТ и др. подадат обща касационна жалба, тогава заплащат една такса. Поводът е решение на съда по тълкувателно дело от 2016 г., според което държавна такса дължи всеки жалбоподател.От такса ще бъдат освобождавани граждани, които нямат средства да я платят. За това ще е необходимо да подадат молба до съда, който ще вземе предвид при разглеждането й доходите на жалбоподателя и неговото семейство, имущественото и здравословното му състояние, трудовата заетост и др.Когато има определяем материален интерес по делото, държавната такса ще е пропорционална - 0.8% от материалния интерес, но не повече от 1700 лв. В случаите, когато материалният интерес е над 10 000 000 лв., таксата ще е 4500 лв. Ако делото засяга пенсионно, здравно или социално осигуряване, таксите ще бъдат 30 лв. за гражданите и едноличните търговци и 200 лв. за бизнеса и НПО, държавата и общините.Промените предизвикаха коренно противоположни реакции сред специалистите по административно право, участващи в дискусията. Проф. Дончо Хрусанов изтъкна, че АПК не е правилното място, където да се определят таксите. \"Това е най-неправилният начин да се намалят жалбите пред ВАС. Не бива да има необосновано високи такси, за да не бъдат спъвани гражданите да атакуват администрацията\", допълни проф. Хрусанов.Плахо възразиха и представителите на правосъдното министерство, според които е по-целесъобразно таксите да бъдат определени в тарифа, както досега. Причината е, че обществените отношения, от които зависи размерът на таксите, са динамични и тарифата дава възможност по-лесно да бъдат изменяни.Според адвокат Иван Тодоров обаче ниските такси не са от полза за никого. \"Най-голямата вреда е, когато се претовари съдът и приеме незаконосъобразно решение и отреже права за десетки или стотици хиляди, или милиони - тогава гражданите и организациите страдат, а не от това, че плащат някаква мизерна такса\", заяви той. Според него сега административното правосъдие работи на празни обороти, тъй като \"всички държавни органи обжалват до откат\", дори когато знаят, че не са прави. По-високите такси щели да препятстват излишното обжалване", "date": "2018.06.23", "title": "Таксите за обжалване във ВАС скачат рязко"}
{"url": "https://www.novinite.bg/articles/161282/Migranti-zaginaha-kraj-Libiya", "text": "Петима мигранти загинаха, а близо 200 бяха спасени край брега на Либия, докато се опитваха да пресекат Средиземно море с две лодки, съобщиха от либийския флот. Три деца и девет жени са сред 94-тимата мигранти, които бяха спасени в петък, след като тяхната надуваема лодка потъна на 12 морски мили от Гарабули, източно от столицата Триполи, допълни БГНЕС.Петима мигранти – от Судан, Нигерия, Чад и Египет – които са били на борда на същата лодка, загинаха, съобщи говорителят на либийския флот Аюб Качем. Други 91 мигранти, които пътували с друга лодка, били спасени в същия район. Общо 900 мигранти бяха прихванати или спасени от либийския флот от сряда насам, тъй като заминаванията на желаещите да стигнат до Европа се увеличиха поради хубавото време.", "date": "2018.06.23", "title": "Мигранти загинаха край Либия"}
{"url": "https://www.novinite.bg/articles/161268/KZP-Naposledak-vse-po-chesto-poluchavame-signali-za-zablujdavashti-namaleniya-v-internet", "text": "В Комисията за защита на потребителите (КЗП) зачестяват сигналите от граждани, които не получават обещаните отстъпки при пазаруване през интернет, съобщи председателят Димитър Маргаритов по ТВ СКАТ. „Потребителите подават сигнал към нас, че са видели в електронен магазин цена на стока, поръчали са я, появил се е допълнителен прозорец за намаление, след което са потвърдили крайната цена. Впоследствие търговецът отрича да е имало такова намаление и стоката да е продавана на тази цена. Т.е. има опит за едно шиканиране”, разказва за некоректната практика Маргаритов. Той дава пример с анонсирана цена от 75 лв. за определен модел обувки. При разглеждане на артикула изскача прозорец, който показва, че точно в този момент има намаление и че цялата покупка ще струва заедно с доставката 58 лв. След направена и потвърдена поръчка търговецът иска 75 лв. и казва, че никога не е продавал тези обувки по-евтино. Според Маргаритов търговците понякога опитват да използват това, че невинаги има следа от кореспонденцията между търговеца и клиента в електронната платформа. „Хубавото е, че потребителите все по-често си пазят имейлите от предварителната комуникация и потвържденията на поръчките. Благодарение на това ние успяхме да решим тези случаи и да се произнесем за нелоялна практика, която санкционираме и забраняваме”, коментира той. Председателят на КЗП добави, че макар такива случаи да са по-чести напоследък, все още не са се превърнали в симптоматика. Онлайн ориентираните потребители най-вече се оплакват в КЗП, когато след упражнено право на отказ търговецът не им е върнал парите в 14-дневния срок. „В някои случаи, макар с известно основание, търговци не искат да признаят правото на отказ, защото твърдят, че стоката не просто е изпробвана, а е използвана”, добави Маргаритов. Именно поради това т.нар. Нова сделка за потребителите предвижда по-детайлни правила в този посока. В търговската мрежа най-честите нарушения при кампаниите за намаления са липсата на достатъчно наличности от артикули в промоционални брошури. Проверки на КЗП са установявали, че при отпечатани и разпространени над 200 000 брошури за няколко квартала от намалението стоки има единични бройки. Понякога и не само при намаления и промоции се среща таксуване на по-висока от обявената цена. „Имали сме случаи, в които установяваме, че стоката е обявена с една цена на щендера, а на касовия апарат се маркира друга цена. Обикновено оправданията на търговците са, че е техническа грешка, че не е въведено във фискалната памет поради големия асортимент от стоки в обекта и т.н. Това не е извинително обстоятелство и ние винаги се произнасяме за нелоялна търговска практика”, категоричен бе Маргаритов.", "date": "2018.06.23", "title": "КЗП: „Напоследък все по-често получаваме  сигнали за заблуждаващи намаления в интернет”"}
{"url": "https://www.novinite.bg/articles/161277/Krum-Zarkov-S-vota-na-nedoverie-nie-tarsim-otgovornost-ot-pravitelstvoto", "text": "„С вота на недоверие ние търсим отговорност от правителството, за това, че не може или не иска да се справи с престъпността и да осигури сигурността на Българите. Примерите от последните месеци са много. От убийства до бегълци от затворите и неразкрити престъпления”. Това каза зам.-председателят на ПГ на „БСП за България” Крум зарков пред Дарик. Той добави, че провалът в сектор Сигурност е очевиден за всеки български гражданин и всеки, който гласува против вота на недоверие, се опитва да задържи правителството на власт, на всяка цена. Народният представител заяви, че БСП иска да постави важните теми за сигурността на дневен ред, защото полицаи, надзиратели, служители в сектор Сигурност протестираха с месеци, но исканията им не са били чути. Зарков каза още, че втората тема на вота е провалът на политиката сектор Отбрана. „Въпреки многократните ангажименти на управляващите, те нямат ясен план и визия как да се справят с драматичната обстановка в армията”, коментира той. Крум Зарков обяви, че третата част на вота на недоверие е финансовата сигурност на страната. „ОЛАФ преди няколко дни изнесе доклад за своята работа през 2017 г., в който особено внимание е обърнато на България и на факта, че митническите ни системи са били манипулирани чрез хакерски атаки. По време на предишния вот на недоверие, през януари, предупредихме, че системата БАЦИС е манипулирана. Днес ОЛАФ показва, че сме имали основание да поставим тези въпроси”, отбеляза той. Зарков каза още, че е чул много критики от страна на управляващите по отношение на сериозността на мотивите на левицата и ги посъветва да попитат, който и да е български гражданин- дали се чувства сигурен в България, за да разберат, че мотивите са основателни. „Идеята за създаване на бежански лагери близо до конфликтните зони е добра и това трябва да се случи, защото виждаме, каква е ситуацията в Европа”, каза още Крум Зарков. Той добави, че бежанските кризи не са проблем само за страните, които приемат бежанци. „Те са основен проблем за държавите, от които бягат, защото след края на конфликта, хората, които трябва да възстановят съответната държава, ги няма”, каза още народният представител. Той обясни, че Дъблинският регламент заявява, че когато мигрант бъде заловен в Европа, той се връща в страната, където първо е влязъл. „Това засяга и България. Според този регламент у нас трябва да бъдат върнати почти 50 000 бежанци. Има натиск в Европа този регламент да започне да се изпълнява, което ще бъде проблем за България”, категоричен бе Крум Зарков. „БСП предлага през август парламентът да не излиза в почивка, а да се разгледат всички варианти на законопроекти за хората с увреждания, за да им помогнем”, каза Зарков. Той заяви, че тези хора са изоставени от държавата и имат нужда от подкрепа. „След като никога не идва времето за решаването на техните проблеми, нека работим през лятото и да приемем големия Закон за социалните услуги”, каза още той. Народният представител каза още, че МТСП трябва преди края на юли да внесе своите предложения, за да може парламентът да работи, защото е крайно време този сериозен въпрос да бъде поставен на дневен ред.", "date": "2018.06.23", "title": "Крум Зарков: С вота на недоверие ние търсим отговорност от правителството"}
{"url": "https://www.novinite.bg/articles/161274/Erdogan-Az-i-Putin-sme-naj-opitnite-politici-v-OON", "text": "Аз и Владимир Путин сме най-опитните политици в Общото събрания на ООН. Това заяви турският президент Реджеп Ердоган, отбелязвайки, че между тях съществуват много общи неща, предава БГНЕС.„Говорейки за опит, в Общото събрания на ООН има двама най-опитни политици – за други не мога да се сетя, може и да има – единият съм аз, а другият – Путин. Ако вземем общо президентските и премиерските мандати, излиза, че ние управляваме в течение на 15-16 години. Постигнали сме резултати, има и какво да се направи още“, заяви турският президент в интервю за националната телевизия ТРТ в навечерието на президентските и парламентарни избори, които ще се състоят на 24 юни. Ердоган посочи, че има с Путин, както и Турция с Русия, добри отношения. Като доказателство турският президент посочи операцията „Маслинова клонка“ в Северна Сирия, а също така преговорите за разрешаването на сирийската криза в Астана и Сочи", "date": "2018.06.23", "title": "Ердоган: Аз и Путин сме най-опитните политици в ООН"}
{"url": "https://www.novinite.bg/articles/161272/Dvama-dushi-zaginaha-a-nad-6000-postradaha-pri-poroi-v-Kitaj", "text": "Поройните дъждове в югозападната китайска провинция Юнан през последните няколко дни отнеха живота на двама души, а около 6500 са пострадали от стихията. Това съобщи информационният портал \"Чжунго синвънван\", цитиран от ТАСС. Медията се позовава на властите. По нейна информация най-силно пострадали са град Чжаотун и редица съседни райони.Поройните дъждове са нанесли щети на селскостопански култури на площ от около 600 хектара, разрушили са около 10 км пътища и са предизвикали около 100 свлачища в различни райони. Преките икономически щети се оценяват от властите на почти 8 милиона юана (около 1,2 млн. долара). В зоните на бедствията продължават да работят спасители, помагащи да бъдат изведени местните жители от най-пострадалите райони.За първото тримесечие на годината по данни на министерството на гражданската администрация на Китай стихийни бедствия са отнели живота на 53 души, а двама се водят безследно изчезнали. За този период властите се е налагало да евакуират около 54 000 жители. Общият брой на пострадалите от различни стихии е над 12 млн. души. Преките икономически щети според министерството се изчисляват на 19,6 милиарда юана (около 3,1 млрд. долара).", "date": "2018.06.23", "title": "Двама души загинаха, а над 6000 пострадаха при порои в Китай"}
{"url": "https://www.novinite.bg/articles/161275/Horata-v-invalidni-kolichki-otnovo-bez-dostap-do-moreto-v-Burgas", "text": "Хората в инвалидни колички и тази година нямат достъп до морето в Бургас. Въпреки че концесионерът на Северния плаж е поставил рампи на две места, те не стигат до морската вода. По заповед на кмета на община Бургас беше извършена проверка на плажовете, която не констатира пропуски.", "date": "2018.06.23", "title": "Хората в инвалидни колички отново без достъп до морето в Бургас"}
{"url": "https://www.novinite.bg/articles/161278/Uraganniyat-vyatar-v-Severozapada-prichini-problemi-s-toka", "text": "Силният вятър остави населени места в Северозападна България без ток. Поривите бяха между 50 и 70 км/ч, а предупрежденията са дори и за по-висока скорост. Сигналите за места без ток са десетки. По данни на ЧЕЗ екипи работят от Видин до Белоградчик, а най-много сигнали са подадени в Брусарци и Вълчедръм. Жълт код за дъжд и вятър е обявен за 23 области днес. Опасността важи за: Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Сливен, Ямбол, Стара Загора, Пловдив, Пазарджик, Смолян, Хасково и Кърджали. От НИМХ предупреждават, че днес ще духа силен запад-северозападен вятър със скорост 14-19 м/сек. Очаква се вечерта да отслабне. В следобедните часове под влияние на студен фронт ще се развие купесто-дъждовна облачност. В западните райони на Родопите, Средна гора и Тракийската низина, а привечер и в централните райони на Тракийската низина ще има краткотрайни валежи от дъжд, придружени от гръмотевици и усилване на вятъра. Привечер вятърът ще се ориентира от северозапад, ще се усили и ще нахлува студен възндух.", "date": "2018.06.23", "title": "Ураганният вятър в Северозапада причини проблеми с тока"}
{"url": "https://www.novinite.bg/articles/161273/Mashtabna-policejska-operaciya-v-sela-okolo-Lovech-zaradi-izbyagaliya-zatvornik", "text": "Мащабна полицейска операция в няколко села около Ловеч заради издирвания избягал затворник Борис Иванов. По непотвърдена информация разследващите са попаднали на горещи следи. Вчера в търсенето се включи и хеликоптер, но без резултат.", "date": "2018.06.23", "title": "Мащабна полицейска операция в села около Ловеч заради избягалия затворник"}
{"url": "https://www.novinite.bg/articles/161270/Tramp-Severna-Koreya-vse-oshte-e-izklyuchitelna-zaplaha-za-SASht", "text": "Американският президент Доналд Тръмп обяви, че Северна Корея все още представлява \"изключителна заплаха\" за САЩ, предаде Асошиейтед прес.С указ от вчера президентът на САЩ продължи с една година така наречената \"национална извънредна ситуация\" по отношение на КНДР и наново разреши икономическите ограничения срещу нея.Макар и очаквано, това става само девет дни след като Тръмп написа в Туитър след срещата на върха със севернокорейския лидер Ким Чен-ун в Сингапур, че вече няма ядрена заплаха от Северна Корея.Този указ изглежда влиза в противоречие с това твърдение на президента, отбелязва Асошиейтед прес. В текста му се казва, че \"съществуването и риска от разпространение на годен за употреба за оръжия делящ се материал\" и действията и политиката на севернокорейските власти \"продължават да представляват изключителна заплаха за националната сигурност, външната политика и икономиката на САЩ\".Така наречената \"извънредна ситуация\" е в сила от 2008 г. и е свидетелство за трайното напрежение между САЩ и Северна Корея, което се изостри миналата година, след като КНДР се приближи до създаването на напълно завършена ракета с ядрена бойна глава, способна да стигне на американска територия. То все пак спадна след срещата на върха на 12 юни, когато Ким се съгласи на \"пълно премахване на ядрените оръжия\" от Корейския полуостров.", "date": "2018.06.23", "title": "Тръмп: Северна Корея все още е изключителна заплаха за САЩ"}
{"url": "https://www.novinite.bg/articles/161283/Makedoniya-veche-stroi-magistralata-kam-balgarskata-granica", "text": "Лично премиерът Зоран Заев даде старт на строителството на магистралата от Ранковце до Крива Паланка, недалеч от българската граница, предаде БГНЕС.Магистралата е с дължина от 23 км. и нейното строителство трябва да приключи до 2021 г. Заев съобщи, че в началото на следващата година трябва да започне и разширяването на пътя от Крива Паланка до граничния пункт с България Деве баир (Гюешево, бел.ред.). За строителството на тези пътни проекти властите са подсигурили 58 млн. евро чрез кредитни линии от Световната банка.\"За нас Коридор № 8 е много важен - той свързва Адриатическо с Черно море. Няма да спираме. Енергично ще изпълним тези значими за народа ни проекти\", подчерта македонският премиер Зоран Заев.\"Изграждаме пътна инфраструктура за развитието на тази част от Република Македония. Да създадем необходимите условия за движение на гражданите съгласно европейските стандарти. Подсигурихме общо 270 млн. евро за изграждането на пътища в дължина от около 800 км\", поясни той. ", "date": "2018.06.23", "title": "Македония вече строи магистралата към българската граница"}
{"url": "https://www.novinite.bg/articles/161284/Hvanaha-begleca-ot-Loveshkiya-zatvor", "text": "Хванаха избягалия затворник Борис Иванов. Той е бил заловен близо до жп прелез край Летница. 48-годишният Борис Иванов, който е осъден на 13 години лишаване от свобода за блудства и кражби, избяга от затвора в Ловеч на 21 юни.В събота сутрин в операцията се включиха и служители на Специализирания отряд за борба с тероризма. След бягството му беше стартирана мащабна спецакция в Ловешко. ", "date": "2018.06.23", "title": "Хванаха беглеца от Ловешкия затвор"}
{"url": "https://www.novinite.bg/articles/161281/Balgarski-i-rumanski-patni-policai-zapochnaha-obshti-proverki", "text": "Екипи от пътни полицаи от България и Румъния започнаха съвместни проверки за безопасността на движението на територията на двете държави. Контролът ще продължи през цялото лято. Първите проверки вече са факт - на изхода на Русе за София, предаде БНТ.Съвместните проверки на българо-румънските смесени екипи се правят за осма поредна година. Основната причина е, че по време на туристическия сезон пътническите потоци от румънски граждани през България са много интензивни, а в същото време българската пътна полиция изпитва сериозни затруднения при проверка на румънските шофьори. Един от основните проблеми е езиковата бариера между проверяваните и проверяващите. Оказва се обаче, че има и съществени различия в самите документи - както за самоличност на гражданите, така и в талоните на автомобила.Най-често ще се проверява за валидността на документите на водачите, свидетелство за управление на автомобилите, наличието на застраховка гражданска отговорност. Когато се проверява на територията на републиканската пътна мрежа ще се следи за наличието на платен винетен стикер, също така техническата изправност на автомобилите. Проверка за употреба на алкохол, използването на светлини през деня, непоставянето на обезопасителен колан са най-често срещаните нарушения.Съществено различие между нашия и румънския закон е, че у нас глобата за превишена скорост не се плаща на момента, както е в Румъния, а едва след излизане на наказателно постановление. Едно от изискванията към полицаите, които сформират смесените екипи, е задължително владеене на английски език, който е работен език вътре в самия екип. Задачата на румънския полицай по време на проверката е да помага основно при превода, както и да прегледа документите на румънския водач и на неговия автомобил. Съвместните проверки ще са общо 9 и ще продължат до 9 септември.", "date": "2018.06.23", "title": "Български и румънски пътни полицаи започнаха общи проверки"}
{"url": "https://www.novinite.bg/articles/161266/Angelkova-predstavi-prioritetite-i-strategiyata-v-turizma-pred-predstaviteli-na-Hristiyandemokraticheskiya-sayuz", "text": "Министърът на туризма Николина Ангелкова представи приоритетите и стратегията в туризма пред представители на Християндемократическия съюз от региона на Щутгарт. Делегацията бе водена от председателя на регионалната структура на ХДС д-р Йоахим Пфайфер, а сред участниците са председател на съюза на регион Щутгарт, а също бивши и настоящи кметове. Германия е първи пазар за чуждестранни туристи през миналия летен сезон. В периода юни-септември 2017 г. у нас са били повече от 700 хил. германски посетители. През това лято очакваме ръст от около 5% на туристи от Германия, заяви пред гостите министър Ангелкова. В първите четири месеца на година чуждестранните туристически пътувания от Германия са повече от 18 хил. През миналата година те са над 870 хил., като се отчита нарастване от 5,3%. Така страната се нарежда на трето място сред водещите пазари за входящ туризъм в страната. Министърът отбеляза, че Германия е приоритетен пазар за нас и работим активно, за да го развиваме. Имаме ползотворно партньорство с големите туроператори, както и специална маркетингова кампания. Тя открои пред гостите възможностите на България да предложи богат туристически продукт от морски и зимен туризъм, през културно- исторически и спа до голф и адвенчър туризъм. Министър Ангелкова говори и за дела на българския туризъм в БВП на страната- около 13% и отбеляза, че секторът е в топ 5 на индустриите. През 2017 г. приходите от международни туристически пътувания в България възлизат на 3,5 млрд. евро и се отчита ръст от 9,3% в сравнение с 2016 г. Много е важно, че страната ни е сигурна дестинация, което ни дава стабилна основа за устойчиво развитие на сектора, посочи още министърът. Един от приоритетите на правителството е намаляването на административната тежест, в продължение на тази политика Министерството на туризма направи промени в нормативната база, с които се значително се облекчава работата на бизнеса, обясни министър Ангелкова. Тя поясни, че с изменения в Закона за туризма са отпаднали 19 вида документи, което облекчава сертифицирането и регистрационните режими. Съвместно с 11 страни от Балканския регион разработваме туристически продукт за привличане на туристи от далечни пазари, информира още Ангелкова. Тя уточни, че с проекта за Балкански маршрут регионът ще промотира културно-историческото си наследство. Тази инициатива е един от успехите по време на Българското председателство на Съвета на ЕС, коментира още министърът. На въпроси на гостите за стратегията за туризма министър Ангелкова отговори, има планове за привличане на повече гости в регионите и вътрешността на страната. Целта на ведомството е да утвърдим страната като целогодишна дестинация. И министерството, и местните власти имат множество дейности, с който да се развива качествен туристически продукт, каза още министър Ангелкова. Тя даде пример с множеството спортни събития на световно ниво, които се организират у нас, както и избирането на Пловдив за европейска столица на културата през следващата година. Те ни помагат в популяризирането на възможностите за разнообразен туризъм в България, имаме много инициативи за това, допълни министърът.", "date": "2018.06.23", "title": "Ангелкова представи приоритетите и стратегията в туризма пред представители на Християндемократическия съюз"}
{"url": "https://www.novinite.bg/articles/161279/Emanyuel-i-Brijit-Makron-prevarnaha-Elisejskiya-dvorec-v-noshten-klub", "text": "Прозорците на Елисейския дворец вибрираха в четвъртък вечерта. Президентският дворец приветства на няколко звезди на електронната музика като например Бъзи Пи, Кавински, Клое, Сезар и Кайди Смайл , пишат \"Пари Мач\" и БГНЕС.Към 22:30 часа държавният глава и съпругата му Бриджит взеха участие в партито, когато Кавински се качи на подиума и отвлече вниманието от звездата на вечерта. Застанали в източното крило, в което се помещават частните апартаменти на президента, президентската двойка се премести сред гостите и музикантите на \"Night Call\". В близост до тълпата, прилепнал към бариерите и смартфони във въздуха, Еманюел Макрон направи някои танцови стъпки заедно със съпругата си Бриджит. Изненадващ гост на музикалното събитие беше министърът на труда Мюриел Пенико, която също се радваше на шоуто.Държавният глава и съпругата му споделиха този момент със семейството, доколкото една от дъщерите на Бриджит Макрон, Лорънс Озиер-Журдан, беше на партито. В черна вечерна рокля и с високи токчета, доведената дъщеря на държавния глава заедно с дъщеря си и съпруга си Гийом бяха в ранната вечер сред тълпата. Семейството се присъедини към Еманюел и Бриджит Макрон. Първата дама, която като че ли харесваше смесицата от композитора на \"Drive\", успя да танцува за няколко минути с най-голямата си дъщеря и внучка си. Малко след полунощ Еманюел Макрон и съпругата му дойдоха за последно, но този път на сцената заедно с артистите. След като благодари на публиката, президентската двойка се върна в двореца, осветен в червено-бяло.", "date": "2018.06.23", "title": "Еманюел и Брижит Макрон превърнаха Елисейския дворец в нощен клуб"}
{"url": "https://www.novinite.bg/articles/161267/Slujbite-po-sledite-na-izbyagaliya-zatvornik-v-Loveshko", "text": "Акцията по издирването на затворника, избягал преди два дни от мандра край Ловече тече с пълна сила. В събота сутрин в операцията се включиха и служители на Специализирания отряд за борба с тероризма.Под полицейска блокада е целият район между ловешките села Александрово, Дренов и Деветаки.Главният секретар на МВР Младен Маринов също е бил на място в късните часове в петък, за да даде инструкции за издирването.Властите вярват, че рецидивистът Борис Иванов ще бъде намерен до края на деня.Той избяга, докато беше на работа в млекопреработвателен цех. Излежава 13-годишна присъда за блудства и кражби.", "date": "2018.06.23", "title": "Службите по следите на избягалия затворник в Ловешко"}
{"url": "https://www.novinite.bg/articles/161265/Ninova-v-pismo-do-evropejski-lideri-Balgariya-ne-moje-da-bade-buferna-zona", "text": "\"България, като външна граница на Съюза, има своите особени отговорности, както и специфични трудности и проблеми и това трябва да бъде осъзнато и отчетено от нашите партньори. Най – главната цел е да избегнем превръщането на нашата страна и на Балканите в огромен бежанския лагер, своеобразна буферна зона между зони на конфликт и Шенгенска Европа. Рисковете това да се случи са повече от реални.\" Това написа председателят на БСП Корнелия Нинова по повод мигрантската криза в писмо до 12 европейски лидери, сред които лидерите на партии от Вишеградската четворка и премиерите на Португалия - Антонио Коща, Испания – Педро Санчес, Гърция – Алексис Ципрас,Словакия – Петер Пелегрини, Швеция – Щефан Льовен, Малта – Джоузеф Мускат, Румъния – Виорика Дънчила. Тя изтъква, че бежанската криза беляза политическия живот на ЕС през последните няколко години, а липсата на координиран, адекватен и навременен общоевропейски отговор на мигрантската криза, показва, че текущата система за убежища не е в съответствие с актуалните предизвикателства. Корнелия Нинова отбелязва, че бягащите от кървавия сирийски конфликт, съгласно международните норми, имат право да получат закрила. «В същото време, значителна част от влизащите без разрешение чужди граждани не могат да бъдат определени като „бежанци“ и следва да бъдат разглеждани като незаконни мигранти, т.е. връщани обратно в страните им по произход. Водени от интересите на България и на българския народ , ние настояваме за този подход.”- казва председателят на БСП в писмото си. Тя смята за неприемливо и неработещо предложението на Германия- подписването на двустранни споразумения- финансова помощ в замяна на приемане и интеграция на мигранти. „Отбелязваме, че следва да бъдат разработени механизми, устойчиви на кризи и за превенция, като фокусът бъде поставен преди всичко върху основни области, като засилване на охраната и контрола на външните граници”- предлага Корнелия Нинова. Тя настоява за по – строг контрол на външните граници на държавите – членки на ЕС, непрекъснат мониторинг по всички маршрути, в противдействие на незаконната миграция и нелегалния трафик на хора; по-нататъшно засилване и прилагане на интегрираното гранично управление и на обмена на информация в рамките на ЕС, между страните – членки и агенциите, както и с международните партньори. \"Бих искала да подчертая, че в контекста на днешните предизвикателства, Европа се променя и така трябва, иначе ще я загубим, ако продължаваме по същия начин. Европа трябва да бъде спасена и да продължи напред като единен, сигурен и здрав Съюз между силни държави”- завършва писмото си лидерът на БСП.", "date": "2018.06.23", "title": "Нинова в писмо до европейски лидери: България не може да бъде буферна зона"}
{"url": "https://www.novinite.bg/articles/161269/Nejnski-Izborite-v-Turciya-imat-seriozen-zalog", "text": "„Изборите, които ще се проведат в Турция в неделя, имат сериозен залог. Той е промяна на политическата система”. Това каза за NOVA посланикът ни в Анкара Надежда Нейнски. Тя смята, че с начина си на гласуване на вота за президент и парламент обществото ще покаже как иска да бъде управлявано в следващите години. „Ако Ердоган бъде преизбран, Турция ще се превърне в президентска република”, коментира Нейнски. Тя е категорична, че независимо от резултатите от изборите, добрите отношения между София и Анкара „трябва и ще продължат”.", "date": "2018.06.23", "title": "Нейнски: Изборите в Турция имат сериозен залог"}
{"url": "https://www.novinite.bg/articles/161271/Prodaljava-vtorata-kandidatstudentska-sesiya-na-SU", "text": "С устен изпит по журналистика, събеседване за специалност „Изобразително изкуство“, музикален инструмент или пеене, физика и със събеседване за специалност „Графичен дизайн“ продължава втората кандидатстудентска сесия за учебната 2018/2019 г. на Софийския университет „Св. Климент Охридски“. Устният изпит по журналистика протича под формата на събеседване на изпитните комисии с кандидат-студентите. За обективност на оценките и съпоставимост на знанията на кандидатите се задават на всички едни и същи въпроси, които се определят от изпитната комисия в деня на изпита. За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Предмет на оценка са обща култура и осведоменост по актуални събития; комуникативни умения; информираност и мотивация за професията. Ако кандидат-студентът представи свои авторски материали, комисиите могат да зададат въпроси, свързани с тях. До устен изпит по журналистика се допускат кандидат-студентите, получили оценка на писмения изпит по журналистика не по-ниска от добър (3.50). Конкурсният изпит за специалността „Изобразително изкуство“ се провежда под формата на изпит-събеседване, на който кандидат-студентите представят портфолио с авторски рисунки. В хода на събеседването се изясняват и интересите на кандидата по отношение на съвременния художествен живот. Кандидатът споделя своите впечатления и оценки от посетени изложби, галерии, музеи според възможностите, с които разполага, за да се запознае с тях (в София или в страната). Поощрява се също самостоятелността на подбора и преценката, а не количеството на фактите. Кандидатът представя свои творби, избрани по лична преценка в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадената творба.", "date": "2018.06.23", "title": "Продължава втората кандидатстудентска сесия на СУ"}
{"url": "https://www.novinite.bg/articles/161280/SASht-podgotvyat-preobrazuvaneto-na-voenni-bazi-v-lageri-za-migranti", "text": "Американските военни сили подготвят план за преобразуването на отдалечени военни бази в Калифорния, Алабама и Аризона в лагери за настаняване на мигранти, съобщи сп. „Тайм“.Чернова на предложението, насочено към министъра на отбраната на САЩ, разглежда издигането на временни градове от палатки за 25 000 мигранти в изоставени летища край Алабама и за създаването на два лагера за 47 000 мигранти, разположени в неизползвани бази край Сан Франциско и Южна Калифорния. Планирано е построяването на още един такъв център на летище на морската пехота близо до град Юма в щата Аризона.Според направените рекапитулации за половин година американският боен флот ще похарчи 233 млн. долара за строителството и използването на лагер от палатки за 25 000 души.Военните все още нямат заповед за строителството на такива центрове. Представителят на американските военноморски сили Грег Икс не коментира тези планове и заяви, че „би било неуместно да се обсъждат документи за вътрешно ползване“, които засега не са утвърдени.", "date": "2018.06.23", "title": "САЩ подготвят преобразуването на военни бази в лагери за мигранти"}
