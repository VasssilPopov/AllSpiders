{"url": "https://www.novinite.bg/articles/170052/Zaharieva-pred-kolegite-si-ot-ES-Dezinformaciyata-e-seriozno-izpitanie-pred-sigurnostta", "text": "Планът за действие срещу дезинформацията, подготовката на предстоящата редовната министерска среща ЕС-Лига на арабските държави, сътрудничеството между ЕС и АСЕАН бяха основните теми на първото за годината заседание на Съвет \"Външни работи\", което се проведе в Брюксел, съобщи МВнР.Българската делегация бе ръководена от заместник министър-председателя по правосъдната реформа и министър на външните работи Екатерина Захариева.Ръководителите на европейската дипломация продължиха дискусията по изграждането на всеобхватен и координиран отговор срещу дезинформацията. Обсъдиха прилагането на конкретни мерки въз основа на Плана за действие на ЕС от 5 декември 2018 г. с фокус върху външните аспекти на справянето с предизвикателството.\"Благодаря на Федерика Могерини за тази навременна дискусия. Приемането на Плана за действие е първата важна крачка, но сега трябва да се фокусираме върху изпълнението на заложените мерки. Съгласни сме с държавите, които окачествяват дезинформацията като едно от най-големите предизвикателства за сигурността на Съюза\", заяви Екатерина Захариева.По време на дискусията стана ясно, че звеното за стратегическа комуникация в страните от Източното партньорство е разкрило близо 4700 случая на дезинформация, като ЕС е увеличил общия бюджет за борба с хибридните заплахи и дезинформационни атаки на 5 млн. лева.Министрите бяха единни, че е необходимо не само своевременно разкриване на случаите на дезинформация, но и публичното им разобличаване, като в тези усилия никоя страна не може да се справи сама. Изтъкнато бе, че ЕС ще взаимодейства по тази тема с НАТО и с Г-7.Бяха засегнати въпросите и за евентуалната идея в бъдещата ЕК да има комисар с ресор борба с дезинформацията и бяха дадени примери за кампании с фалшиви новини като снимките от времето на Пиночет, представяни като насилие на испанската полиция над каталунски сепаратисти.Министрите на външните работи от ЕС подкрепиха и предложението за стимулиране на независима и качествена журналистика, като изтъкнаха спазването на важни принципи като проверката на източниците на информация. Подчертано бе, че ЕС е подложена на дезинформационни кампании от различни посоки и трябва да сме готови да реагираме към всяка една от тях.Министрите на външните работи обмениха мнения относно отношенията на ЕС със страните от Лигата на арабските държави. Те приветстваха предстоящите през февруари 2019 г. срещи на министерско и лидерско равнище, като изтъкнаха необходимостта от открит диалог между двата региона по широк кръг въпроси. Акцент в дискусията бе поставен върху усилията за напредък в решаването на регионалните конфликти и кризи, както и върху възможностите за задълбочаване на сътрудничеството между ЕС и Арабската лига в сфери като борба с тероризма, миграция, управление на кризи, превенция на конфликти.Съветът проведе подготвителна дискусия по планираната за по-късно същия ден 22-ра среща на външните министри ЕС-АСЕАН. Бяха приети заключения, които приветстваха постигането на принципно съгласие за издигането на отношенията между двата региона на ниво стратегическо партньорство като израз на интензивното сътрудничество и взаимните амбиции за по-нататъшното му задълбочаване. Дискусията потвърди приоритетното значение на сферите сигурност, свързаност, търговия, икономика, инвестиции.В рамките на заседанието министрите на външните работи накратко обсъдиха развитията в Украйна, ДР Конго, Венецуела и други актуални въпроси. Бяха приети заключения на Съвета за Никарагуа.", "date": "2019.01.21", "title": "Захариева пред колегите си от ЕС: Дезинформацията е сериозно изпитание пред сигурността"}
{"url": "https://www.novinite.bg/articles/170022/Poziciyata-na-BPC-za-makedonskata-carkva-sled-okonchatelnoto-priemane-na-imeto", "text": "Още се работи върху името на държавата Македония. Когато се уточнят тези подробности, ще се придвижи сигурно и църковният въпрос. Това каза Негово Светейшество Българският патриарх и Софийски митрополит Неофит, който почете своя небесен покровител с тържествена света литургия и благодарствен молебен отслужени в Софийската митрополитска катедрала „Св. Неделя“.На въпрос каква е позицията на църквата ни за исканата независимост от украинската църква, патриарх Неофит заяви, че този въпрос тепърва ще бъде обсъждан.„Този важен въпрос ще бъде в дневния ред. Ще обсъждаме“, заяви още Негово светейшество, цитиран от БГНЕС.", "date": "2019.01.21", "title": "Позицията на БПЦ за македонската църква - след окончателното приемане на името"}
{"url": "https://www.novinite.bg/articles/170024/Afis-Vseki-peti-smyata-che-pravitelstvoto-e-otgovorno-za-haosa-s-elektronnite-vinetki", "text": "Едва една четвърт от нуждаещите се от винетка шофьори са успели да закупят или презаверят електронния документ за 2019 г. А една пета са онези, които са опитали да сторят това, но не са успели. Това показват резултатите от социологическо проучване на агенция Афис за хаоса с електронните винетки.Тук следва да се вземе предвид, че над половината от водачите на МПС към този момент изобщо не са опитвали да закупят или презаверят електронна винетка - било защото не се нуждаят от такава, било защото още не е изтекла валидността на предишните винетни стикери, отбелязват социолозите.За неразборията с новата система за контрол върху движението по националната пътна мрежа хората най-често обвиняват изпълнителната власт, а не фирмата-изпълнител, каквото впечатление се оформи в първия момент в публикации и коментари. Сумарно делът на изпълнителната власт и фирмата-изпълнител измежду посочилите главен виновник за проблема е близо 40%, сочи анализ на резултатите от допитването.55% от пълнолетните български граждани декларират, че шофират, а с 3% повече е общият дял на притежаващите правоспособност за управление на МПС. В номинална стойност това са приблизително 3,250 хил. души. От тях повече от половината твърдят, че шофират всекидневно, а всеки четвърти - няколко пъти седмично.Данните показват, че мъжете-шофьори са двойно повече от жените, както и, че столичани по-често управляват колите си, отколкото жителите на останалите населени места. И още, че най-голям дял са шофьорите между 30- и 60-годишна възраст, че работещите българи в активна възраст, независимо от социалния статус, много по-често сядат зад волана в сравнение със студентите и особено в сравнение с пенсионерите.56% от домакинствата притежават по едно МПС, а 13,4% - повече от едно. Сумарно това прави близо 70% от българските домакинства. Разпределението обаче включва и отговорите на хората в пенсионна възраст, които не са чак толкова мобилни.Хипотетично тези факти означават, че почти всеки ден по пътищата у нас се разминават, условно казано, около 2,5 млн. души, управляващи МПС, без да броим преминаващите чуждестранни превозвачи. Важна подробност е, че около една четвърт от тях шофират само в рамките на населените места, в които живеят, тъй че те не са засегнати от кризата с винетките.Накратко - българите имат коли и твърде често се придвижват с тях. Това се приема като нещо естествено и е част от общоприетата норма и стандарта на живот. Особено в столицата и още няколко по-големи градове, където за мнозина жители на практика е по-евтино да отидат на работа с личната си кола, отколкото с обществения транспорт.Случаят не може да се разглежда изолирано, тъй като замисълът на системата предполага чрез закупените винетки българските граждани да финансират изграждането и ремонта на пътните участъци. В този контекст казусът с електронните винетки е част от по-голямата картина - как работи държавата и администрацията в този сектор, който пък е свързан, освен с управленски решения, и с безопасността на голяма част от българските граждани, поясняват социолозите.Каква е оценката за качеството на изгражданата и ремонтирана пътна инфраструктура, което гражданите финансират чрез закупуването на винетки? Изводът, който се налага, е, че плащаме по-скоро за лошо пътно строителство и лоши пътни ремонти.На пряк въпрос „Колко често преминавате с автомобила си през опасни новопостроени или новоремонтирани пътни участъци“, 22% отговарят „всекидневно“, а други 23% - „почти всеки ден“. 43% декларират, че това им се случва няколко пъти месечно или по-рядко.Националното представително проучване е осъществено от Агенция АФИС в периода 14-19 януари 2019 г. Интервюирани пряко в домовете им са 1010 пълнолетни български граждани.", "date": "2019.01.21", "title": "Афис: Всеки пети смята, че правителството е отговорно за хаоса с електронните винетки"}
{"url": "https://www.novinite.bg/articles/170025/Obyaviha-gripna-epidemiya-i-v-Plovdiv", "text": "Обявиха грипна епидемия и в Пловдив. В 593 училища и детски градини в цялата страна са преустановени учебните занятия, съобщават от пресцентъра на Министерството на образованието и науката.До 22 януари, включително, е удължена грипната ваканция в 137 училища в Бургаска област, в 120 училища в област Стара Загора, и в 65 училища в област Шумен.В област Пазарджик са затворени 122 училища, както и 60 училища в област Смолян.В област Ямбол до 23 януари също няма да учат 43 училища, а в област Перник - 40 училища.В област Варна по предписание на РИОКОЗ няма занятия в две училища - ОУ \"Св. Климент Охридски\"  в с. Кичево, община Аксаково,  и ОУ \"Васил Левски\" в с. Поляците, община Дългопол.В две училища в община Самоков също не се провеждат учебни занятия днес. Това са Обединено училище „Неофит Рилски“ и СУ „Отец Паисий“.В 113 СУ \"Сава Филаретов\" в София, поради прекъсване на електрозахранването в района също няма да има учебни часове.Продължават да не се провеждат занятия в ДГ \"Детелина\" в с. Черно поле, Видинска област", "date": "2019.01.21", "title": "Обявиха грипна епидемия и в Пловдив"}
{"url": "https://www.novinite.bg/articles/170018/Balgarin-dobrovolec-sreshtu-Islyamska-darjava-se-varna-ot-Siriya", "text": "Димитър Петков, единственият известен до момента българин, който се е сражавал срещу \"Ислямска държава\", се завърна в България, съобщи \"24 часа\". Русенецът заминава за Сирия като доброволец в подкрепа на международната коалиция.\r\nСлед шест месеца на война, на път за България обаче е задържан за нелегално преминаване на границата в Ирак. Прекарва 40 дни в затвора, след което е освободен с помощта на посолството ни в Багдад.\r\n\"Зверствата, жестокостите, които се ширят между тях, екзекуциите на невинни хора, изнасилвания на деца, атентатите също. В затвора насилие се ширеше постоянно, сбивания всеки ден. В моята килия бяха 50 боеца от \"Ислямска държава\", които са се били по фронтовете. Със сигурност някой от тях е рязал глави. Може би, всичките\", убеден е Димитър.\r\nТака обяснява той решението си да воюва срещу \"Ислямска държава\". Според собствените му думи, той е единственият българин, воювал срещу групировката.\r\nДАЕШ в момента все още държи позиции предимно в източната провинция Дейр ез Зор.\r\n", "date": "2019.01.21", "title": "Българин, доброволец срещу \"Ислямска държава\", се върна от Сирия"}
{"url": "https://www.novinite.bg/articles/170017/Mlad-ciganin-zagina-blasnat-ot-kola-na-bulevard-v-Sofiya", "text": "25-годишен мъж от цигански произход е загинал вчера вечерта в София, блъснат от лек автомобил на бул. \"Сливница\" в района на квартал \"Модерно предградие\". Шофьорът е задържан от полицията.Две линейки са се отзовали на получения сигнал на 8-мата минута по данни на \"Спешна помощ\", споделени от БНТ. Инцидентът е причинил кратко напрежение, след като на местопроизшествието се е събрала група цигани, близки на починалия млад мъж. До допълнителна ескалация не се е стигнало след своевременната намеса на униформените.Работата по случая продължава.", "date": "2019.01.21", "title": "Млад циганин загина, блъснат от кола на булевард в София"}
{"url": "https://www.novinite.bg/articles/170012/Drebni-targovci-na-goriva-shte-predlojat-shema-za-borba-sas-siviya-sektor", "text": "\r\nНационалното сдружение на дребните търговци и превозвачи на горива ще предложи на пресконференция схема за борба със сивия сектор в търговията с горива, информира БНТ.\r\n\r\n\r\n\r\n\r\n\r\n\r\n", "date": "2019.01.21", "title": "Дребни търговци на горива ще предложат схема за борба със сивия сектор"}
{"url": "https://www.novinite.bg/articles/170026/Nameriha-tyalo-na-maj-v-Smolyan", "text": "ялото на 56-годишен мъже открито в дома му на ул. „Зорница“, няма данни за насилствена смърт. Това съобщиха ОДМВР – Смолян.Сигналът за намереното тяло е подаден на 18 януари 2019 г. около 14.50 часа на тел. 112. Съобщено е, че около 14.50 часа в град Смолян на ул. „Зорница“ в дома му е намерен починал 56-годишен мъж от град Смолян.Първоначални данни за насилствена смърт не са установени. Трупът е изпратен в отделение по съдебна медицина в МБАЛ „Д-р Братан Шукеров“ за извършване на аутопсия.Извършен е оглед на местопроизшествие и е образувано досъдебно производство.", "date": "2019.01.21", "title": "Намериха тяло на мъж в Смолян"}
{"url": "https://www.novinite.bg/articles/170011/Gripat-zatvori-nad-460-uchilishta-i-detski-gradini", "text": "Над 460 училища и детски градини в страната са затворени заради грипна ваканция. Епидемия е обявена за 7 области. От днес в принудителна ваканция излизат децата от Смолянска, Пазарджишка област, както и в Самоков. В Бургаско, Старозагорска област и Шумен ваканцията беше продължена до вторник, информира Нова телевизия.Пикът на грипната епидемия у нас все още не достигнат, съобщи директорът на Националния център по заразни и паразитни болести. Предстои разпространението на грипа в повечето области и за това трябва да се усилят личните мерки. Последните данни показват, че от грип в момента боледуват около 100 000 души. Миналата година по това време броят на заразените е варирал между 200 и 400 000 на седмица. ", "date": "2019.01.21", "title": "Грипът затвори над 460 училища и детски градини"}
{"url": "https://www.novinite.bg/articles/170033/Hristo-Yavashev-Kristo-s-izlojba-v-galeriya-Sveti-Luka-v-Sofiya", "text": "За първи път галерия \"Свети Лука\" ще е домакин на изложба на Христо Явашев - Кристо . Това е втората изложба от проекта \"ГОСТУВАТ НИ\" представяща постери и етюди на Христо Явашев - Кристо.Произведенията са предоставени от Националната Художествена Академия и се показват за първи път в галерия \"Свети Лука\". Те са дарение от Кристо и Жан - Клод на Музея на Академията.На 83 години, за своята 50-годишна творческа дейност, един от най-големите световни художници с български корени реализира 23 мащабни проекта, а 47 не успява по различни причини, основно поради липса на разрешения. Но през всичките тези години Кристо успява да запази свободата си да прави това което обича и желае, да финансира сам проектите си, като продава на колекционери рисунки, скици, малки скулптурни произведения и макети.Постерите на част от негови инсталации, както и етюдите на художника като студент в Академията, могат да бъдат видяни в изложбата, която се открива на 22 януари 2019 г. в 14.00 часа в галерия \"Свети Лука\" в София в сградата на Националната Гимназия за Приложни изкуство \"Св.Лука\".", "date": "2019.01.21", "title": "Христо Явашев - Кристо с изложба в галерия \"Свети Лука\" в София"}
{"url": "https://www.novinite.bg/articles/170038/Dve-jeni-pochinaha-ot-pnevmoniya-v-Plovdiv", "text": "Две жени на 40 и на 42 години са починали след усложнения от пневмония, съобщиха от пресслужбата на УМБАЛ „Св. Георги” в Пловдив, пише Новини.бгОттам уточниха, че жените са постъпили по едно и също време в Клиниката по пулмология. Били са приети на 18 януари и са починали също почти едновременно два дни по-късно – на 20 януари, в неделя, пише \"Монитор\".Състоянието им е било много тежко още по време на първия болничен ден, уточниха от здравното заведение. Предполага се, че са се влошили по време на боледуване от грип.Инфекцията обикновено се появява, като усложнение след преболедувано вирусно заболяване, обясняват медици. Засяга сравнително млади хора – между 40 и 55-годишна възраст, при които болестта започва с температура, драскане или леки болки в гърлото.Обикновено по препоръка на личните лекари пациентите започват лечение с парацетамол и хапчета за гърло, с което постигат известно облекчение.След седмица обаче болестта сякаш отново се завръща, като симптомите вече са много по-тежки – вдигат висока температура, която не спада с никакви лекарства. При прегледа се установява, че са развили пневмония.След поставяне на диагнозата боледуването продължава 7-10 дни, после още десетина дни имат кашлица. Като се прибави и първата „по-лека“ седмица, в която са заболели, боледуването излиза най-малко месец, а може и повече, казват лекари специалисти.", "date": "2019.01.21", "title": "Две жени починаха от пневмония в Пловдив"}
{"url": "https://www.novinite.bg/articles/170016/KAT-Dvama-balgari-na-den-smenyat-kolite-s-elektricheski", "text": "Двама шофьори на ден минават на електрически автомобили, показва статистика на КАТ за регистрираните превозни средства у нас. Само за ноември и декември 2018 г. 83-ма българи са минали на ток, а в страната вече 1600 шофьори карат с ел. двигател. Увеличението за година е било с цели 68,5%, като през последния месец на 2017 г. броят им е бил 1097.710 автомобила на ток са регистрирали българите в страната, показват данни до началото на януари 2019 г. Статистиката показва, че са регистрирани и 77 камиона, 23 автобуса и 3 електрокара, които се задвижват с електричество. Освен тях са регистрирани и 786 мотоциклета на ток, 125 АТВ-та, 4 триколки.При хибридите броят е по-висок, като последните данни показват, че 5355 българи са избрали plug-in автомобили с бензин и ел. двигател, докато броят на дизеловите е 223.Към днешна дата България може да се похвали със 131 станции за зареждане на електромобили с ускорен и бърз заряд. Една част от тях са безплатни, като вече започват да се монтират уреди за заряд и на бензиностанции в страната.\"Броят на зарядните станции у нас ще се увеличи с над 50% до края на 2019 г. и може да очакваме още 70 нови уреда\", заяви за в. \"Труд\" Илия Левков, председател на УС на Национална браншова организация за електрическа мобилност (ИКЕМ).\"Ако решим да пътуваме с кола на ток в Европа, гарантирано зареждане може да се осигури само при условие, че се абонираме за такава услуга към определен оператор на зарядна инфраструктура\", уточни Левков.Относно серийното производство на коли на ток той смята, че в България може да се сглобяват електромобили, но да се произвеждат е доста амбициозна цел, която и ние от организацията искаме да се случи. Страната ни може да се похвали с няколко проекта за електрически автомобили. Един от тях е на китайската компания Cenntro, която ще сглобява мини електрически камиони в \"Тракия икономическа зона\", а другият е прототип на първия български електромобил, изработен от русенската компания Sin Cars.В България вече се вкарват и електромобили втора ръка, стана ясно от думите на Илия Левков. Търговецът ги сервизира и дава гаранция за състоянието им.Броим от 7 до 160 хиляди евроОт 6950 евро започват цените на електромобилите в Европа. Такава е цената на двуместното Рено Туизи с пробег от 80 км с едно зареждане. \"Смарт\" също се нарежда в началото на класацията с няколко модела, които струват около 22 хиляди евро, но вече са с четири места.\"Киа\" и \"Хюндай\" също се нареждат с по-бюджетни варианти от около 30 хил. евро.От 80 хил. евро започват моделите на \"Мерцедес\", докато \"Тесла\" може да се открие от 50 до 160 хиляди евро. Порше също се нарежда в края на класацията с модел за 100 хиляди евро. \"БМВ\" залага на бюджет от около 40 хиляди евро.В топ 10 най-продаваните модели за 2018 г. на първо място e \"Нисан LEAF\", следват го \"Рено ZOE\", \"Фолксваген\", \"БМВ i3\", \"Тесла Модел S\", \"Смарт\" (с две места), \"Тесла МоделX\", \"Хюндай Ioniq\", \"Киа Соул\" и \"Смарт\" (с четири места). Френско-японската група \"Рено – Нисан – Мицубиши\" е с най-голям пазарен дял от 40%.За момента у нас е налично само финансиране за купуване на електрически и хибридни коли от държавни и общински организации и предприятия. Размерът на помощта е 10 хил. лв. за хибрид, 20 хил. за електромобил, 30 хил. за електрически ван със 7+1 или 6+1 места и до 40 хил. лв. за електрически автобуси.", "date": "2019.01.21", "title": "КАТ: Двама българи на ден сменят колите с електрически"}
{"url": "https://www.novinite.bg/articles/170019/Kanadska-kompaniya-obyavi-che-ima-150-hil-dekara-za-proizvodstvo-na-kanabis-v-Balgariya", "text": "Канадската компания International Cannabis Corp (ICC) обяви в края на 2018 г., че е сключила обвързващо споразумение за придобиване на фирмата Balkan Cannabis Corp., която твърди, че контролира в България терени от общо 15 хиляди хектара (150 000 декара) за производство и преработка на канабис, включително за медицински цели. В съобщението до борсата се посочва още, че Balkan Cannabis притежава лицензи за отглеждане на коноп и канабис за медицински цели в България.Кои са Balkan CannabisBalkan Cannabis Corp., която е регистрирана в Торонто, е основана от черногорци (те са били в България в края на ноември), финансовият ѝ директор е британец, а за оперативната дейност отговаря руснак с опит в банковото дело и дяловото инвестиране. Според нейна презентация, тя е едноличен собственик на Serbia operations и чрез него има 100 % в гръцко дружество, 67% - в македонско и 50% - в българско.След приключване на сделката цялата собственост, лицензи и активи ще преминат в ICC, която е една от големите компании в бранша с производството на канабис.Компанията съобщава, че останалите 50% от българското дружество са на \"известен лидер в българската бизнес общност\", но неговото име не се посочва. В официални материали на Balkan Cannabis се казва още, че \"желаещи анонимност партньори (т.нар. silent partners), включително известни учени в аграрните среди, ще могат да работят с правителството на България за регистриране и установяване на Balkan Cannabis Corp. с цел развиване на проекта за канабис за медицински цели\".От Balkan Cannabis обявяват, че \"новосъздадената компания може да се появи не по-късно от март 2019 г., за да се възползва от чудесните условия в България\". Дейността да стартира през второто тримесечие на 2019 г., а през 2020-2021 г. да последва навлизане на Западните Балкани, след което да има операции в Германия и Чехия.Растенията, от които се добива коноп за индустриални цели (Cannabis Sativa), и тези за медицински цели и удоволствие (Cannabis Indica), са различни на вид и се отглеждат по доста специфичен начин. Разликата в съдържанието на тетрахидроканабинол (THC) - веществото, предизвикващо психоефекта при употреба на марихуана - е в пъти: до 0.3% при конопа и обикновено 5-20% при индийския коноп. От друга страна, Cannabis Sativa съдържа повече канабидиол (CBD), който противодейства на неприятните странични ефекти от THC, действа обезболяващо и намалява спазми и конвулсии.Растенията, от които се добива коноп за индустриални цели (Cannabis Sativa), и тези за медицински цели и удоволствие (Cannabis Indica), са различни на вид и се отглеждат по доста специфичен начин. Разликата в съдържанието на тетрахидроканабинол (THC) - веществото, предизвикващо психоефекта при употреба на марихуана - е в пъти: до 0.3% при конопа и обикновено 5-20% при индийския коноп. От друга страна, Cannabis Sativa съдържа повече канабидиол (CBD), който противодейства на неприятните странични ефекти от THC, действа обезболяващо и намалява спазми и конвулсии.От компанията цитират и проучване на Световната банка, в което се казва, че \"32.33% от територията на България е много плодородна и представлява уникална възможност да отглеждане на коноп\". След това се посочва и че \"над една трета от българското население е на възраст над 55 години и резултатът е непропорционално много случаи на заболявания на напредналата възраст, включително атрит, а потреблението на медицински канабис и прилагането на продукти, извлечени от коноп, помагат да облекчаване на тези състояния\". Това засяга поне 2.3 милиона българи, обясняват от компанията.Кои са местата в БългарияСтеван Тафра и Милорад Божович - двамата съоснователи на Balkan Cannabis, обясняват в презентация на фирмата, че са посетили България в края на ноември 2018 г. (т.е. месец преди да бъде обявено, че продават компанията си на ICC), за да видят лично възможностите в страната. Тогава те са огледали земеделски терени, притежавани от неназования им партньор в България - \"на 35 км. от София и свързани с пътя към солунското пристанище\".Двамата съобщават, че са видели около 90 000 хектара и \"комплекс, съставен от 8 аграрни холдинга, всеки със съоръжения на леката промишленост и необходимата индустриална инфраструктура като ток, вода, пътища и складове. Тези съоръжения лесно могат да бъдат пригодени да започнат да преработват коноп за текстилната, строителната и автомобилната индустрия. Сравнително лесно ще е инсталирането на съоръжения за производство на медицински канабис\".Тафра и Божович стигнали до заключението, че \"качеството на почвата в района, както и производственана инфраструктура и научната култура в България означават, че този район може да бъде развит като най-големият производител на коноп за индустриални цели в света\".В презентацията се посочва - макар и само с географски координати - мястото, за което става дума. Това е северната индустриална зона на Монтана, а намерението за нея е описана като \"лицензиран район за производство, преработка и износ на коноп (99%) и медицински канабис (1%). \"Монтана има обработваема земя и е на река Огоста, което прави мястото подходящо за производство на коноп и медицински канабис\". (Бел.ред. - това едва ли е споменатият по-горе терен, тъй като Монтана е на повече от 100 км от столицата.)Справка в кадастъра показва, че в индустриалната зона на Монтана има шест парцела, три от които са частна или държавна собственост, а другите 3 са частни. Двата най-близки до географския маркер на Balkan Canabis са с обща площ от 93 хил. кв. м и според имотния регистър са собственост на един и същи български гражданин - Красимир Петров през две дружества - \"Мир експорт\" и \"Мир Ж\". По-големият терен е с площ от 81 хил. кв. м и собственост на регистрирано в София \"Мир експорт\", което от април 2018 г. е в ликвидация заради задължения.Имотът в индустриалната зона в Монтана е основният актив на софийското дружество , като оценката му е за почти 4 млн. лева. Но върху него има няколко възбрани, като последната е от 2016 г. за задължения на дружеството към Националната агенция по приходите, се вижда още в имотния регистър. Справка в Търговския регистър показва, че още 3 дружества, на същия българин имат имоти за общо около 75 000 кв. м в близост до посочените от канадската компания координати. За връзка с всички тези дружества е посочен един и същ мобилен телефон, но \"Дневник\" не успя да се свърже след няколко опита и не е ясно дали това са терените, за които говорят от Balkan Cannabis и дали собственикът им е в партньорство с тях.С издаването на разрешения за отглеждане на канабис се занимава Министерството на земеделието на базата на Закона за контрол върху наркотичните вещества и прекурсорите. Ангажирано е и Министерството на финансите чрез митническата администрация за контрол \"на вноса, износа и транзита от и към трети страни на наркотичните вещества и прекурсорите и осъществява дейностите за предотвратяване и разкриване на незаконния им трафик\". По същия закон Министерството на вътрешните работи издава специални разрешения на физически и юридически лица \"да произвеждат, придобиват, внасят, изнасят, съхраняват и използват ограничени количества от растенията и веществата\" от специален списък.Адвокат Калинн Ангелов - един от юристите, които от години познават отблизо с темата и лобира за промяна в законодателната рамка, обясни за \"Дневник\", че и в момента има фирми с лиценз за производство и добив на коноп, но той се изнася като растителна маса и не се преработва в България.Северната индустриална зона на Монтана - това е мястото, определено като подходящо за бизнеса на ICC и посочено от Balkan Canabis само с името на града и географските координати (червеният маркер върху картата).Северната индустриална зона на Монтана - това е мястото, определено като подходящо за бизнеса на ICC и посочено от Balkan Canabis само с името на града и географските координати (червеният маркер върху картата).Според презентацията на Balkan Cannabis ориентировъчните финансови средства, нужни за започване на начинанието в България са общо 12 милиона канадски долара (близо 8 млн. евро). От тях 3 млн. долара (почти 2 млн. евро) са предвидени за лицензи, още толкова - за купуване на терени и 6 милиона долара (около 4 млн. евро) - за строителство. За завършване на т.нар. първа фаза се предвижда влагане на още 2 млн. канадски долара (1.3 млн. евро).Същата сума от 12 млн. канадски долара е предвидена за започване на бизнеса в Македония, но там за пълното разгръщане на бизнеса са посочени още 18 млн. канадски долара (12 млн. евро). За проекта в Гърция сумите са, съответно, 7.5 и 10.5 млн. долара (общо 12 млн. евро).", "date": "2019.01.21", "title": "Канадска компания обяви, че има 150 хил. декара за производство на канабис в България"}
{"url": "https://www.novinite.bg/articles/170029/Krizisniyat-centar-v-Zaharna-fabrika-e-priyutil-140-dushi", "text": "Сто и четиридесет души са потърсили подслон  в Центъра за кризисно настаняване на бездомни хора в кв. „Захарна фабрика”. През тази нощ не е имало проблеми и е било спокойно. В центъра освен място, където да пренощуват, на бездомните хора им се осигуряват вечеря и закуска.  Кризисните центрове на територията на Столичната община могат да приемат повече хора при екстремни условия. В тях се осигурява посещение на лекар или психолог при нужда, пише ", "date": "2019.01.21", "title": "Кризисният център в Захарна фабрика е приютил 140 души"}
{"url": "https://www.novinite.bg/articles/170010/Otbelyazvame-Mejdunarodniya-den-na-pregradkata", "text": "Целият свят празнува Международния ден на прегръдката. Според традицията на този ден могат да се подаряват приятелски прегръдки даже на непознати хора. Празникът се отбелязва за първи път през 1986 година в САЩ. В последствие бързо се разпространява в другите страни и се превръща в Световен ден на прегръдката.Прегръдката съпътства хората от първите секунди на нашия живот. Тя е онази сигурност и любов, която дарява майката на бебето още от първите секунди живот. Психолозите твърдят, че ако едно бебе не бъде докосвано, то ще загине. Именно затова прегръдката е жизненоважна съставка от нашия живот, така както се нуждаем от въздух, вода и храна. Доказано е също, че с тялото казваме много повече, отколкото с думи. С прегръдката казваме: \"Спокойно, аз съм тук!\", казваме: \"Обичам те!\", казваме: \"Извинявай, сгреших!\".Ученици от столичната гимназия ПГАВТ „А.С. Попов“ ще раздават прегръдки на случайни минувачи по повод Международния ден на прегръдката. ", "date": "2019.01.21", "title": "Отбелязваме Международния ден на прегръдката"}
{"url": "https://www.novinite.bg/articles/170037/Niskata-rajdaemost-e-trajna-tendenciya-v-Balgariya", "text": "Ниската раждаемост вече е трайна тенденция в страната. Това каза д-р Донка Узунова, началник на Неонатологичното отделение към Втора САГБАЛ \"Шейново\" и председател на Контролния съвет на Българската асоциация по неонатология, предаде БТА. Според експерта ражданията в България за миналата година са с около 4000 по-малко от предходната. Под 60 000 е за последната 2018 г., а през 2017 г. ражданията са били 64 359.По думите й, през последната година ражданията в страната са под 60 000, като се наблюдава променено съотношение между половете - преобладават момчетата. Тази, неестествена според лекарите тенденция, е свързана с планирането на бременностите и тяхната диагностика, което включва и избор на пола на бебето, като се предпочитат момчетата.Средната възраст за първо раждане в страната е 28 години, като това е все още близко до естествения фертилитет, каза още д-р Узунова. Българката, предимно в по-големите градове, избира да ражда в по-късна възраст при вече изграден професионален път.Според д-р Узунова в последните години диагностиката и грижата за майките и новородените е достигнала много високо ниво.\"Процентът на родените с проблеми деца е близък до световната тенденция и обхваща между 10 и 12% от родените в болницата деца. Най-голям процент от заболяванията се падат на болестите на дихателната система, дължащи се на недоносеност и оттам незрелост на дихателната тъкан, което наричаме респираторен дистрес синдром. Под 1% са вродените аномалии\", коментира още д-р Узунова.Изразено е намален броят на децата с вродени малформации, поради подобрената и добре развита пренатална диагностика - генетични тестове, фетална морфология. Такива почти не се раждат, а когато се запази бременността, сме подготвени с каква патология ще се срещнем и съответно с протокола за действие, което подобрява оцеляемостта на тези деца.В равнището на детската смъртност за страната, имаме постигнати много добри резултати. Тя е най-ниска от всички изследвани периоди, но пак е най-висока за ЕС.", "date": "2019.01.21", "title": "Ниската раждаемост е трайна тенденция в България"}
{"url": "https://www.novinite.bg/articles/170015/Shofor-potroshi-7-koli-v-opit-da-izbyaga-ot-kradci-v-Sofiya", "text": "Шофьор нанесе сериозни щети на 7 автомобила в опит да избяга от крадци при среднощна гонка. Столичните криминалисти издирват извършители на грабеж в София, потвърдиха от МВР за случая.В 1.30 ч. след полунощ в неделя бил получен сигнал за инцидент на паркинг в района на ул. „Луи Айер”, минути по-късно - сигнал и за извършен грабеж и пострадал.Изпратените на място полицейски екипи установили, че на паркинга са блъснати и увредени седем автомобила. Според обясненията на мъжа, докато чакал в колата приятелката си, към него сеприближили четирима непознати. Той потеглил рязко, но те го настигнали, били и ограбили - взели му мобилния телефон и парите, съобщава Нова.Мъжът е тестван за наличие на алкохол и наркотици, резултатите са отрицателни. Заради нанесените материални щети по паркираните коли спрямо него е взето отношение по Закона за движение по пътищата.Във връзка с извършения грабеж е образувано досъдебно производство, работата по което продължава под наблюдението на прокуратурата.", "date": "2019.01.21", "title": "Шофьор потроши 7 коли в опит да избяга от крадци в София"}
{"url": "https://www.novinite.bg/articles/170021/Katastrofa-predizvika-golyamo-zadrastvane-predi-Vranya", "text": "Огромно задръстване се образува заради катастрофа преди Враня в посока София. Опашката от автомобили е трилентова и достига до моста на околовръстния път, съобщава БГНЕС.Инцидентът е станал малко след Подбалканския9.30 часа между два автомобила – \"Мерцедес\" и \"Рено\". Двете коли са със сериозни материални щети. На място има екипи на пожарната и на Спешна помощ.", "date": "2019.01.21", "title": "Катастрофа предизвика голямо задръстване преди Враня"}
{"url": "https://www.novinite.bg/articles/170014/Dneven-horoskop-za-ponedelnik", "text": "Вашият живот е по-свързан с живота на другите хора, отколкото си мислите. Именно днес ще разберете, че е така. Днес е възможно да създадете някои много здрави и мощни връзки. Възползвайте се от тази възможност. Напоследък се занимавате с много впечатляващи неща, но това вече ви идва в повече и е време да разпуснете. Съберете багажа си и отидете на някое прекрасно място, на което няма да мислите за нищо. Понякога най-добрият начин да разберете нещо е да го обясните на някой друг. Има нещо, което не разбирате и това ви тормози. Опитайте този нетрадиционен метод- опитайте да го обясните на някой друг и лесно ще разберете за какво става дума.  Вижте повече на: ", "date": "2019.01.21", "title": "Дневен хороскоп за понеделник"}
{"url": "https://www.novinite.bg/articles/170023/Maskirani-zaplashiha-kasierka-i-obraha-gazostanciya-v-Pernik", "text": "Двама маскирани са обрали газостанция в Перник.Сигналът за грабежа е подаден вчера през нощта, около 02.30 часа. По данни на служителка от газостанцията, две маскирани лица са проникнали в помещението на касовата зона през незаключена врата и след отправена заплаха са отнели сумата от около 2700 лева, представляваща оборота, съобщават от ОДМВР-Перник.Извършен е оглед на местопроизшествието от служители на ОДМВР-Перник, като работата по случая продължава.", "date": "2019.01.21", "title": "Маскирани заплашиха касиерка и обраха газостанция в Перник"}
{"url": "https://www.novinite.bg/articles/170009/Ostaviha-v-aresta-petimata-zadarjani-za-finansirane-na-terorizam", "text": "Оставиха в ареста петима от шестимата обвинени, че са финансирали терористични организации. Шестият се издирва с международна заповед, информира Нова телевизия.Съдът реши, че има опаснист, ако бъдат на свобода, да извършат престъпления, а за част от тях и да се укрият, тъй като често напускали страната. Всички са с обвинения за участие в организираната престъпна група. И шестимата са с по 2 обвинения против републиката - че са финансирали косвено терористични организации и че са участвали в група,занимаваща се именно с такива престъпления. Наказанията и по двете обвинения са до по 12 години затвор.", "date": "2019.01.21", "title": "Оставиха в ареста петимата, задържани за финансиране на тероризъм"}
{"url": "https://www.novinite.bg/articles/170046/Mashtabna-policejska-operaciya-v-noshtnite-zavedeniya-na-Sliven-i-Nova-Zagora", "text": "Акцията е осъществена съвместно с Регионална дирекция „Пожарна безопасност и защита на населението“-Сливен на територията на районни управления Сливен и Нова Загора. Тя е по разпореждане на главния секретар на МВР за обезпечаване сигурността на децата на обществени места, ограничаване на противообществените прояви и престъпленията от и срещу малолетни и непълнолетни, като и проверка на лицензионния режим на питейните и увеселителни заведения. Осъществен е контрол по спазване изискванията на Закона за закрила на детето, Закона за частната охранителна дейност, Наредбата за обществения ред на територията на Община-Сливен и изискванията за пожарна безопасност на обектите. За времето от 22,00 часа на 19-ти до 04,00 часа на 20-ти януари са проверени общо в двата града 37 заведения, клубове и игрални зали. Извършени са проверки на 425 лица, в това число и лица с криминални регистрации. Установени са общо 7 непълнолетни лица-3 в град Сливен и 4 в Нова Загора. На родителите са съставени актове по ЗЗД. Проверени са 15 автомобила, съставени са актове и фишове па ЗДвП, като 9 от тях са за неправилно паркиране. Разкрита е кражба от павилион в района на кооперативния пазар в Нова Загора. На място е хванат мъж, който е направил опит да влезе в търговския обект. В хода на работата по случая се установява, че същият е извършил три кражби от същия обект в рамките на месец. Служителите на РДПБЗН-Сливен са установили 5 нарушения, за които са съставени 3 акта и 3 писмени разпореждания. Установените нарушения са в различни заведения -заключен втори евакуационен изход, не са обозначени пътищата за евакуация, липсващи схеми за евакуация и пожарогасителите не са поставени според изискванията.", "date": "2019.01.21", "title": "Мащабна полицейска операция в нощните заведения на Сливен и Нова Загора"}
{"url": "https://www.novinite.bg/articles/170028/Piyanski-zapoj-vav-Vidinsko-zavarshi-s-ubijstvo", "text": "Мъж на 60 години е убит в град Димово, обл. Видин. Сигналът за тежкото престъпление е подаден още на 18 януари, но от ОДМВР-Видин съобщават за него сега, след като е задържан предполагаемият убиец.Арестът е извършен късно снощи – задържан засега за 24 часа е 31 годишен мъж, срещу когото вече е образувано досъдебно производство.Полицейските действия по разследването стартирали на 18 януари след получен сигнал в 16:15 часа на тел.112. Жителка на Димово съобщила, че 60-годишният ѝ зет не е излизал от дома си. Пристигналите на адреса полицаи, в една от стаите на къщата, открили безжизненото тяло на мъжа. По трупа имало следи от наранявания. На следващия ден, извършената аутопсия потвърдила първоначалните съмнения за насилствена смърт.В хода на предприетите оперативно-издирвателни действия служители на РУ-Белоградчик, сектор \"Противодействие на криминалната престъпност\" в ОДМВР-Видин и криминалисти от ГДНП-МВР събрали достатъчно данни за съпричастност към деянието на 31-годишния – познат на жертвата. Изяснено било, че престъпното деяние е извършено след употреба на алкохол в дома на 60-годишния.Работата по разследването продължава под ръководството на наблюдаващ прокурор от Окръжна прокуратура – Видин.", "date": "2019.01.21", "title": "Пиянски запой във Видинско завърши с убийство"}
{"url": "https://www.novinite.bg/articles/170027/Tereza-Mej-shte-predstavi-rezerven-plan-za-Brekzit", "text": "\r\nТереза Мей ще представи план \"Б\" за излизане на Великобритания от ЕС. Според британски медии премиерът ще предложи промени в споразумението от 1998 година между Лондон и Белфаст, което на практика сложи край на конфликта в Северна Ирландия.\r\n\r\n\r\n\r\n\r\n\r\n", "date": "2019.01.21", "title": "Тереза Мей ще представи резервен план за Брекзит"}
{"url": "https://www.novinite.bg/articles/170035/Garciya-zapochva-procedurite-za-ratifikaciya-na-Prespanskoto-sporazumenie", "text": "От днес, в парламента в Гърция започват процедурите за ратификация на Преспанското споразумение със Скопие. Текстът ще трябва да мине първо през Комисията по национална отбрана и външни работи.Очаква се всички процедури да приключат тази седмица и окончателното гласуване да се проведе до петък.Миналата седмица правителството на Алексис Ципрас спечели вота на доверие със 151 гласа \"за\" при 148 \"против\". Това проправи пътя към ратифициране на споразумението със Скопие.Десетки хиляди протестираха в неделя в Атина срещу Договора от Преспа. Стигна се и до сблъсъци, при които имаше ранени.", "date": "2019.01.21", "title": "Гърция започва процедурите за ратификация на Преспанското споразумение"}
{"url": "https://www.novinite.bg/articles/170041/Putin-s-naj-nisak-rejting-ot-2006-godina-nasam", "text": "Рейтингът на Владимир Путин \"престана да бъде неуязвим\" - президентът на Русия вече понася наред с останалите власти последиците от влошаването на живота в страната, пише \"Ведомости\".Първото за годината проучване на социологическия център ВЦИОМ показва, че спадът в рейтинга на Путин продължава - доверие му гласуват 33,4 на сто от участниците в допитването срещу 36,5 на сто от участниците в същото проучване от 29 декември м. г.Това е най-ниският показател от януари 2006 г. - най-старата дата от списъка с подобни анкети на сайта на ВЦИОМ.Много повече са анкетираните, одобряващи дейността на руския президент, но и техният дял намалява - 62,1 процента срещу 64,6 на 29 декември, посочва вестникът, цитиран от Би Би Си.Сред основните причини са вдигането на ДДС в началото на януари и поскъпналите комунални услуги, както и миналогодишната реформа, вдигнала възрастта за пенсия в Русия, обяснява социологът Григорий Кертман от агенция ФОМ. \"Хората имат дълга ваканция, много общуват помежду си, повече са шансовете да чуят критики\", допълва той.Няма никакъв срив на доверието към Путин - то бавно намалява след пенсионната реформа, смята шефът на ВЦИОМ Валерий Фьодоров.\"Няма добри новини, които да сочат, че животът се променя към по-добро. След няколко години на криза хората имаха очаквания, че заплатите ще се увеличат, че пенсиите също ще се увеличат, а всъщност имаше поскъпване и лоши новини като пенсионната реформа и санкциите\", припомня аналитикът.Настроението обикновено се вдига по Нова година, но сега не стана така - нямаше тласък за повишаване на социалното самочувствие, констатира руският социолог. Хората в Русия са останали с малко пари, дори за новогодишната трапеза са похарчили с по хиляда рубли по-малко от предната година - \"и не защото няма поскъпване, а защото има тревога за бъдещето\", добавя той.След пенсионната реформа хората в Русия започват да адресират претенциите си директно към президента, а не към по-нископоставените власти. Расте отчуждаването от властта на част от обществото, отслабват надеждите, възлагани на властта и на президента. Общо е разочарованието в социалния характер на държавата, коментира политологът Александър Пожалов.В момента има процес на \"разбожествяване на Путин\" - по-рано обикновените хора в Русия виждаха в него онзи, който им носи слава и величие, а днес хората отчасти го смятат за виновник за проблемите, прехвърлят върху него и негативите, свързани с правителството, отбелязва наблюдателят Николай Петров. Според него е настъпил преломен момент за властта в Русия, изискващ героични усилия в подкрепа на намаляващата легитимност на Путин, казва Петров, цитиран от \"Ведомости\". \"Другият изход е затягане на гайките. Кремъл трябва да избере стратегия, защото това може да повлияе и на събитията през 2024 г.\", когато ще приключи новият мандат на Путин, предупреждава експертът.\"С такива рейтинги може и да караш нататък, но трудно се предприемат сериозни действия за трансформиране на режима - рейтингът пада не само в очите на обикновените хора, но и на елитите\", смята руският експерт.", "date": "2019.01.21", "title": "Путин с най-нисък рейтинг от 2006 година насам"}
{"url": "https://www.novinite.bg/articles/170005/Oblachno-s-temperaturi-mejdu-mejdu-6-i-11", "text": "Днес ще преобладава облачно време, през деня с временни разкъсвания на облачността. Почти без валежи. Преди обяд на места в низините и котловините ще е мъгливо. Ще духа слаб запад-северозападен вятър, който след обяд ще започне да се ориентира от изток-североизток. Максимални температури: в Северна и високите полета на Западна България - между 1° и 6°, в Южна - между 6° и 11°.Над планините ще бъде с разкъсана, след обяд предимно значителна облачност. Вятърът ще е умерен от запад-северозапад. Максимална температура на височина 1200 метра – около 2°, на 2000 метра – около минус 4°.Над Черноморието ще е предимно облачно, с временни разкъсвания на облачността над южните райони. Вятърът преди обяд ще е до умерен от северозапад, до края на денонощието постепенно ще се ориентира от североизток. Максимални температури между 4° и 7°. Температурата на морската вода е около 6°. Вълнението на морето ще бъде 2 бала, вечерта ще се усили до 3 бала.", "date": "2019.01.21", "title": "Облачно с температури между  между 6° и 11°"}
{"url": "https://www.novinite.bg/articles/170020/Shindzo-Abe-pristiga-v-Rusiya-za-sreshta-s-Putin", "text": "Министър-председателят на Япония Шиндзо Абе пристига днес на двудневно официално посещение в Русия. В програмата му утре е предвидена среща с руския президент Владимир Путин. Предстоящите разговори ще бъдат фокусирани върху най-важния външнополитически въпрос за Абе - подписването на мирен договор с Русия. Миналия понеделник темата беше обсъдена в Москва на ниво министри на външните работи. Тогава Сергей Лавров втвърди тона, като каза, че Япония първо трябва да признае резултатите от Втората световна война, включително руския суверенитет над четирите спорни Курилски острова. Таро Коно се отказа от традиционната в такива случаи съвместна пресконференция и даде закрит брифинг за японските журналисти.Очаква се отправна точка в бъдещите преговори да е декларацията за възстановяване на дипломатическите отношения между тогавашния Съветски съюз и Япония от 1956 г. Документът предвижда подписването на двустранен мирен договор и предаването на Токио на два от четирите острова. Междувременно вчера в Москва и Хабаровск имаше протестни митинги. Участници  се обявиха категорично против каквито и да било териториални отстъпки пред Япония.", "date": "2019.01.21", "title": "Шиндзо Абе пристига в Русия за среща с Путин"}
{"url": "https://www.novinite.bg/articles/170031/Izlojba-Nashata-jivopis-v-novi-nasoki-v-stolicata", "text": "Изложбата „Нашата живопис в нови насоки” представя една посока на развитие на българското изкуство в първата половина на ХХ век. През 30-те и 40-те години художниците обръщат поглед към натурата, към реалността и модерния живот. Някои жанрове (натюрморт, пейзаж, портрет) придобиват значителна популярност, а стилът се ориентира към реалистичната художествена пластика. Тези процеси в нашето изкуство са в унисон с общоевропейски тенденции, които проникват в България главно чрез училите в чужбина български автори. В произведенията им се откриват в една или друга степен влиянията на различни направления, а едно от тях е възникналата във Ваймарска Германия нова предметност. Трудно може да се каже, че новата предметност присъства категорично и добре обособено в изкуството от 30-те и 40-те години в България. Най-силно свързан с немското движение е Кирил Цонев. Много по-често новата предметност се появява в стиловите решения в отделни творби и мотиви, в творчеството на различни автори, които изразяват социална ангажираност и интерес към новия начин на живот, свързан с модерния град, състоянията и забавленията, които той предлага. Именно поради тази причина откриваме по-скоро нейни отражения и защото тя прониква в една периферна за европейския художествен живот зона, тези отражения, появили се далеч от центъра, се характеризират с една особена своеобразност.В изложбата са представени четири тематични кръга: „Новият живот на предметите”, „Модерният град”, „Пейзажът”, \"Лицата на града”.  Сред авторите освен добре познати художници като Кирил Цонев, Борис Елисеев, Вера Недкова, Васил Бараков, са и по-малко показвани творци като Асен Василиев, Тодорка Бурова, Карл Йорданов, Асен Дочев. Експозицията представя над 100 работи, две от които непоказвани и непубликувани досега, а също и слабо познати произведения.В изложбата участват творби от фонда на СГХГ, на Националната галерия, на художествени галерии в страната и на частни колекции. Научен консултат е проф. Красимира Коева. Към изложбата е издаден каталог, а програма от тематични лекции и срещи с кураторите дава възможност за допълнително задълбочаване на отделни теми от експозицията.", "date": "2019.01.21", "title": "Изложба „Нашата живопис в нови насоки” в столицата"}
{"url": "https://www.novinite.bg/articles/170047/Shefat-na-iranskite-VVS-Gotovi-sme-da-unishtojim-Izrael", "text": "Шефът на иранските военновъздушни сили генерал Азиз Насирзаде каза, че те са \"нетърпеливи и готови\" да влязат в битка с Израел, за да унищожат еврейската държава, предаде Асошиейтед прес. Той говори само няколко часа, след като израелски изтребители нанесоха въздушни удари по няколко ирански военни цели в Сирия.Според новинарски сайт на иранската държавна телевизия, цитиран от АП, генералът е казал, че \"младото поколение (на иранските ВВС) е нетърпеливо и готово за битка срещу ционисткия режим, с цел да го изтрие от лицето на Земята\". Насирзаде е заявил това по време на посещение в академията на ВВС след нанесените рано тази сутрин израелски удари.Според Израел ударените цели включвали складове за боеприпаси, разузнавателен обект и лагер за военно обучение. Те били предприети в отговор на изстрелването вчера от иранските сили на ракета към Израел.Ирански официални представители често се заричат да унищожат Израел, отбелязва АП.", "date": "2019.01.21", "title": "Шефът на иранските ВВС: Готови сме да унищожим Израел"}
{"url": "https://www.novinite.bg/articles/170032/Sofijskata-filharmoniya-razkazva-Ruski-prikazki-na-scenata-na-zala-Balgariya", "text": "Шедьоври на руската класика ще звучат в зала \"България\" на 24 януари. Концертът на Софийската филхармония е под диригентската палка на маестро Карло Тенан и с участието на Националния филхармоничен хор и любимката на родните меломани, цигуларката Божидара Кузманова. Тя ще представи Концерт за цигулка и оркестър в ла минор на Александър Глазунов. - произведение, смятано за шедьовър, както със своята техническа трудност, така и заради своята колоритна лиричност, жизнеутвърждаващо послание и оптимизъм. Самият Глазунов изпитва дълбоки съмненя, докато пише този концерт, но публиката и специалистите единодушно го обявяват за шедьовър, който до днес не слиза от репертоара на най-добрите изпълнители.\"Сбъдната мечта... концерта за цигулка и оркестър на Глазунов е романтичен, красив, пълен с цветове и тембри, нежен, пълен със страст и радост.... щастлива съм да го изпълня с любимата ми Софийска филхармония!\" - написа Божидара Кузманова в социалните мрежи. Софийската публика познава и аплодира нейния стил, създал ѝ име на една от най-чувствените родни цигуларки.Италианският маестро Карло Тенан започва диригентска кариера като асистент на сър Антонио Папано, маестро Мстислав Ростропович и Маестро Лорин Маазел. Тенан е дирижирал някои от най-престижните международни оркестри, включително този на Римската Академия „Санта Чечилия“, филхармонията на Токио, „Концертхауз – Берлин“, оркестрите на Майските музикални тържества във Флоренция, „Театро Комунале“ - Болоня, Оркестър „Verdi di Milano“, Театралните оркестри на Манхайм, Марибор, Любляна, Инсбрук и Олденбург, „Театро Ла Фениче“ във Венеция, „Театро Масимо“ в Палермо и Брукнерския оркестър „Линц“. Той застава за първи път пред Софийската филхармония и заедно с нея ще представят още \"Половецки танци\" на Александър Бородин и \"Жар птица\" - произведението, което за една нощ превръща своя автор Игор Стравински в знаменитост.Билети на цени от 12 до 25 лв са налични на касата на зала \"България\", eventim, epay и ticketsbg.", "date": "2019.01.21", "title": "Софийската филхармония разказва Руски приказки на сцената на зала \"България\""}
{"url": "https://www.novinite.bg/articles/170006/Zasnemaneto-na-serial-promenya-dvijenieto-v-stolicata", "text": "От 07:30 до 19:30 часа на 22.01.2019г. и от 17:00 до 23:00 часа на 27.01.2019г. се забранява престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране \"служебен абонамент\", както следва:„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2019.01.21", "title": "Заснемането на сериал променя движението в столицата"}
{"url": "https://www.novinite.bg/articles/170007/Niski-sa-nivata-na-fini-prahovi-chastici-v-Sofiya", "text": "Нивата на фини прахови частици тази сутрин в София са ниски. Диапазонът, в който се движат е около 30 микрограма на кубичен метър. Очакванията са тази тенденция да се запази и да не се стига до превишаване на нормата от 50 микрограма поясни Йоана Христова  заместник-кмет по екология в Столична община пред bTV.  През почивните дни, обаче за пореден път имаше разминаване между официалните данни на общината и индекса за чистотата на атмосферата на Европейската комисия, както и данните от сайта airbg.info, информираЗавишени нива на фините прахови частици показваше индекса в девет града у нас, включително и в София. В кварталите „Надежда”, „Младост” и „Хиподрума” въздухът бе най-мръсен.  Разминаването се дължи на това, че индексът на Еврокомисията е съвкупност от различни и много параметри, сред които е и нивото на влажност посочи Йоана Христова.  Повече от 100 са мерките на общината. Сред тях са миене на улиците, затварянето им, ако се налага, въвеждане на „зелен билет” за градския транспорт, който да накара хората да слязат от автомобилите си. При извънредните проверки в събота и неделя на сервизи и автопунктове за това дали се използва отработено масло за отопление, не са установени нарушения.", "date": "2019.01.21", "title": "Ниски са нивата на фини прахови частици в София"}
{"url": "https://www.novinite.bg/articles/170008/Obmislyat-nachini-kak-da-se-uvelichi-broya-na-mestata-v-yaslenite-grupi-v-Sofiya", "text": "Столичната община мисли как да осигури места за всички малчугани в детските градини, тъй като остават по-малко от 3 месеца преди началото на кампанията за прием. Общинските съветници одобриха идеята за увеличаване на броя на децата в яселната група от 18 на 23.  Вече шеста година върви програма за изграждане на нови и разширяване на стари детски градини посочи пред Bulgaria ON AIR общинският съветник и член на работната група Нина Чанева. Тя каза още, че е много важно да намерят място на тези деца, пише Недостигът на места е в яс;ените групи, като той е решен при малчуганите от 4 до 6-годишна възраст. Главният експерт в дирекция \"Образование\" към Столична община Нели Пейчева подчерта, че по време на новата кампания за прием проблемът най-вероятно ще бъде в яслените групи. Предстои да разберем дали братята и сестрите ще бъдат социален или общ критерий При увеличаването на групите не се предвижда назначаване на още персонал каза още Нина Чанева. Броят на децата ще бъде увеличен, само там, където условията го позволяват.  Ще има 1000 нови места, но няма да е през тази година, коментира Антонина Кенова, която е част от Инициативния комитет за промени в образованието. Тези места ще бъде осигурени с построяването на 15 нови детски градини, заложени в плана. Тя допълни, че има родители, които се налага да водят децата на детска градина през седем квартала. ", "date": "2019.01.21", "title": "Обмислят начини как да се увеличи броя на местата в яслените групи в София"}
{"url": "https://www.novinite.bg/articles/170040/Razpitvat-Aleksandar-Vaklin-po-deloto-Ivancheva-v-Specsada", "text": "Бизнесменът Александър Ваклин влезе в Специализирания съд, където днес ще бъде разпитан заради противоречиви твърдения, които е дал в досъдебната и съдебната фаза по делото срещу отстранения кмет на Младост Десислава Иванчева.На влизане в съда Ваклин бе попитан от журналисти в каква връзка е намесил спецпрокуратурата в един от разговорите си с непознат мъж. Той заяви, че не си спомня за такъв разговор и добави, че след като чуе записа ще коментира.Отстраненият кмет на района Младост Иванчева и заместничката й Биляна Петрова казаха, че няма да коментират записите от СРС-тата, защото всеки техен коментар повлиява лошо върху хода на делото.Петрова поясни, че когато дават обяснения пред медиите, прокуратурата променя становището си. И двете заявиха, че водят война срещу прокуратурата и са сами в нея. Надяват се истината да излезе наяве и да докажат своята невинност.", "date": "2019.01.21", "title": "Разпитват Александър Ваклин по делото Иванчева в Спецсъда"}
{"url": "https://www.novinite.bg/articles/170043/Ot-utre-gripna-epidemiya-i-v-Sofijska-oblast", "text": "От утре, 22 януари, РЗИ – Софийска област обявява грипна епидемия на територията на Софийска област. Учебните занятия се преустановяват за периода от 22.01.2019 г. до 27.01.2019 г.До второ нареждане в областите Добрич, Пловдив и Софийска област се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.", "date": "2019.01.21", "title": "От утре грипна епидемия и в Софийска област"}
{"url": "https://www.novinite.bg/articles/170030/Balgarski-tijnejdjarski-film-s-premiera-v-Sofiya", "text": "Българското детско кино отбелязва нов възход с тийнейджърския филми – „Смартфонът беглец“. Премиерата на лентата беше на фестивала „Артизан Интернешънъл” в Кан през 2018 година, а след това филмът бе представен и на кинофестивалите в Щутгард и Сочи. От 8 февруари започва разпространението му в кината в България, Австрия и Швейцария. „Смартфонът беглец“ разказва за приключенията на на тийнейджърите Анджи (Василена Стоянова), Фил (Симеон Филипов) и Марко (Матей Генчев). Те се впускат в неизвестното, за да намерят пари за лечението на болното братче на Анджи. Това обаче се оказва трудна задача. Те са саботирани и решават да търсят заровеното съкровище на Вълчан войвода. Попадат на смартфон, който се оказва машина на времето. Той ги пренася в миналото, по времето, когато хайдутите са бродели из нашите земи.  Преди три години се ражда идеята за създаването на детски приключенски филм, защото в България не се правят такива, подчерта продуцентката на лентата Златина Филипова. Режисьор на „Смартфонът беглец“ е Максим Генчев.  Филмът е заснет в София, с подкрепата на Столичната община чрез филмовата й комисия, създадена през 2015 г. във връзка с титлата „София - творчески град на киното”. Пещерата \"Проходна\" също е част от снимачния процес, пише ", "date": "2019.01.21", "title": "Български тийнейджърски филм с премиера в София"}
{"url": "https://www.novinite.bg/articles/170050/Izsledvat-nad-100-dushi-v-Krumovgrad-zaradi-yadene-na-zarazeno-s-trihineloza-meso", "text": "В Крумовград започна мащабно изследване за трихинелоза. В него ще бъдат обхванати над 100 души, консумирали по новогодишните празници заразено с паразита месо от диви прасета. Лекари прогнозират увеличаване на броя на изследваните, защото досег с месото са имали и хора от чужбина, и от вътрешността на страната.Изследването се провежда в кабинетите на общопрактикуващите лекари. От пациента се взема кръвна проба, което не е болезнено. Указанията за него са дадени от Регионалната здравна инспекция. „На всеки семеен лекар е изпратено писмо, всеки семеен лекар се е подписал, че от 21 до 25 януари ще бъдат взети кръвни проби в кабинетите на семейните лекари“ каза д-р Зия Мехмед. Той е личен лекар в Крумовград. Преди две седмици го потърсил негов пациент, консумирал от заразеното месо. Веднага са назначени изследвания. „Първо им пускаме т.нар. \"редовни изследвания\" – за кръвта и за чернодробни изследвания. Там пациентът и да няма някакви промени, които да ни насочат към заразяване с трихинелоза, задължително изписвам лекарства, които трябва да консумират между 5 и 7 дни. Но дали пациентът си купува лекарствата и съвестно си ги пие, това е друг проблем“, казва доктор Мехмед.Трихинелозата е опасно заболяване. То засяга всички мускули в човешкото тяло, включително и сърцето, казва известният в Кърджали лекар Марин Мухтаров. „Тогава започват да се развиват симптомите на болестта, които са свързани с висока температура, болки в мускулите, отоци около очите. Заболяването протича без симптоми, но може да протече и с много сериозни симптоми и за съжаление може да завърши със смърт“, обясни д-р Мухтаров.От Регионалната здравна инспекция призоваха всички, консумирали макар и малко от заразеното месо, да се подложат на кръвните изследвания. Директорът на инспекцията доктор Виктор Кирчев обясни, че всеки, който има макар и малки съмнения, че може би е консумирал месо, което не е сто процента сигурно, че е изследвано, трябва да даде кръвна проба. „Тя не е скъпа, безплатна е, не е болезнена. Взема се кръв, изпраща се за изследване, за да се вземат мерки да се лекуват, ако се налага. Резултатите излизат за 2-3 дни. От днес до края на седмицата е изследването, но това не означава, че ако някой отиде следващата седмица, ще бъде върнат“, каза д-р Кирчев.Оказва се, че от въпросното месо са консумирали хора от София и от чужбина. Те са издирени и уведомени да направят изследвания. Според ловци от Кърджали до този проблем нямаше да се стигне, ако в града работи специална лаборатория. Всъщност такава има, но тя не действа от година и половина, казва Васил Дончев, председател на местното ловно-рибарско дружество. „Има я сградата, има ги специалистите, има я лабораторията с най-съвременни уреди. 40 години тези специалисти с това се занимават, грешки не са допускали. И сега тези хора стоят там, получават заплати, но не работят това. Не изследват за трихинела, намират им други работи. От 28 области в България само в 7 има държавни лаборатории. А имаше 60 в бившите окръзи, сега области. Това е една от причините ловците да не изследват месото. Ще ходят те от Крумовград до Пловдив? И започват – познати лекари, ветеринарни техници – кой видял не видял на микроскоп – и стават белите“, обясни Васил Дончев.Сега ловците са предприели действия за повторно акредитиране на лабораторията, което се очаква в близките месеци.", "date": "2019.01.21", "title": "Изследват над 100 души в Крумовград заради ядене на заразено с трихинелоза месо"}
{"url": "https://www.novinite.bg/articles/170051/Otmeniha-zapori-varhu-imoti-i-sdelki-na-Arabadjievi", "text": "Пловдивският административен съд отмени наложените от НАП възбрани върху имоти на Ветко Арабаджиев и запори върху негови банкови сметки, предава plovdiv-press.bg.Решението е окончателно. Основният аргумент на съда е, че данъчните са търсили от фирма на Арабаджиев 606 600 лв ДДС, а са забранили да се разпорежда с имоти за над 16 млн. лв.Фирмата, чиито имоти и сметки са запорирани, е „Виктория Груп Корпорейшън“ ЕАД, която се помещава в пловдивския хотел „Марица“. По документи, Ветко Арабаджиев не фигурира като собственик, но е всеизвестно, че компанията е негова.В края на септември 2018 г.. Ветко и Маринела Арабаджиеви бяха обвинени задочно за данъчни престъпления и пране на пари, а синът им Вълчо – задържан. Веднага след това НАП – Пловдив започна ревизия на фирмата за периода 1 декември 2012 - 31 август 2018 г. и от проверката стана ясно, че публичните задължения на \"Виктория Груп Корпорейшън\" са в размер на 606 600 лв. главница и лихва от 39 398 лв., изчислени към 16 октомври 2018 г.По тази причина от НАП поискаха налагане на предварителни обезпечителни мерки и на 29 октомври 2018-а публичен изпълнител издаде постановлението за налагането на възбраните и запорите, чиято стойност е 16 116 304,98 лв. Данните на възбранените имоти са заличени в съдебното решение, но е ясно, че сред тях има и хотели на Арабаджиеви. От \"Виктория Груп Корпорейшън\" възразили до НАП, че наложените обезпечения са прекомерни, и предложили други имоти за възбрана – основно магазини.Реакция от страна на данъчните не последвала и така се стигнало до делото в Административния съд в Пловдив. Така, със свое решение от 14 януари т. г., съдът отменя постановлението на НАП с мотива, че е налице \"свръхобезпечение\", което \"сериозно възпрепятства дейността на ревизираното лице\". Въпреки окончателното решение на съда, данъчните запазват правото си да налагат нови възбрани и запори, но този път ще бъдат длъжни да спазят принципа на съразмерност.", "date": "2019.01.21", "title": "Отмениха запори върху имоти и сделки на Арабаджиеви"}
{"url": "https://www.novinite.bg/articles/170013/Cvetanov-Zapochvat-nominaciite-za-evrodeputati-na-GERB", "text": "От днес започват номинациите за евродепутати. Не сме обсъждали водачеството, целта ни е всеки, който може да помогне и е доказал, че работи, да стане част от листата. Това каза в сутрешния блок на bTV председателят на парламентарната група на ГЕРБ и зам.-председател на партията Цветан Цветанов.\r\nПредимство трябва да имат и хората, които вече имат опит в европарламента. Мария Габриел се справя перфектно със своите задължения, но не казвам, че тя ще бъде водач на листата\", Цветанов.\r\nПълна мобилизация, това означават думите на Бойко Борисов от вчера относно червената и синята лампа, коментира изказването на премиера шефът на ГЕРБ в парламента: „Ние сме доволни от работата на колегите, но винаги трябва да се предпазваме от скандали. През годините сме доказали, че можем да носим отговорност и винаги сме реагирали бързо, там където е имало сигнали на нередности. ГЕРБ не покровителства никой от хората си“.\r\n\"Винаги сме реагирали адекватно на сигналите за нередности. Членството в ГЕРБ и участието в управлението на ГЕРБ е отговорност, а не даденост. Щом разберем за нередности при наши хора, веднага сме се разделяли с тях. С премиера явно винаги сме взимали правилните управленски решение, защото ГЕРБ получава доверието на хората. В момента ГЕРБ има 97 000 членове и винаги може да се получи някой от тези хора да злоупотреби, но сме показали, че реагираме адекватно\", категоричен беше Цветанов.\r\n\"От 2009 година сме направили много. Аз тогава отговарях за сектор \"Сигурност\" и веднага мога да кажа - нека си спомним колко отвличания имаше тогава, нека си спомним колко наркотици бяха задържани от 2009 г. насам, нека си спомним имаше ли магистрали, нека си спомним как изглеждаше \"Витошка\", в образователната система са върнати над 30 000 деца, безработицата намалява. Полагаме усилия, за да решим проблемите, но това е комплексен подход. Грешки и към настоящия момент има, но най-важното е да не се криеш зад тях, а да можеш да си ги признаеш\", каза още той.\r\n\"Започваме европейските избори с идеята да постигнем същите резултати като от последните евроизбори и да имаме шест евродепутати. Аз съм убеден, че имаме силата и потенциала да спечелим седем евродепутатски места. Една евентуална загуба на евроизборите ще е загуба за държавата, защото виждате как се развива България. Не смятам да имаме по-малко от шест евродепутати. Ние сме единствената проевропейска партия и защитаваме европейските ценности. Ние ще представим нашата платформа за евроизборите, когато представим евролистата.\r\n\r\nПрезидентът лобира за тези изтребители и се опита да осъществи една сделка на тъмно. Много е важно, че всички наши съседки, които са членки на НАТО, също използват F-16. Така ние се включимваме в един интегритет. Единственото, което е ясно, че цената на F-16 ще намалява в хода на преговорите със САЩ и при сключването на евентуална сделка, няма да има скрити разходи. При всяка една друга сделка щеше да има такива разходи. Ние показахме, че всичко е прозрачно. Всички дебати се водиха на светло. Това беше най-прозрачният конкурс. В момента сме дали мандат на правителство да преговаря и към момента няма сделка. Не разбирам президентът Румен Радев, който говори за лобизъм. Как може да лобираш при преговори с правителството на САЩ? С неговите думи той обвинява и останалите десет държави на ЕС, които купиха F-16. Там скандали нямаше, а всички видяхме какво се случи в двете държави от ЕС, които закупиха \"Грипен\". Президентът и служебното правителство се опитаха реализират една непрозрачна сделка\", завърши Цветанов.\r\n", "date": "2019.01.21", "title": "Цветанов: Започват номинациите за евродепутати на ГЕРБ"}
{"url": "https://www.novinite.bg/articles/170034/Galeriya-Serdika-predstavya-hashtagsofiya-fotografska-izlojba-na-Ivo-Jovanovich", "text": "От 22 януари до 19 февруари 2019 г. Галерия Сердика ще бъде домакин на фотографската изложба #хаштагсофия на Иво Йованович.Имаме удоволствието да Ви поканим на откриването, което ще се състои на 22 януари от 18:00 часа. Детайлите в архитектурата в градската среда винаги са впечатлявали Иво Йованович като автентични следи от минали времена. Затова и самите му фотографии са директна препратка към приказните места в София, които остават незабелязани в бързината на ежедневието. Той определя фотографиите си като моментни снимки на онази София, която е останала недокосната от модернизацията и урбанизацията. Те показват столицата като град със спокойно излъчване и европейско самочувствие, като град чиято красота не трябва да бъде забравена.Столичани и гостите на София ще имат щастието да видят неговите нови фотографии, запечатали в кадър красиви детайли от архитектурата на столицата. Досега творби на Иво Йованович са били експонирани за деня на София във фоайето на театър \"Иван Вазов\" през миналата година.Иво Йованович е роден и понастоящем живее в София. Прекарва голяма част от живота си в Белград, където следва операторско майсторство. Работил е като оператор в RTS, BBC, WTN, ITV, YUTEL. Страстта към фотографията наследява от баща си – фотографа Душан Йованович.Галерия „Сердика“ е част от общинското дружество „Пазари Възраждане“ ЕАД и се намира на ъгъла на ул. Стефан Стамболов и ул. Лозенград.", "date": "2019.01.21", "title": "Галерия Сердика представя #хаштагсофия – фотографска изложба на Иво Йованович"}
{"url": "https://www.novinite.bg/articles/170049/V-11-oblasti-v-stranata-e-obyavena-gripna-epidemiya", "text": "\r\nГрипна епидемия от днес в Добрич, а от утре в Пловдив и в Софийска област. Така епидемията обхваща общо 11 области в страната. Над 590 са училищата в страната, които са затворени заради грипна ваканция.\r\n\r\n\r\n\r\n\r\n\r\n\r\n", "date": "2019.01.21", "title": "В 11 области в страната е обявена грипна епидемия"}
{"url": "https://www.novinite.bg/articles/170036/Prokuraturata-onevini-Ivajlo-Moskovski-za-smartta-na-deteto-mu", "text": "рокуратурата е прекратила досъдебното производство срещу бившия министър на транспорта Ивайло Московски с мотив, че не са събрани доказателства за виновно поведение от негова страна за смъртта на детето му. За това информира в. \" Сега\"  и цитира постановлението на прокурор Емилия Варадинова от Софийска градска прокуратура /СГП/, за което нямаше прессъобщение от държавното обвинениеПред \"Дневник\" говорителят на СГП Зорница Таскова потвърди, че производството е прекратено с постановление на прокурор от 3 януари т.г. по силата на чл. 15 от Наказателния кодекс, който визира случайно деяние, при което не се носи отговорност. Разследването започна по чл. 122 от НК - за причиняване на смърт по непредпазливост, но в хода на събирането на доказателства това не се е потвърдило.Тригодишното дете загина при удар в дърво на моторната шейна, управлявана от Московски, на 2 февруари 2018 г. на Боровец.През 11-те месеца на разследването от близки до следствието източници идваха различни сведения, сред тях и за противоречие между становището на следователя за носене на отговорност, и това на прокуратурата, която заключи финално, че няма престъпление.Прокурорското постановление потвърждава първоначалната информация, че пътят, по който се е спуснала шейната, не е бил разрешен за моторни спортни машини и че шейната е само за един човек. Но Московски не е знаел това, не познавал и техническите характеристики на шейната, не е бил запознат и с правилата за управлението й, не знаел и с каква скорост трябва да я кара, нито каква екпировка е необходима.Тези обстоятелства - според прокурор Емилия Варадинова, променят първоначалната хипотеза на разследването. За да има смърт по непредпазливост, трябва да е било налице виновно действие или бездействие, макар и неумишлено, казва прокурорът. Тоест Московски е трябвало да съзнава, че може да причини смърт, но да се надява че може да я избегне.Неизменният министър на транспорта и съобщенията в правителствата на Бойко Борисов подаде оставка през лятото на 2018 заради катастрофата край Своге, при която загинаха 20 души. Той прекара на депутатската банка на ГЕРБ до началото на декември м.г., когато беше предложен аз вицепрезидент на Черноморската банка за сътрудничество и развитие.", "date": "2019.01.21", "title": "Прокуратурата оневини Ивайло Московски за смъртта на детето му"}
{"url": "https://www.novinite.bg/articles/170039/Cacarov-Razporedbite-na-Zakona-za-advokaturata-da-se-spazvat-striktno", "text": "Главният прокурор излезе с позиция по повод Отворено писмо от 18.01.2019 г. на г-жа Ралица Негенцова, председател на Висшия адвокатски съвет, адресирано до Народното събрание, Министъра на правосъдието, Министъра на вътрешните работи, Главния прокурор и Висшия съдебен съвет и разпространено в медиите, пише Канал 3.Ето какво гласи тя:На 10.01.2019 г., по инициатива на ръководството на прокуратурата, бе проведена среща на главния прокурор с г-жа Ралица Негенцова, председател на Висшия адвокатски съвет и и г-н Людмил Рангелов, заместник-председател на Висшия адвокатски съвет. В срещата участваха също г-н Иван Гешев, заместник на главния прокурор и г-жа Румяна Арнаудова, завеждащ отдел „Специализиран“ във ВКП. Повод за тази среща бе декларация на Висшия адвокатски съвет от 21.12.2018 г., както и писмо на адвокати /“Фейсбук общност на българските адвокати“/ от 28.12.2018 г. Ръководството на адвокатурата бе запознато подробно /вкл. и с предоставяне на писмени доклади от извършени проверки/ с проведените действия по разследването по конкретно досъдебно производство, за които бяха отправени публично твърдения за допуснати от прокурори нарушения на Закона за адвокатурата, свързани с нарушаване на неприкосновеността на адвокатски книжа и кореспонденция. Изрично бе подчертано, че по това досъдебно производство, след постъпила на 18.12.2018 г. справка от ДАНС, обосноваваща необходимост от спешни действия, още на 19.12.2018 г. са били извършени претърсвания и изземване на двадесет и два адреса при условията на неотложност. Протоколите впоследствие са били одобрени от съда, по предвидения в НПК ред. Въпреки наличието на същата неотложност и по отношение на помещения, ползвани от три лица, упражняващи адвокатска професия, само за тях са поискани и получени предварително разрешения от съда за претърсване и изземване. В исканията до съда е отразено подробно качеството на лицата /адвокати/, както и че търсените документи не представляват адвокатски книжа, нито кореспонденция между адвокат и негови клиенти. Така претърсвания в тези помещения са извършени след получено разрешение от съд за това, издадено при спазване на разпоредбите на НПК.Главният прокурор напълно подкрепя застъпената в Отвореното писмо от 18.01.2019 г. позиция, че разпоредбите на Закона за адвокатурата следва да се спазват стриктно, за да се гарантира правото на всеки български адвокат свободно и независимо да упражнява своята професия. Недопустими са каквито и да е нарушения на правата на адвоката по чл. 34 и чл. 35 от Закона за адвокатурата /неприкосновеност на адвокатски книжа и кореспонденция и разговори с клиент; забрана за разпит на адвокат за фактите, съдържащи се в тази кореспонденция и тези разговори и всичко, узнато във връзка с осъществяваната защита; право на свободни и неконтролирани срещи с клиент и т. н./.В същото време, тези разпоредби не създават имунитет срещу наказателно преследване за престъпления, извършени от лице, упражняващо адвокатска професия. Те са неприложими при събиране на доказателства, които касаят лична престъпна дейност и не са свързани с професионалната дейност като адвокат и с отношенията адвокат – клиент. Колкото е недопустимо да се нарушават професионалните права на адвокати, толкова е недопустимо адвокатски кантори да се ползват за съхраняване на документи /които не са книжа на адвоката/ на други лица, с цел укриването им от разследващите органи и представянето им като кореспонденция между адвокат и клиент или адвокатски книжа.Ръководството на прокуратурата изразява подкрепа за намерението на Висшия адвокатски съвет да инициира промени в действащото законодателство, които да създадат допълнителни гаранции за професионалните права на адвокатите. Такива промени са нужни и по отношение на нотариусите и частните съдебни изпълнители.Съобразно правомощията си по Закона за съдебната власт, главният прокурор е възложил изготвянето на проект на акт за методическо ръководство /инструкция/ за действията, които могат да се извършват от органите на досъдебното производство спрямо адвокати, нотариуси и частни съдебни изпълнители. Целта е създаването на ясни правила, в пълно съответствие с разпоредбите на НПК, Закона за адвокатурата, Закона за нотариусите и нотариалната дейност и Закона за частните съдебни изпълнители, както и практиката на ЕСПЧ. Проектът за този вътрешен акт ще бъде представен на Висшия адвокатски съвет, на Съвета на нотариусите и на Съвета на Камарата на частните съдебни изпълнители за предварително становище и обсъждане.", "date": "2019.01.21", "title": "Цацаров: Разпоредбите на Закона за адвокатурата да се спазват стриктно"}
{"url": "https://www.novinite.bg/articles/170044/Darjavata-dava-nova-vazmojnost-na-roditelite-da-naemat-detegledach-za-godina-i-polovina", "text": "Държавата дава нова възможност на родители на деца до 12 години да наемат детегледач за срок от година и половина. От днес започва разширен прием на заявления по проекта на Агенцията по заетостта, чрез който над 1400 майки и бащи у нас вече намериха детегледач за своето дете. Новият прием продължава до 28 февруари, а с право да кандидатстват са родителите на деца до 5 години, незаписани в детско заведение, които имат осигурено работно място, но не са се върнали на работа, многодетни родители на деца до 12 години, които са се върнали на работа, и децата им посещават детско заведение или училище, както и безработни родители. За целите на процедурата многодетни родители са тези, които имат три и повече деца на възраст до 12 години. За безработните родители условието е да започнат работа в срок до 4 месеца от получаване на услугата по проекта. Максималният срок за получаване на услугата „детегледач” е до 18 месеца или до навършване на 5 или 12 години на детето.По време на първите два приема от проекта са кандидатствали около 3000 родители, а желаещите да бъдат детегледачи са били около 3500 души.", "date": "2019.01.21", "title": "Държавата дава нова възможност на родителите да наемат детегледач за година и половина"}
{"url": "https://www.novinite.bg/articles/170045/Maya-Manolova-Nyama-zakonovi-prichini-da-se-bavyat-parite-za-hora-s-uvrejdaniya", "text": "Няма законови причини социалното министерство да бави до средата на февруари плащанията за хора с увреждания. Това заяви в интервю за предаването „12+3“ националният омбудсман Мая Манолова.Забавянето се получи поради премахването на социалните пенсии за инвалидност, изплащани от НОИ, и прехвърлянето на средствата към помощите от социалното министерство. Поради административните промени министерството обяви, че сумите ще бъдат платени през февруари, а Манолова поиска от социалния министър Бисер Петков това да се случи през януари.Според нея администрацията бламира реформата, постигната с миналогодишните протести на родители на хора с увреждания. Те чакаха увеличение, а получиха забавяне и то точно през януари, когато сметките и други разходи се повишават, обобщи Манолова.„Изпратих препоръка до социалния министър с ясна и настойчива молба да бъдат изплатени сумите до края на месеца. Няма такъв (законов) текст, който налага изплащането на помощите с месец закъснение. Всичко зависи от администрацията в социалното министерство. Ангажиментът на НОИ да прехвърли данните на хората, които са получавали инвалидни пенсии, беше до 16 януари. Не виждам пречки социалното министерство да започне изплащането на финансовата подкрепа“, каза Манолова.Омбудсманът заминава за Брюксел, където ще внесе петиция относно проблема с двойния стандарт при храните.„Утре от 10 часа комисията по петиции (в Европарламента) ще изслуша мен и други видни български граждани, подали петицията за двойния стандарт при храните. Отново ще изложим тезата, че двойното качество в рамките на ЕС е обида не само към българите, а към гражданите на страните от Вишеградската четворка, Румъния, Словения. Ще представим данни от нашето изследване. Реално ЕП и ЕК имат достатъчно информация. 2 милиона евро бяха отпуснати от ЕП за национални тестове и в много от засегнатите държави резултатите показват наличието на двоен стандарт при храните – в различните страни един и същи продукт от една и съща марка се продава с различно съдържание“, заяви Манолова.Според нея в рамките на 4-те месеца до края на този мандат на Европарламента има достатъчно време, за да се предприемат мерки по проблема.„В комисията по вътрешен пазар ще се гласува потребителският пакет, обявен в София, част от който е проблемът с двойните стандарти при храните. \"Утре имам среща с еврокомисаря Вера Юрова и мисля, че тя е достатъчно убедена, че потребителския пакет трябва да бъде приет в този мандат. Благодарение и на усилията, които положихме в България. Успяхме да се обединим за национална кауза“, каза още Манолова, която благодари на българските евродепутати от различни партии, които се обединили около темата и убедили своите колеги от други страни относно наличието на проблема.Манолова коментира и друг вътрешен казус, с който е ангажирана – единната цена на водата, която, според нея, ощетява изключително хората в малки населени места.„Хората в най-малките населени места, които имат гравитачна вода и няма никакви ВиК разходи, плащат по-висока цена от столичани. Водата в с. Троица, Шуменско, е по-скъпа, 3,40 за кубик, от центъра на София. Това важи за стотици български села и населени места. Законът е такъв, че веднъж да се приеме бизнес плана на ВиК дружеството, то вече няма заинтересованост да повишава качеството на услугата. Има гарантирано вдигане на цената всяка година заради инфлацията и никакъв ангажимент (от страна на дружеството). Законодателството е много лошо и се нуждае от спешни корекции“, смята омбудсманът, която е на мнение, че за нужните промени ще ѝ е по-лесно да убеди Еврокомисията, отколкото Комисията за енергийно и водно регулиране в България.  „Има напрежение между мен и институциите. Проследете колко време се налага да прокарам предложение до българския парламент по безспорна тема. Например подкрепата за децата сираци – една година усилия. Плащанията на неплатените заплати на работниците – година и половина усилия. За да се окаже, че съм била права и 6 хиляди души да си получат дължимите суми и без да има фалит на Фонда за гарантирани вземания“, изтъкна Манолова.Кмет на София?Манолова не потвърди информациите, че е била потърсена от БСП с предложение да бъде издигната за кмет на София на местния вот през есента.Омбудсманът изтъкна, че има достатъчно работа за оставащата година и половина от мандата ѝ и допълни:„Право на политическите партии да обсъждат, номинират, но също мое право е сама да си вземам решенията. Няма как да съобщя решение, което не съм взела. Не съм казала такова нещо. (че са ѝ предложили от БСП да бъде издигната за кмет на София – бел.ред.)“ ", "date": "2019.01.21", "title": "Мая Манолова: Няма законови причини да се бавят парите за хора с увреждания"}
{"url": "https://www.novinite.bg/articles/170042/Rakovodstvoto-na-PP-ABV-se-sreshtna-s-poslanika-na-Rumaniya-N-Pr-Jon-Galya", "text": "Европредседателството на Румъния и възможностите за сътрудничество между България и северната ни съседка, както и засилване на икономическите и културни връзки между двете държави, обсъдиха на среща с посланика на Република Румъния Н. Пр. Йон Гъля председателят на ПП АБВ Румен Петков, зам.-председателят на партията Любомира Ганчева, доц. Георги Кючуков и инж. Валентин Иванов, членове на ИБ на партията. Във фокуса на разговорите бяха предизвикателствата пред Румъния като ротационен европредседател в период, в който предстои да се състоят три важни за ЕС събития - Брекзит, изборите за Европейски парламент и експертното обсъждане на финансовата рамка на ЕС за следващите 7 години. Председателят на ПП АБВ Румен Петков изтъкна изключително отговорната роля на Румъния в периода на председателството по отношение бъдещето на ЕС.От страна на ПП АБВ беше изказано мнението, че България и Румъния трябва да излязат с общ пакет по въпроси от взаимен интерес. Доц. Кючуков посочи, че правителствата на България и Румъния трябва да работят заедно по определение на финансовата рамка на ЕС по бюджета на ЕС за следващите 7 години, която не трябва да бъде обвързана с политически критерии. АБВ признава изключителните заслуги на румънската страна за развитие на Дунавската стратегия и сътрудничество в дунавския регион. Съвпадането на европредседателството и председателството на Комитета за дунавско сътрудничество от страна на Румъния отваря добра възможност за засилване на съвместната работа. В интерес на двете страни е развиването на черноморското икономическо сътрудничество в контекста на председателството на България на Организацията за черноморско икономическо сътрудничество (ОЧИС). По отношение на държавното сътрудничество се акцентира върху възможностите за икономическа интеграция и партньорство, особено в областта на IT и енергийната политика. Н. Пр. посланик Гъля подробно очерта основите на румънското председателство на Евросъюза и мерките по четирите стълба на това председателство. Той обърна особено внимание на развитието на Дунавската стратегия по начин, който да бъде в полза на отделните граждани на страните от региона. Подчерта, че на срещата на върха на ЕС в Сибиу ще бъдат определени насоките за бъдещото развитие на ЕС. ПП АБВ настоя румънското председателство да използва всички възможни начини за противопоставяне на проекта „Европа на две скорости“ – идея, за която отново се застъпи френският държавен глава преди дни. Принципът на подобни различни стандарти може да бъде използван за насаждане на евроскептицизъм. Обсъдени бяха възможните варианти и евентуалните действия на страните от ЕС по отношение на Брекзит.", "date": "2019.01.21", "title": "Ръководството на ПП АБВ се срещна с посланика на Румъния Н. Пр. Йон Гъля"}
{"url": "https://www.novinite.bg/articles/170048/MVR-i-prokuraturata-razsledvat-shemi-za-izdavane-na-falshivi-resheniya-na-TELK", "text": "Проверяват се областите с най-много отпуснати инвалидни пенсии, но проверите ще обхванат цялата страна.В Силистра имало посредници, които срещу 600 лв. уреждали фалшиви решения на ТЕЛК. 28% от всички пенсии в областта са инвалидни. До момента са образувани 4 досъдебни производства и 7 преписки. Разпитани са около 200 души.Иван Гешев, зам.-главен прокурор: Около 70% от лицата, с които се разговаря или се снемаха обяснения, не знаят от какво са болни. Не знаят какви документи трябват за ТЕЛК, с какъвто разполагат. Това са хора, които получават инвалидни пенсии.Ивайло Иванов - главен секретар на МВР: Повечето от епикризите и диагнозите са т.нар. „копи пейст“: едни и същи на всички лица. Повечето то заболяванията трудно могат да бъдат открити или няма как да бъдат хванати - като болки в кръста, високо кръвно, болки в коленете, световъртеж.Ивайло Иванов - управител на НОИ: 2018 г. за този вид пенсии за извършени разходи в размер на 1,566 млрд. лв. - само за пенсиите, които са за общо заболяване. Като се добавят и другите инвалидни пенсии, сумата нараства 1,7 млрд.", "date": "2019.01.21", "title": "МВР и прокуратурата разследват схеми за издаване на фалшиви решения на ТЕЛК"}
