{"url": "https://www.novinite.bg/articles/162300/Berachi-na-tryufeli-protestirat-v-Rusensko-zaradi-vavedenata-zabrana", "text": "Ограничава се достъпът на берачи на трюфели в Русенско до горите в района за срок от три месеца поради опасността от разпространение на африканската чума по свинете. Забраната е въведена със заповед на директора на Регионалната дирекция по горите в Русе инж. Огнян Савянов. За целта трябва да се вземат необходимите мерки и да се поставят обозначителни табели за ограничен достъп.Мярката обаче предизвика протест от страна на берачите на трюфели в Русенско и те ще изразят своето недоволство днес - 24 юли, предаде БНР. Спирането на събирачите на деликатесните гъби се налага заради практиката да се търсят трюфели с помощта на обучени прасета или кучета, което пък е предпоставка за разпространение на африканската чума.Търсенето на трюфели става с добре обучени кучета, а цената на скъпите гъби в зависимост от качеството се търгува от 1 000 до 1 600 евро за килограм.В момента в горите се събира черен летен трюфел. Най-близкото огнище на африканска чума по свинете е на около стотина километра от нашата граница – в румънския окръг Констанца.", "date": "2018.07.24", "title": "Берачи на трюфели протестират в Русенско заради въведената забрана"}
{"url": "https://www.novinite.bg/articles/162310/Vremenno-promenyat-dvijenieto-v-Sliven", "text": "Във връзка с провеждането на Рали „Сливен - 2018“ се налага временна промяна в организацията на движение в дните от 27 до 29 юли. Това съобщиха от Областна дирекция на МВР-Сливен.От 17.32 часа до 22 часа в петък, 27 юли ще бъдат затворени подстъпите към булевард „Илинденско въстание“, от кръстовището за Ямбол до входа на танковата бригада. В събота от 9.18 ч. и от 13.34 ч. до приключването на специални етапи 2 и 5, се въвежда забрана за движение на МПС в участъка от пътния разклон до моста за село Бинкос за Шивачево, през пътния разклон към с. Боров дол, до финала на 14, 300 км. след старта, на около 2 километра преди с. Жълт бряг. За времето от 10:00 ч. и от 14.17 ч. до приключването на специални етапи 3 и 6 се въвежда забрана за движение на МПС в отсечката от старта на 800 м. след детско селище „Качулка“ и на 7,8 км. от с. Бяла, през пътен разклон „Агликина поляна“, разклона за с. Раково, до финала в с. Раково. От 11.16 ч. и от 15.32 ч. до приключването на специални етапи 4 и 7, се въвежда забрана за движение на автомобили в отсечката от старта след моста, на изхода от с. Ичера към град Сливен, през разклона „Чуката“, през м. Карандила, връх „Българка“ до финала, на около 2 км. след връх „Българка“, в посока м. Абланово.В същия ден, от 10.30 ч. до приключване на специален етап 7 ще има полицейски екипи на изхода на с. Градец, в посока с. Ичера. Те ще уведомяват транзитно пътуващите граждани за забраната за преминаване след с. Ичера във връзка с провеждането на ралито, като ги пренасочват към пътен възел „Петолъчка“.В неделя от 9:00 ч. и от 11.10 ч. до приключването на специални етапи 8 и 10 се забранява движението на МПС в участъка от пътя - Сливен, пътен разклон „Чуката“, по пътя към връх „Карандила“ до финала, на около 1800 м. от разклона „Чуката“.От 9.29 ч. и от 11.49 ч. до приключването на специални етапи СЕ № 9 и СЕ № 11, се забранява движението на МПС, в отсечката от старта, на 640 м. преди пътен разклон на връх „Българка“, през „Сиирджийския завой“ и продължава в посока Сливен до местността Абланово, където свършва на финала, до чешмата в м. Абланово.Във връзка с безопасността на провеждане на ралито, не се разрешава движение на пътни превозни средства и пешеходци, преди преминаването на специалния автомобил на организатора.Всички ППС, които се движат преди този автомобил ще бъдат спирани и извеждани извън трасето. Забранява се оказване на помощ от зрителите на екипажи, претърпели инцидент в трасето, до пристигането на специализираните екипи. Оказването на помощ ще води до дисквалификация на състезателите.Любителите на автомобилния спорт се призовават да не замърсяват околната среда, да имат отговорно поведение и да спазват мерките за безопасност. Организатори на проявата са Община Сливен и АСК „Скорпион“ - Сливен.", "date": "2018.07.24", "title": "Временно променят движението в Сливен"}
{"url": "https://www.novinite.bg/articles/162312/BABH-za-prinosa-na-Balgariya-za-zalavyaneto-na-nelegalni-pesticidi-ot-Evropol-i-OLAF", "text": "Около 360 тона нелегални или фалшиви пестициди бяха конфискувани в Европа в резултат на операция SILVER AXЕ III,  която се координира от Европол с подкрепата на Европейската служба за борба с измамите (OLAF). За периода 16 април – 11 май 2018 са били извършени проверки на важни морски пристанища, летища и сухопътни граници, както и съоръжения за производство и преопаковане в 27-те държави, които участват в операция SILVER AXЕ III - Австралия, Белгия, България, Хърватия, Кипър, Франция, Финландия, Германия, Гърция, Унгария, Ирландия, Литва, Люксембург, Малта, Молдова, Полша, Португалия, Румъния, Сърбия, Словакия, Словения, Испания, Швейцария, Обединеното кралство, Украйна, Италия и Холандия (лидер на действията).От тази година страната ни за първи път се включва в операция SILVER AXE ІІІ. В акцията взеха участие Българска агенция по безопасност на храните (БАБХ), ГД \"Национална полиция\" и Агенция \"Митници\". В рамките на международната операция, БАБХ съобщава, че е бил осъществен засилен контрол върху:• Вноса на нелегални продукти за растителна защита на ГКПП, съвместно с Агенция „Митници“.В резултат за нерегламентиран внос на продукти за растителна защита със страна на местоназначение България които не са били декларирани пред митническите органи, са задържани на ГКПП \"Лесово\" - 60 кг и 595 л пестициди, произход Турция; на ГКПП \"Капитан Андреево\" - 35,6 кг и 82,5 л, произход Турция; на ГКПП \"Връшка Чука\" - 11 кг и 8,3 л, произход Сърбия; на ГКПП \"Малко Търново\" - 13,2 кг и 9,5 л, произход Турция.Задържани са неразрешени продукти за растителна защита с произход Турция, страна на местоназначение България и Румъния на ГКПП \"Лесово\" - 5,8 кг и 36 л и на ГКПП \"Капитан Андреево\" - 12,9 кг и 24 л.• Търговията на нелегални продукти за растителна защита във вътрешността на страната, съвместно с ГД „Национална полиция“.За периода общо 11 бр. извънредни проверки за нерегламентиран внос и търговия с продукти за растителна защита БАБХ е извършила на територията на градовете Димитровград, Хасково, Ямбол, Кърджали и Сливен с участието на органите на МВР. При тях са задържани 180 л неразрешени продукти за растителна защита с произход Турция, 18 кг неразрешени продукти за растителна защита с произход Гърция и са открити около 50 кг. залежали и негодни пестициди.• Планови проверки на обекти за производство, търговия и преопаковане на продукти за растителна защита и за употреба им от земеделските стопани.Наред с извънредните проверки за нелегални пестициди инспекторите по растителна защита на БАБХ извършиха на територията на страната 287 планови проверки на обекти за производство, търговия и преопаковане на продукти за растителна защита и нерегламентирани обекти, и 351 проверки за употреба на пестициди от земеделските стопани. В рамките на тези проверки са констатирани 129 несъответствия, за които са издадени предписания и съставен акт за административно нарушение.След приключване на операцията борбата с нелегалния внос и търговия с неразрешени продукти за растителна защита продължава. На 23 юни са задържани 2 186,95 кг и 799,95 л неразрешени турски пестициди в гр. Бургас.", "date": "2018.07.24", "title": "БАБХ за приноса на България за залавянето на нелегални пестициди от Европол и ОLAF"}
{"url": "https://www.novinite.bg/articles/162314/Akcizat-na-nagrevaemite-cigari-shte-se-uvelichi-s-50", "text": "Акцизът на нагреваемите цигари ще сe увеличи с 50% до 233 лева на килограм тютюн. Това решиха депутатите от бюджетната комисия към парламента. Текстовете ще бъдат внесени на второ четене в пленарна зала. Първоначално депутатите планираха да изравнят акцизите на цигарите и на нагреваемите тютюниви изделия или така наречените бездимни цигари. Между двете двете четения вносителят на текстовете Менда Стоянова промени предложението си. Днес без мотиви тя предложи и да отпадне идеята за увеличение на акциза на бирата.", "date": "2018.07.24", "title": "Акцизът на нагреваемите цигари ще сe увеличи с 50%"}
{"url": "https://www.novinite.bg/articles/162302/200-000-balgarcheta-rodeni-zad-granica", "text": "България се топи - след малко повече от 20 г. населението на страната ще бъде по-малко от 6 млн. души. На фона на тази тревожна статистика над 200 000 българчета са родени извън страната, посочи бившият министър на труда и социалната политика и вицепремиер Ивайло Калфин в студиото на Bulgaria ON AIR. \"Намаляването на населението има много аспекти - очевидно е че трябва да се вземат мерки. В средата на годината правителството прие програма за противодействие. В предишни години демографските проблеми са се отбелязвали също в доклади като заплаха за националната сигурност. Липсва комплексна политика, промяната не става с 2-3 мерки, става с комплекс от мерки\", каза Ивайло Калфин в \"България сутрин\". Бившият министър на труда и социалната политика изброи основните направления, в които мерките за борба с демографската криза трябва да са съсредоточени: удължаване продължителността на живот, насърчаване на раждаемостта и намаляване на броя граждани, които напускат страната. \"Много деца се раждат в чужбина, над 200 000 български деца са родени навън, заради по-доброто образование и здравеопазване. Трябва да има възможност за по-добро съчетаване между кариера и семейство\", посочи още Калфин. Бившият вицепремиер даде пример с Унгария, където за трето дете семействата получават значителна сума и определи всички мерки, които правят по-спокойни младите родители като полезни. Сред тях той акцентира на безплатния достъп до детски градини и ясли. \"В София трябва да се построят и пригодят много детски заведения, които да бъдат достъпни. Държавата прави нещо в тази посока, но това е случва бавно. Това е инвестиция, не е разход - ефектите са много\", каза още той. Калфин засегна и проблема с квалифицираните работни места и го квалифицира като \"остър\". Той акцентира върху важността на структурата на населението, не само броя на хората, отбелязвайки, че у нас тя е застаряваща. \"В Чехия, Унгария и Полша мерките за продължаване на живота са дали най-бърз ефект\", каза още той. Ивайло Калфин обърна внимание на медицинската превенция при откриване на две от най-често срещаните заболявания с фатален край у нас - сърдечно-съдовите и онкологичните, които се лекуват ако са открити в ранен стадий. \"За да се обърне тенденцията трябва упорито да се следва комплекс от мерки продължително време\", посъветва Калфин.", "date": "2018.07.24", "title": "200 000 българчета родени зад граница"}
{"url": "https://www.novinite.bg/articles/162309/Oblastnata-epizootichna-komisiya-Plovdiv-nabelyaza-merkite-sreshtu-chumata-po-jivotnite", "text": "Областната епизоотична комисия в Пловид проведе заседание, на което набелязани мерките за предотвратяване на разпространението на болестите чума по дребните преживни животни и недопускането на проникването на болестта африканска чума по свенете в България. На заседанието, което се състоя по заповед на областния управител Здравко Димитров, присъстваха заместник областният управител Димитър Керин - председател на  епизоотичната комисия към Областна администрация – Пловдив, директорът на Областната дирекция по безопасност на храните – д-р Камен Янков и д-р Тодор Бенков - началник на отдел „Здравеопазване на животните” към ОДБХ, директорът на РДГ – инж. Мирослав Димитров, представители на ОДМВР, РЗИ и Ловно-рибарско дружество „Сокол“, кметове и представители на общините в областта. Доктор Янков разясни, че в момента се провежда  превантивно пръскане на главните пътища и паркингите в областта с дезинфекционния препарат „Виркон S“, а екипи от ОДБХ провеждат разяснителна кампания на фермерите и частните стопани, а полицейски патрули следят за нелегална търговия и транспортиране на животни. Ловните дружинки в областта също са инструктирани и обучени за вземане на проби от дивите животни при отстрел. Директорът на РДГ инж. Димитров обясни, че от днес се разрешава провеждането на групов лов, който има за цел да намали популацията на диви свине, като превантивна мярка за недопускането на навлизането и разпространението на територията на  страната на болестта африканска чума по свинете, от която вече има огнища в съседна Румъния. Вече са раздадени 1200 комплекта, с които да се вземат проби от дивите свине и да се дават за изследване от лабораториите. Основна предпазна мярка за защита от разпространението на болестта е започналото вече изграждане на защитна стена по сухопътната граница с Румъния.  Поставена е и информационна табела на летище Пловдив, която цели разясняването на ограничителните мерки, които ще бъдат предприемани за пристигащите пътници. Сред тях е забраната за внос на месни хранителни продукти. Д-р Бенков обясни, че болестите не са от групата на зоонозите и не са опасни за човека, но вирусът на африканската чума може да се предава с храните, поради което хранителните отпадъци трябва да се изхвърлят само в затворени контейнери за смет и в никакъв случай да не бъдат използвани за изхранване на селскостопански животни. Целта е да се ограничи антропогенният фактор, който е основния източник на пренасяна на вируса.  Заболяването може да се пренася механично от човек чрез дрехи, обувки или заразени месни продукти и поради тази причина се налага спешното прилагане на превантивни мерки за ограничаване и недопускане на разпространението му, защо смъртността е голяма и няма лечение и ваксина, а икономическите загуби са огромни. До края на седмицата трябва да бъдат съставени общински епизоотични комисии, на които да бъде проведена разяснителна кампания сред селските стопани. Те трябва да бъдат запознати с мерките за превенция  и контрол. Всеки фермер в страната трябва ще бъде запознат със епизоотичната обстановка и набелязаните мерки за недопускане на заразните болести. Необходимо е да се направи регистрация на всички животни отглеждани във фермите, които влизат в трите групи – индустриални ферми и домашни ферми тип А и Б. Така ще се упражнява по-голям контрол и при изплащане на обезщетенията при наложително умъртвяване на животните. ", "date": "2018.07.24", "title": "Областната епизоотична комисия Пловдив набеляза мерките срещу чумата по животните"}
{"url": "https://www.novinite.bg/articles/162315/Maj-e-zaginal-pri-navodneniyata-v-Tetevensko", "text": "Мъж на 36 г. е загинал при нещастен инцидент при наводненията в община Тетевен, съобщи БТА, като се позова областната дирекция на МВР в Ловеч. Тялото на мъжа е намерено около 11.30 часа днес. Инцидентът е станал под връх Червен край Тетевен.Мъжът е оставил колата си до къща за гости и е тръгнал пеша за града, опитал се е да прекоси вада, при което водата го е отнесла. Все още се прави оглед на място, за да се уточни причината за смъртта на мъжа.Поройни дъждове нанесоха щети в Тетевенско, като най-пострадали са селата Глогово и Градежница. Хората там останаха без ток, къщите им са наводнени, има разрушени мостове, активирани свлачища, пострадала е и пътната инфраструктура.Три махали с около 300 души в тях останаха откъснати, заради разрушен път и отнесен железобетонен мост. На място са областният управител на Ловеч Георги Терзийски и кметът на общината Мадлена Бояджиева. Откъснатите хора ще бъдат снабдени с необходимите хранителни продукти. Работи по отстраняване на щетите и укрепване на коритото на реката.От дъждовете в луковитското село Торос също има над 20 наводнени къщи, потвърди кметът на общината Иван Грънчаров. Водата е дошла от прелял канал, който в миналото е строен за напояване.", "date": "2018.07.24", "title": "Мъж е загинал при наводненията в Тетевенско"}
{"url": "https://www.novinite.bg/articles/162297/Tri-dni-gori-smetishte-kraj-Kocherinovo", "text": "Вече трети ден продължава да тлее пожар в сметището край село Кочериново. Огънят не може да бъде овладян от пожарникарите, а и не са помогнали снощните дъждове. Хората от Кочериново се оплакват от неприятна миризма и се тревожат от замърсяване, но засега местните власти твърдят, че показателите на въздуха са в норма. Пожар на сметището на община Кочериново Гори сметището на община Кочериново, което се намира край кръговото кръстовище на АМ \"Струма\", предаде БГНЕС. Гъстият черен дим стелещ... Прочети повече Големият проблем за пожарникарите е, че не могат да осигурят достатъчно вода, за да облеят изцяло тлеещите боклуци - основно пластмаса и гуми. Единственият начин да спрем процеса на горене е чрез верижна техника и чрез заравняване и запръстяване, уточни кметицата на Община Кочериново Любка Йорданова. По думите на Йорданова става въпрос за затворено сметище, което не се ползва от началото на тази година. За да няма достъп до депото, ще натрупаме земни маси по пътя към сметището и ще правим ежедневни проверки, заяви кметицата пред Нова телевизия. Няма официална версия какво е предизвикало пожара - дали е умишлен или става въпрос за палене на стърнища.", "date": "2018.07.24", "title": "Три дни гори сметище край Кочериново"}
{"url": "https://www.novinite.bg/articles/162304/Zasileni-proverki-na-kamioni-i-avtobusite-se-izvarshvat-v-cyalata-strana", "text": "Засилени проверки на товарните автомобили и автобусите се извършват в цялата страна от днес до 29 юли. Операцията се провежда във всички държави членки на европейската организация на службите на Пътна полиция - TISPOL. Повече за акцията научихме от Иво Никодимов. Проверките се правят съвместно от пътна полиция, криминална полиция, икономическа полиция и автомобилната инспекция. Следи се както за всички видове нарушения на Закона за движение по пътищата - превишена скорост, ползване на ползване на обезопасителни колани, така също се следи за нелегален превоз на хора, включително на нелегални имигранти, за нелегален превоз на товари, за всякакви видове икономически или пък криминални престъпления, които биха могли да се извършват с товарните автомобили и автобусите. Следят се също и документите на самите товари, които се превеждат, техническата изправност на превозните средства, спазването на регламентите за работа и почивка следят инспекторите на ДАИ, защото се оказва, че една от най-честите причини за тежки катастрофи с товарни автомобили е именно преумората на шофьорите и заспиването им зад волана, вследствие на което, те изпускат контрола над превозното средство. Росен Рапчев - отдел \"Пътна полиция\" - ГДНП: Това е превантивна операция за такива водачи и се гледат изключително много тахографските шайби. Времето за почивка е изключително важно и това е един основен фактор за настъпване на тежки инциденти с водачи на товарни автомобили. Голяма част от настъпилите инциденти са по причина, че водачът не е починал достатъчно и е изморен и поради заспиване или загуба на контрол над превозното средство, също така и техническата изправност. Точно такива операции установяват дали автомобилът в момента е технически изправен. От сутринта до момента са установени 2 технически неизправни товарни автомобила, които, разбира се, са откарани на наказателни паркинги, където ще трябва да се вземат мерки за отстраняването на техните повреди. И един чуждестранен шофьор, който е бил без шофьорска книжка - той също е на наказателен паркинг, установява се в момента, дали той е правоспособен и просто шофьорската книжка не е в него или въобще няма такава правоспособност. На този етап не може да се каже какви са другите установени нарушения, защото данните ще бъдат обобщени след края на операцията. Това е втората такава операция за годината. Те се провеждат в сезоните, в които движението на хора и товарни автомобили е най-голямо. Третата такава акция ще бъде през есента.", "date": "2018.07.24", "title": "Засилени проверки на камиони и автобусите се извършват в цялата страна"}
{"url": "https://www.novinite.bg/articles/162318/Dva-novi-podleza-shte-badat-postroeni-nad-bul-Narodni-buditeli-vav-Varna", "text": "Два пешеходни подлеза ще бъдат изградени на бул. \"Народни будители\" в \"Аспарухово\". Това съобщи заместник-кметът Христо Иванов, който коментира започналите във Варна ремонти, финансирани по проект „Интегриран градски транспорт на Варна – втора фаза“, предаде БНР.Преди седмица стартира реконструкцията на уличната мрежа в райнона на бул. \"Народни будители\" от сп. “Джанавара” ул. “Св. Св. Кирил и Методий”. Новите подлези в \"Аспарухово\" ще са на спирка \"Калин\" и до Морската гимназия.От събота е факт и реконструкцията на улична мрежа на бул. „Осми Приморски полк” в участъка от бул. „Васил Левски” до бул. „Христо Смирненски”, включващ и основен ремонт на пътен възел „Виница” и пешеходния подлез. От 21 юли заради ремонт е затворено за движение и южното платно на бул. \"Васил Левски\" в участъка от \"Подвис\" до бул.\"Осми Приморски полк\" (спирка \"Явор\").Тук ремонтът освен пътните платна на старата част от бул. \"Левски\" ще включва изграждане на велоалея, подмяна на настилките на тротоарите, подземната инфраструктура и реконструкция с нова хидроизолация на всички подлези - пешеходните и тези за автомобили, уточни Иванов. ", "date": "2018.07.24", "title": "Два нови подлеза ще бъдат построени над бул. \"Народни будители\" във Варна"}
{"url": "https://www.novinite.bg/articles/162321/Operaciya-Baba-Dora-e-generalna-repeticiya-za-Prechupvane", "text": "Публикувано във факти.бг: Алфонс Доде посвещава прочутия си разказ на храбрата козичка на някой си г-н Сеген. Цяла нощ тя се бие и отблъсква с малките рога хищния вълк. На сутринта, смазана от умора, все пак пада и вълкът я изяжда. Властта все пак уби козичките и на баба Дора. Хората, смазани от умора и безнадежност, се предадоха. Властта беше пощуряла, не за кръвта на животните, а за да покаже, че е силна, всемогъща, решителна, че никой не може да и се противопостави. Че думата, дадена на Брюксел, на две няма да стане. Нямаше нужда да доказва има ли чума или не, щом се каже, че има, значи не може да няма. - Откъде е дошла, как, кога, защо точно там ? - Не е ваша работа. - Защо животните продължават да са живи и здрави след карантинния период ? - Млък ! Избиването на хиляди животни нямаше логична ветеринарно - санитарна обосновка. Чумата изглеждаше като Новичок - тайнствена и неуловима. Случаят Шарково напомни с абсурдността си аферата Скрипал. Смисълът беше: никой за нищо не може да ни попречи. Може да викате, протестирате, плачете, пишете, бришете, ние ще ви смачкаме. Ще направим това, което сме решили. Не си мислете, че може да ни спрете. Сценарият е взет от шпицкомандите. Масирана медийна атака, после заграждане на селото, полиция, жандармерия, пълна блокада, отстраняване на неудобните свидетели, запретване на ръкавите и - под ножа. А истината може би е другаде. Операция “Баба Дора“ изглежда генерална репетиция на операция “Пречупване“, с която Борисов заплаши тези, които искали да го свалят. “Няма да ви се дадеме тоа път“, каза премиерът. Казвам ти дъще, сещай се снахо ! Днес са кози, утре може да сте вие. Не си мислете, че критиките, нападките, обвиненията, подигравките ще ви се разминат. Властта не спи, тя дебне. Както винаги, когато е на края си, алчната, арогантна, безскрупулна и жестока власт е в състояние да надмине себе си. Такава власт не разбира Алфонс Доде. Те не са и чували за него. Затова и не знаят, че козичката Бланкет умира горда, че не се е предала и е устояла цялата нощ в битката с вълка. А може и да е издържала, защото се е надявала, че все пак г-н Сеген ще се появи и ще застреля звяра.", "date": "2018.07.24", "title": "Операция \"Баба Дора\" е генерална репетиция за \"Пречупване\""}
{"url": "https://www.novinite.bg/articles/162317/Balgariya-predupredi-Garciya-i-Turciya-za-pokachvane-na-vodite-na-Arda-i-Marica", "text": "Министерството на външните работи на България предупреди с вербални ноти властите в Гърция и Турция за очаквано опасно покачване на водите на реките Арда и Марица.В предупреждението към гръцките власти се обръща внимание на вероятността от преливане на язовир „Ивайловград“ заради очаквани интензивни валежи по целия водосбор на река Арда в следващите дни. С цел сработване на постъпващия приток ВЕЦ „Ивайловград“ преминава на 24-часов режим на работа, поради което дебитът на река Арда след язовира ще надвиши  300 кубични метра в секунда.Турските власти са предупредени, че макар нивото на Марица около Свиленград да е под прага на предупреждение съгласно Системата за ранно предупреждение, има вероятност в сряда и четвъртък водното количество да премине жълтия и оранжевия праг и да стигне червения праг на тревога.В нотите се подчертава, че МВнР поддържа постоянна връзка с представителите на Министерството на околната среда и водите и при необходимост ще информира посолствата на двете страни в София.", "date": "2018.07.24", "title": "България предупреди Гърция и Турция за покачване на водите на Арда и Марица"}
{"url": "https://www.novinite.bg/articles/162298/Referendum-i-slujebno-pravitelstvo-v-Makedoniya", "text": "Служебно правителство ще бъде съставено в Македония за организиране на референдума за промяна на името на страната, съобщи РИА Новости.До това споразумение стигнаха лидерите на четирите големи партии в страната. Те проведоха среща, която продължи 6 часа през вчерашния ден.В срещата участваха лидерът на СДСМ Зоран Заев, лидерът ДСИ Али Ахмети, лидерът на Беса Билал Касами и лидерът на ВМРО – ДПМНЕ Християн Мицовски. Остава те да уточнят датата, на която ще се проведе референдума.„Днес се разбрахме срещата да приключи със споразумение. Трябваха ни мъдрост и нерви. Още преди договора с Гърция приехме законови промени, според които се назначава служебно правителство преди всякакъв вид избори. Македония ще бъде член на НАТО и ЕС“, заяви македонският премиер Зоран Заев.", "date": "2018.07.24", "title": "Референдум и служебно правителство в Македония"}
{"url": "https://www.novinite.bg/articles/162291/Strelecat-ot-Toronto-imal-psihichni-zabolyavaniya", "text": "Канадската полиция съобщи снощи, че заподозреният за стрелбата в канадския град Торонто в неделя е 29-годишният Файсал Хусайн. Семейството му обяви, че мъжът, който загина при атаката, е душевно болен, предаде Ройтерс. Хусайн уби жена и рани 13 души, сред които и дете при атаката с огнестрелно оръжие в неделя вечерта в гръцкия квартал на канадския град Торонто. Свидетели на нападението заявяват, че са чули между 20 и 30 изстрела. Нападателят също е мъртъв, като не е ясно дали той се е самоубил или е бил убит от полицията. Членове на семейството му съобщиха, че имал психични заболявания и е страдал от психоза и депресия през целия си живот. Няма данни за пострадали българи при стрелбата в Торонто През уикенда в Торонто бяха разположени десетки допълнителни полицаи поради неотдавнашен ръст на насилието, извършено с огнестрелно оръжие, отбелязва АП. Кметът Джон Тори заяви след атаката:\"Бяхме свикнали да живеем в град, където подобни неща не се случват, но в наши дни се случват неописуеми неща“. Според него в града има прекалено много леснодостъпни огнестрелни оръжия.", "date": "2018.07.24", "title": "Стрелецът от Торонто имал психични заболявания"}
{"url": "https://www.novinite.bg/articles/162303/Balgarka-e-postradala-pri-pojarite-v-Garciya", "text": "По информация на посолството ни в Атина българска гражданка е пострадала в следствие на пожарите в района на гръцката столица. Тя е с изгаряния, настанена е в болница, без опасност за живота. Дипломатическата ни мисия е в контакт с близки на нашата сънародничка и е в готовност да окаже необходимото съдействие. © Снимка: БТА Припомняме, че по информация на посолството в Атина на територията на Гърция големи пожари избухнаха в района на Кинета, Атика, в района на Метохи, близо до гр. Ханя на остров Крит, района на Пендели, Атина и в района на Рафина, Атика. Най-много са жертвите в района на Неа Макри, населените места Мати, Кокино лиманаки, общ. Рафина. Към 11.00 часа по-голямата част от огнищата на пожарите са овладени. На място остават екипи на пожарната служба, които продължават да работят за справяне с последствията и локализиране на вторичните огнища. Движението по пътния участък Атина – Коринт се възстановява постепенно. Затворена за движение остава част от националния път на Ханя-Ретимно, о. Крит. На телефон 199 могат да бъдат подавани сигнали към гръцката противопожарна служба за изчезнали хора, като е необходимо да се предостави информация за тях. Министерството на външните работи съветва българските граждани, които се намират на територията на Гърция, да следват стриктно указанията на местните власти и да не предприемат действия, които могат да застрашат тяхната безопасност. В случай на необходимост, нашите сънародници могат да се обръщат за съдействие към кризисния щаб, сформиран към посолството, на телефон: +30 6937 096 220.", "date": "2018.07.24", "title": "Българка е пострадала при пожарите в Гърция"}
{"url": "https://www.novinite.bg/articles/162316/Grackiyat-premier-obyavi-traur-jertvite-na-pojarite-sa-nad-60", "text": "Гръцкият премиер Алексис Ципрас обяви тридневен траур за десетките жертви на горските пожари в района на Атина. Сред жертвите на огнената стихия има и бебе. Сред пострадалите има една българка. Жената е с изгаряния, настанена е в болница, но е без опасност за живота. Това съобщават от посолството ни в Атина. Дипломатическата ни мисия е в контакт с близките й и е в готовност да окаже необходимото съдействие Изпепелени са повече от 100 къщи и поне 200 коли. Евакуация на цял квартал в Атина заради огромни горски пожари - СНИМКИ Гърция обяви тридневен траур и поиска помощ от Европа. В много райони продължава евакуацията.", "date": "2018.07.24", "title": "Гръцкият премиер обяви траур, жертвите на пожарите са над 60"}
{"url": "https://www.novinite.bg/articles/162299/Strelba-v-podlez-v-Sofiya-linejka-e-otkarala-tejko-ranen", "text": "Стрелба е проехтяла преди минути в София. Това съобщи Блиц, цитирайки очевидец на екшъна. По думите на свидетеля, драматичната случка е възникнала в подлеза на бул. \"България\" и бул. \"Гоце Делчев\". Уплашеният очевидец разказал, че е бил прострелян мъж на видима възраст около 50-години. На място веднага са пристигнали полиция и линейка, която е откарала пострадалия в болница. Според първоначалната информация раненият е в много тежко състояние, с опасност за живота. Към момента не са известни причините за стрелбата. По непотвърдена информация извършителят е задържан.", "date": "2018.07.24", "title": "Стрелба в подлез в София, линейка е откарала тежко ранен"}
{"url": "https://www.novinite.bg/articles/162296/Izzeha-200-kg-meso-zaradi-risk-ot-afrikanska-chuma-na-Dunav-most", "text": " Над 200 килограма колбаси конфискуваха граничните полицаи на Дунав мост при Русе. Храната е иззета от туристи, пътуващи за почивка у нас и в Гърция. Това се случва две седмици след поставянето на фризер и табели, забраняващи вноса на месо заради африканската чума по свинете в Румъния. Въпреки забраната само за два дни граничните полицаи са пресекли девет опита на румънци да пренесат месни продукти в България. Щателно се проверяват всички превозни средства, които преминават граничния пункт. На всеки 24 часа конфискуваното месо от фризера се насочва за унищожение в екарисажа в Шумен. Заради затегнатия граничен контрол на Дунав мост е върнат и камион, превозващ коне, чийто румънски собственик искал да ги продаде у нас. Повечето от преминаващите през контролния пункт знаят за опасността от африканската чума по свинете. На Дунав мост обаче все още не се извършва дезинфекция на влизащите превозни средства, тъй като липсва площадка. Тя ще бъде изградена в най-кратки срокове, като допълнителна мярка срещу разпространението на африканска чума по свинeте. Въпреки че у нас все още няма открити огнища, собствениците на свинекомплекси в русенски регион са притеснени, защото ако заразата проникне у нас, загубите им ще са за милиони, съобщава БНТ.", "date": "2018.07.24", "title": "Иззеха 200 кг. месо заради риск от африканска чума на Дунав мост"}
{"url": "https://www.novinite.bg/articles/162301/Puskat-toplata-voda-v-Pernik", "text": "Въведен в експлоатация е основният пети парогенератор на ТЕЦ „Република” в Перник, съобщи директорът на местната „Топлофикация\"  Любомир Спасов.  До ранните следобедни часове ще бъде пусната и топлата вода на перничани. Тя беше спряна на 23 юли през нощта заради превключването на технологичните мощности. До включването в системата на пети парогенератор, работеше резервният четвърти котел, който вече е изключен. Тазгодишната планова профилактика на топлоизточницте и топлопреносната мрежа в Перник започна на 23 юни и продължи един месец. Поетапно са ремонтирани и трите парогенератора.  Целта на летните ремонти е да се сведат минимум авариите през зимата.", "date": "2018.07.24", "title": "Пускат топлата вода в Перник"}
{"url": "https://www.novinite.bg/articles/162307/Rumaniya-V-Gyurgevo-cherven-kod-zaradi-afrikanskata-chuma", "text": "Окръг Гюргево е под червен код за опасност от поява на африканска чума по свинете, заяви директорът на Санитарно-ветеринарната дирекция в Гюргево Ливиу Флореску, цитиран от агенция Аджерпрес. По думите му властите са предприели серия мерки за предотвратяване появата на болестта.\"Окръг Гюргево е под червен предупредителен код, защото само окръг Кълъраш ни дели от Яломица и Констанца, където са установени случаи на африканска чума по свинете\", каза Ливиу Флореску. Той посочи, че в Гюргево няма регистрирани случаи на вируса, но въпреки това тази седмица ще се проведат информативни заседания с компетентните органи в окръга.Директорът на Санитарно-ветеринарната дирекция в Гюргево подчерта, че местни ветеринари осъществяват проверки на ГКПП Гюргево-Русе с цел предотвратяване на влизането в Румъния на продукти от животински произход, които могат да пренесат вируса на африканската чума.Българската страна организира филтри за дезинфекция на влизане и излизане от страната, а в граничния окръг Гюргево румънските ветеринари са бдителни и осъществяват контрол на граничния пункт при всички превози на живи животни, защото в България, на границата с Турция, се появи и чума по дребните преживни животни, каза още Ливиу Флореску, цитиран от БТА.Агенция Аджерпрес съобщава още, че в окръг Сълаж, Северозападна Румъния, е потвърдено огнище на африканска чума по свинете при два трупа на глигани, намерени в гората край село Майерище.Окръжните власти веднага са предприели действия за борба със заболяването. Установена е зона на зараза и по-широка зона за контрол около мястото, където са намерени труповете. Дадени са специални инструкции за ограничения към местните стопани, които отглеждат прасета.", "date": "2018.07.24", "title": "Румъния: В Гюргево червен код заради африканската чума"}
{"url": "https://www.novinite.bg/articles/162287/Praznichen-koncert-otbelyazva-140-godishninata-ot-sazdavaneto-na-Balgarskata-armiya", "text": "Министерството на отбраната ще отбележи 140-та годишнина от създаването на Българската армия с празничен концерт пред Народния театър „Иван Вазов“. В концерта ще участват Гвардейският представителен духов оркестър иПредставителният ансамбъл на Въоръжените сили. Под диригентството на майор Йордан Христов и старши лейтенант Лъчезар Кръстев, ще бъдат изпълнени „Родина“ – марш, „Кармен“ от Бизе, „Еленино хоро“ и „Дунавско хоро“ на Дико Илиев, както и други популярни произведения. В програмата на концерта са включени и изпълнения на Орлин Горанов, Емилия Валенти, Таня Дупаринова, Бойка Дангова, Гуна Иванова и Сунай Чалъков.Празничният концерт ще започне от 18.00 ч. Вход свободен.", "date": "2018.07.24", "title": "Празничен концерт отбелязва 140-годишнината от създаването на Българската армия"}
{"url": "https://www.novinite.bg/articles/162305/Putin-predloji-pomosht-na-Garciya-za-pojarite", "text": "Руският президент Владимир Путин поднесе съболезнования на гръцкото правителство във връзка със загиналите хора от горските пожари. Стопанинът на Кремъл предложи помощ за преодоляване на последиците от огнената стихия. Телеграмата на руския президент е адресирана до неговия гръцки колега Прокопис Павлопулос и премиера Алексис Ципрас. Тръмп няма да позволи на руските власти да разпитат американски граждани Президентът на Съединените американски щати Доналд Тръмп отхвърли предложението на Владимир Путин да позволи на руските власти да разпи... Прочети повече „Държавният глава подчерта, че в Русия искрено споделят скръбта на братския народ и предаде думи на съчувствие и подкрепа за роднините и близките на загиналите, а също така пожелания за скорошното оздравяване на всички пострадали“, се казва в съобщение на Кремъл, цитирано от БГНЕС. „Президентът на Русия изрази готовност да се окаже необходимата помощ за справяне със стихийното бедствие“, съобщи пресслужбата. По-рано сръбският и френският президенти Александър Вучич и Еманюел Макрон предложиха помощ на своя исторически съюзник. България и Турция също са готови да помогнат на Атина. Тръмп: Някои предпочитат война, а не добри отношения с Русия Американският президент Доналд Тръмп смята, че в Америка има хора, които по-скоро биха започнали война, отколкото да се съгласят с добр... Прочети повече Броят на жертвите на горските пожари надхвърли 60 души, съобщи гръцката национална телевизия, позовавайки се на официалните власти. Пожарната служба на нашите южни съседи съобщи, че пожарите са възникнали заради жегите и продължават да бушуват в три района на столичната област Атика – в района на град Кинета на 50 км западно от столицата, в района на град Каламос и в източна Атика. В понеделник също така избухнаха големи горски пожари и в други райони на Гърция – три огнища в областта Коринт на полуостров Пелопонес и недалеч от град Ханя на остров Крит. В близките часове се очаква Еврокомисията да активира Европейския механизъм за гражданска отбрана за помощ на Гърция. След анализ на обстановката в страната ще бъдат изпратени пожарни самолети и вертолети, мобилни средства за потушаване на пожари, бригади пожарникари и спасители, медицински бригади.", "date": "2018.07.24", "title": "Путин предложи помощ на Гърция за пожарите"}
{"url": "https://www.novinite.bg/articles/162288/Maj-iska-da-dari-yareta-i-koza-na-baba-Dora", "text": "Румен Бахов отиде в софийското село Балша, където мъж поиска да дари ярета и коза на баба Дора от село Шарково, чието стадо беше евтаназирано заради чумата.Илия Костурков изрази своите най-искрени съболезнования към нея и всички стопани, загубили своите животни. От ефира на NOVA той й пожела да бъде силна и да не се предава.Мъжът е на мнение, че действията на държавата са за безопасността на хората.", "date": "2018.07.24", "title": "Мъж иска да дари ярета и коза на баба Дора"}
{"url": "https://www.novinite.bg/articles/162311/Harvatiya-oprosti-na-grajdanite-si-dalgove-do-1-360-evro", "text": "Хърватия анулира дълговете на над 150 000 граждани, които дължат до 10 000 куни (1 360 евро) плюс лихвите на държавата и юридическите лица, свързани с нея, информира БГНЕС. Само в Загреб има 28 743 души, чийто дълг е отписан от държавата\"Дълговете са отписани въз основа на новия Закон за отписване на дългове за физически лица, които са имали дълг до 10 000 куни плюс лихвите. Размерът на отписания дълг е 1,338 милиарда куни\", заяви премиерът Андрей Пленкович.Става въпрос за отписване на дълговете към държавата или юридически лица, на които държавата е единственият основател или собственик, като Хърватската радио телевизия или Хърватския институт за здравно осигуряване, уточнява Nova.Повечето от гражданите, чийто дълг е отписан от държавата, са в Загреб - 28 743 в Сплит са 4 302, в Осиек 3 701, а в Риека – 3 842.", "date": "2018.07.24", "title": "Хърватия опрости на гражданите си дългове до 1 360 евро"}
{"url": "https://www.novinite.bg/articles/162290/8203Osobenostite-na-klimata-V-sredata-na-lyatoto-se-pitame-koga-shte-spre-da-vali8203", "text": "Очакват ни обилни валежи, гръмотевични бури и оранжев код за няколко области в страната. Бури и урагани имаше в Румъния тази нощ. Швеция остава в плен на унищожителни горски пожари, които бушуват повече от седмица. В Гърция има жертви на бурите. Защо климатът е толкова суров? Защо времето е толкова объркано? Темата коментира в студиото на \"Денят започва\" проф. Христо Пимпирев. Традиционно юли е един от най-горещите месеци в годината. Нормално е температурите да бъдат над 30-35 градуса. Дъждовният е хладен юли е аномален. Проф. Пимпирев смята, че времето действително се е побъркало. По думите му, тази зима беше много мека, даже на Северния полюс през зимата температурите бяха малко над нулата, а нормално трябва да са -30. В момента, когато пожари трябва да има в Португалия, Испания и други южни страни, те са отвъд Полярния кръг - в Швеция. Професорът обясни, че става въпрос за комплекси причини. Едни от тях са астрономически. Мнението на повечето учени е, че голямо влияние оказва и замърсяването на околната среда от човешкото присъствие.", "date": "2018.07.24", "title": "&#8203;Особеностите на климата: В средата на лятото се питаме кога ще спре да вали?&#8203;"}
{"url": "https://www.novinite.bg/articles/162286/Oblaci-i-dajd-ni-ochakvat-dnes", "text": "Днес ще се развива купесто-дъждовна облачност, с временни прекъсвания, на много места отново ще има валежи и гръмотевични бури, като остават условията за градушки. Ще духа слаб до умерен предимно северен вятър. Температурите ще се понижат и максималните ще бъдат между 23° и 28°, за София около 23°. В планините облачността ще е значителна. С временни прекъсвания, на много отново ще има валежи и гръмотевици. Ще духа умерен, по високите и открити части и временно силен североизточен вятър. Максималната температура на височина 1200 метра ще е около 18°, на 2000 метра – около 12°.По Черноморието ще е предимно облачно. Ще има валежи от дъжд и гръмотевици, на места главно по южното крайбрежие ще са интензивни. Ще духа до умерен север-североизточен вятър. Максимални температури по крайбрежието 24-27°. Температурата на морската вода е 25-26°. Вълнението на морето ще бъде 2-3 бала.", "date": "2018.07.24", "title": "Облаци и дъжд ни очакват днес"}
{"url": "https://www.novinite.bg/articles/162292/Dva-sluchaya-na-Lajmska-bolest-v-Stara-Zagora", "text": "Два случая на Лаймска болест са потвърдени в Стара Загора, информира Дарик, цитирайки РЗИ. В Чирпан, Павел баня и в село Черганово са класифицирани като вероятни три случая на болни от Марсилска треска. Данните са за изминалата седмица в Старозагорска област, а от Здравната инспекция уверяват, че няма регистрирани епидемични взривове. За посочения период са потвърдени случай на салмонелоза в село Паничерево и един на ротавирусен гастроентероколит в областния град. В Стара Загора, Казанлък и в село Нова махала има пет случая на вирусен хепатит, определени от здравните инспектори като вероятни. Общо 17 са регистрираните заразни заболявания в Старозагорско през изминалите седем дни. Случаите на остри респираторни заболявания са 72, при 68 за предходната седмица.", "date": "2018.07.24", "title": "Два случая на Лаймска болест в Стара Загора"}
{"url": "https://www.novinite.bg/articles/162293/Prezidentat-naloji-veto-na-Zakona-za-privatizaciyata", "text": "Президентът Румен Радев наложи вето на Закона за приватизация и следприватизационен контрол. Възраженията на държавния глава са срещу точките, които ще доведат до преразглеждане на вече сключени приватизационни договори в ущърб на държавата и обществото.Спредвидените промени се ограничава срокът на специфични задължения на купувачите по приватизационни договори в рамките на 5 години. В мотивите на ветото се посочва, че конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават преимущество на купувачите за сметка на обществения интерес.Новата уредба ще се отнася за купувачи, които не са изпълнили своите задължения, но са платили неустойките за тях. Нещо повече, плащането на тези неустойки се изисква само за първите 5 години от договора. Така ще се облагодетелстват и неизправни купувачи, които имат непогасени плащания за неустойки за период след тези 5 години, посочват от президенството.Приетата уредба ще има за последица освобождаване на купувачите от специфични задължения. Ще се изключи и възможността да се търсят неустойки за тяхното неизпълнение за периода над 5 години. Няма оценка как новата уредба ще се отрази на средствата от неустойки, които трябва да постъпват в държавната пенсионна система и в общинските бюджети. се казва още в мотивите на ветото на президента. ", "date": "2018.07.24", "title": "Президентът наложи вето на Закона за приватизацията"}
{"url": "https://www.novinite.bg/articles/162320/Stotici-sa-v-neizvestnost-sled-avariya-na-yazovir-v-Laos", "text": "Стотици хора в неизвестност и поне 28 загинали . Това е засега равносметката от рухването на язовирна стена на електроцентрала в процес на строеж в югоизточната част на Лаос. © БТА При катастрофата в провинция Атапу са се излели пет милиарда кубически метра вода, пометени са 6 населени места. Без дом са повече от 6600 души. Строителството на авариралия язовир и ВЕЦ Ксе Пиан-Ксе е започнало през 2013 г. Проектът на стойност един милиард долара е трябвало да заработи догодина. Стената е с дължина 770 метра, висока е 16. Основният акционер е тайландска компания, която обясни трагедията с проливните дъждове и големите обеми вода, влезли в язовира. Тя увери, че евакуира хората. Помощ обеща и южнокорейска компания, която участва в строежа. Според нея в района са паднали валежи три пъти над нормата и един от петте помощни язовира е прелял. Премиерът Тонглун Сисулит и други официални представители са на място и наблюдават лично спасителните работи. Местните власти поискаха дрехи, храна, чиста вода и лекарства. От години Лаос следва мащабна програма за строителство на ВЕЦ-ове с амбицията да се превърне в \"батерията на Азия\". Страната контролира река Меконг и нейните притоци и вече разполага с 46 действащи централи. Строят се още 54. ВЕЦ-овете дават 30 процента от целия износ на страната. От години еколози бият тревога за негативните последици от съоръжения за флората и фауната на река Меконг и местната икономика, която зависи от водната артерия.", "date": "2018.07.24", "title": "Стотици са в неизвестност след авария на язовир в Лаос"}
{"url": "https://www.novinite.bg/articles/162323/EK-mobilizira-podkrepa-zaradi-opustoshitelnite-pojari-v-Garciya-Shveciya-i-Latviya", "text": "Координационният център за реагиране при извънредни ситуации на Европейската комисия работи денонощно и е в постоянен контакт с властите в Гърция, Швеция и Латвия, които поискаха помощ от Европейския съюз вследствие на безпрецедентните горски пожари, се посочва в прессъобщение на представителството на ЕК в България.Председателят на Комисията Жан-Клод Юнкер разговаря с министър-председателя на Гърция Алексис Ципрас и с президента Прокопис Павлопулос и изрази искрени съболезнования на семействата и приятелите на загиналите. В писмо до гръцкия премиер председателят Юнкер повтори, че ще бъде направено всичко необходимо, за да се помогне на Гърция в този труден момент.ГърцияСнощи Гърция формално поиска задействането на Европейския механизъм за гражданска защита. Незабавно се отзоваха България, Испания и Кипър за предоставянето на конкретна помощ срещу пожарите, включително самолети, пожарникари, лекари и пожарни коли.Комисарят по хуманитарната помощ Христос Стилианидис пътува към Атина, където ще се срещне с гръцките власти и ще координира вече изпратените подкрепления от Европейския съюз.", "date": "2018.07.24", "title": "EK мобилизира подкрепа заради опустошителните пожари в Гърция, Швеция и Латвия"}
{"url": "https://www.novinite.bg/articles/162308/Ninova-Vnasyame-11-stranici-signal-do-Prokuraturata-za-prestapleniyata-na-vlastta-v-Strandja", "text": "„Внасяме в Прокуратурата 11 страници сигнал за престъпленията на властта в Странджа. Сезираме главния прокурор да предприеме действия за установяване, според нас, на извършени престъпления и закононарушения“. Това заяви председателят на БСП Корнелия Нинова по време на пресконференция в централата на партията. Според нея действията на управляващите в засегнатите райони, поне в началото, са били незаконни. „И за това трябва да се носи отговорност. За разлика от управляващите, ние не само хвърляме димки в публичното пространство за конспирации, а действаме“, допълни Нинова. Председателят на БСП обясни, че сезира главния прокурор за действия, базирани на нищожни заповеди. „Заповедите за действия са подписани от зам.-директор на агенция, а не от министър на земеделието, съгласувано с министър на вътрешните работи, както изисква законът. Такива заповеди не пораждат последици – те са нищожни“, обясни тя. По нейните думи от това следва, че всички предприети действия, на базата на такава заповед, са незаконни. „Сезираме главния прокурор за унищожаване на частна собственост, без на хората да е връчен документ, на базата на който това се случва“, каза още Нинова. БСП сезира Прокуратурата и за нахлуване в частна собственост, без предоставяне на заповед за това, както и за ограничаване на достъпа на хората до личната им собственост, без за това да им е предоставен документ или заповед на оторизиран орган. „Заравянето на убитите животни създава опасност от епидемия и за това са виновни хората, които го правят по този начин. Липсата на обеззаразяване от първите дни, също крие опасност от разнасяне на заразата и трябва да се носи отговорност“, категорична е тя. Нинова обясни, че в сигнала до Прокуратурата на 11 страници е описано всичко подробно, с документи и много доказателства. „Освен това, обсъждаме с международни експерти как да се търсят правата на тези хора в Страсбург по Европейска конвенция по правата на човека и основните свободи. Ако с юристите стигнем до заключение, че имаме основания, ще сезираме европейските институции“, каза още Корнелия Нинова.", "date": "2018.07.24", "title": "Нинова: Внасяме 11 страници сигнал до Прокуратурата за престъпленията на властта в Странджа"}
{"url": "https://www.novinite.bg/articles/162295/Stolichnata-obshtina-shte-kupi-novi-avtobusi-za-liniite-do-Vitosha", "text": "„Столичният автотранспорт“ ще закупи 10 реновирани автобуса, които ще се движат до Природен парк „Витоша“. Те ще заменят изцяло амортизираните превозни средства, които се движат по линии 63,163 и 66.\" Това каза зам.-кметът Евгени Крусев по време на проверката си на редовността и обслужването на линия № 63. Автобусите ще бъдат съобразени с особеностите на маршрута по трите линии и с по–голям брой седалки, тъй като се пътува по-дълго и теренът е планински. Автобусите ще бъдат с ръчни скоростни кутии и дизелови двигатели, което предполага по-голяма устойчивост и сигурност за пътуващите при продължително изкачване и спускане на сериозни наклони и голяма денивелация. Обществената поръчка за доставка ще бъде обявена през месец август. Очаква се превозните средства да бъдат доставени през зимата на тази година. \"Центърът за градска мобилност\" има за цел да следи натовареността на линиите и при необходимост да пуска допълнителни превозни средства до Природен парк „Витоша“ – каза още Евгени Крусев.", "date": "2018.07.24", "title": "Столичната община ще купи нови автобуси за линиите до Витоша"}
{"url": "https://www.novinite.bg/articles/162319/Patriotite-ot-VMRO-povejdat-bitka-sreshtu-falshivite-novini", "text": "Тази стъпка се налага заради зачестилите случаи на опасни фалшиви новини, които директно застрашават националната сигурност на България. Епидемията от неверни публикации придобива застрашителни размери, а фактът, че техни източници все по-често са политически лица, е въпрос, който засяга и политическата стабилност в страната.Ние Патриотите от ВМРО започваме изработването на закон, който да регулира съдържанието на материалите в интернет пространството, които към днешна дата не попадат под контрола на нито една институция. Подчертаваме, че това не е опит за цензура, а за постигане на чистота на информационния поток, която ще допринесе за по-добрата работа на всички медийни канали. В момента дори сериозни телевизии, сайтове, радиа и вестници с ясна и прозрачна собственост стават жертва на фалшивите новини. Те също се подвеждат и публикуват статии, излъчват репортажи и правят дописки с невярно съдържание, базирани на препечатки без ясен източник.Факт е, че в епохата на информационните технологии могат да се манипулират видеа, снимки и звукозаписи. Това именно улеснява и създаването и разпространението на фалшивите новини. Заглавия от типа „Самолети тайно оставят мигранти на военните летища“ или „В ход е план за заселване на Странджа с бежанци“ и още по-абсурдните твърдения, че дребният рогат добитък в Ямболско се изтребва не заради чумата, а за да се освободят постройки за мигрантите, които Западна Европа ще ни върне, са опасни за вътрешната и за националната сигурност на страната. А появилата се информация за смъртта на баба Дора, след като са евтаназирали козите ѝ, е мека казано неморална – тя е нехуманна и престъпна!Ето защо ние Патриотите от ВМРО – БНД сме категорични, че е назрял моментът да се напише отделен закон, който да въведе правила, които да поставят медиите в страната в равнопоставено положение. Сега тези, които имат професионално отношение към новинарския поток, ясни собственици и подписани с имената на авторите репортажи и статии, търпят контрол и санкции. Онези обаче, които си позволяват да пускат неверни новини за смъртта на известни личности, твърдения за политици, които не отговарят на истината, и „новини“, застрашаващи сигурността, чрез които от една страна изпълняват явни политически поръчки, а от друга генерират приходи по нечестен начин чрез подвеждаща информация, която кара хората да четат сайтовете, остават напълно безнаказани. И още нещо – те често не плащат данъци в страната, с което ощетяват и държавния бюджет.Тази порочна практика трябва да бъде прекратена. Екип от специалисти вече работи по темата като сравнява световните практиките в областта и ги съпоставя с настоящата законодателна уредба по темата в страната. Още в началото на новия политически сезон ние Патриотите от ВМРО ще предложим на коалиционните ни партньори от Обединени патриоти и ГЕРБ и на всички други парламентарно представени партии нашите идеи за справяне с фалшивите новини и ще разчитаме на тяхното държавническо поведение и подкрепа. Ако се налага ще поискаме и съставянето на временна парламентарна комисия по темата.Тук говорим за регулация и прозрачност на собствеността, филтър на информационния поток и ясни и точни правила при представянето на една тема или шега като „новина“. Всички помним предаването на „Ку-ку“ от началото на 90-те години на миналия век за аварията в АЕЦ „Козлодуй“ и обществената истерия, която последва и то във времена, в които технологиите и социалните мрежи изобщо не бяха навлезли в живота на българите. Днес, когато, въпреки всички регламенти на ЕС и вътрешнодържавни закони, дори личните ни данни са обществено достояние, а фейсбук предоставя пълен набор от снимки и информация, чрез които всеки недоброжелател може да изфабрикува статия или репортаж с невярно съдържание, остават незасегнати от сега действащото законодателство.Ние Патриотите от ВМРО винаги сме заставали зад правата и интересите на българските граждани и винаги сме поставяли националния интерес над всичко. Нашата история, която води началото си от 1893 г., винаги е била свързана със запазването на целостта, интересите и приоритетите на България. Днес, ние Патриотите от ВМРО виждаме сериозна заплаха за Родината ни, продиктувана от агресивния и целенасочен поток фалшиви новини, които директно удрят сигурността и спокойствието на българските граждани. Няма как да допуснем интересите на шепа политици или финансовото облагодетелстване на определени лица, да бъдат водещи и да налагат новини с невярно съдържание, с цел лична облага.Нека не забравяме, че съвременните млади хора живеят в интернет. Занемаряваната с години образователна система, за съжаление, лиши много подрастващи от обективното умение да правят „цедка“ на материалите в интернет. Функционалната неграмотност, която е съвременния бич на младежта, също е благоприятен фактор лъжливите „новини“ често да стават най-четените и разпространявани в мрежата линкове. Абсурдните имена на сайтовете, от които тръгват, вече не правят впечатление на никого. Именно те обаче са без ясна собственост, регистрирани през офшорни компании в трети контингенти.На това трябва да се сложи край! Живеем във века на високите информационни технологии и е крайно време да изградим законодателна бариера (вкл. и с помощта на технологиите) за разпространението на фалшивите новини.Ние Патриотите от ВМРО – БНД повеждаме битката срещу фалшивите новини.", "date": "2018.07.24", "title": "Патриотите от ВМРО повеждат битка срещу фалшивите новини"}
{"url": "https://www.novinite.bg/articles/162322/V-petak-shte-e-naj-dalgoto-palno-lunno-zatamnenie-za-veka", "text": "На 27-ми юли предстои най-дългото пълно лунно затъмнение за този век.В България явлението ще започне в 21:24 часа на 27-ми юли, а пикът му ще бъде от 22:30 часа до 0:13 часа на 28-ми юли, като Луната ще бъде в червеникав цвят.Рядкото небесно явление ще може да се наблюдава най-добре в Източна Африка, Близкия изток и Централна Азия. По тези места затъмнението ще продължи над 6 часа. За сравнение - в България то ще трае малко над 100 минути. В Европа и Австралия Луната ще се вижда най-добре при изгрева и залеза ѝ. От НАСА уточниха, че най-доброто място за наблюдение в света ще бъде Етиопия.Предстоящото пълно лунно затъмнение е по-специално с това, че ще стане по време на пълнолуние, докато Слънцето, Земята и Луната ще са перфектно подредени в една линия. Така Земята ще се застане точно между Луната и Слънцето, а сянката ѝ ще закрие напълно спътника, който ще мине почти през центъра на сянката на планетата.По същото време пък Марс ще бъде в такава позиция спрямо Слънцето, че също ще се вижда по-ярко и червено от обикновено.", "date": "2018.07.24", "title": "В петък ще е най-дългото пълно лунно затъмнение за века"}
{"url": "https://www.novinite.bg/articles/162289/Naistina-li-Sarbiya-ni-izprevari-po-zaplati-i-standart", "text": "„Последните официални данни са, че нетната средна заплата в Сърбия е 419 евро, което според нашата средна заплата е по-малко, но разликата е едва с няколко евро. Що се отнася до брутната средна работна заплата (заплатата, на която работодателите ни осигуряват, на база на която се плащат данъците, бел.ред.), сърбите получават повече. Това, което намерих като данни, в Сърбия е 575 евро, а в България – 550 евро”, обясни за „Здравей, България” Стоян Панчев от Експертен клуб за икономика и политика.Коментарът му беше по повод изказване на сръбския президент Александър Вучич, който обяви, че страната му вече е изпреварила по заплащане на труда България.„Днешната средна заплата е около 424 евро. Ако сравните с 2002 г., когато средната заплата в Хърватия беше около 700 евро, а в Сърбия само 146 евро, намалихме драстично разликата. Скоро средната заплата в Сърбия ще бъде около 465 евро. Намаляваме разликата с други държави в региона не само пропорционално, но и абсолютно. Изпреварихме България и Босна и Херцеговина, а Албания и Македония са зад нас. Ще достигнем и останалите. Следващите са Унгария и Румъния”, посочи държавният глава на Сърбия.„Факт е, че сърбите имат високи данъци. Там данъкът върху доходите е 15%, а у нас – 10%. В Сърбия за осигуровки отиват 38%, докато в България – около 30%”, коментира в студиото на „Здравей, България” икономистът Кузман Илиев.  ", "date": "2018.07.24", "title": "Наистина ли Сърбия ни изпревари по заплати и стандарт?"}
{"url": "https://www.novinite.bg/articles/162306/Sled-vetoto-Borisov-naredi-Promeni-v-Zakona-za-privatizaciya", "text": "Председателят на ГЕРБ Бойко Борисов разпореди на ПГ на ГЕРБ да изработи и внесе нова поправка в Закона за приватизацията и следприватизационен контрол, съобщиха от пресцентъра на партията. Целта на новите предложения е да отпаднат всички съмнения за лобизъм в полза на една или друга страна. Новите текстове трябва категорично да предвидят забрани за разпростиране на действието спрямо заварени приватизационни договори. Промените ще бъдат представени на брифинг в народното събрание от Данаил Кирилов в 14.00 часа. По-рано държавният глава Румен Радев наложи вето на разпоредби от Закона за допълнение на Закона за приватизация и следприватизационен контрол. Възраженията на президента са срещу параграф 3 и параграф 4, които ще доведат до преразглеждане на вече сключени приватизационни договори в ущърб на държавата и обществото.", "date": "2018.07.24", "title": "След ветото Борисов нареди: Промени в Закона за приватизация!"}
{"url": "https://www.novinite.bg/articles/162313/GERB-shte-podkrepi-vetoto-na-prezidenta", "text": "ГЕРБ ще подкрепи мотивите на президента Румен Радев и ще се съобрази с ветото, което той наложи върху трети и четвърти параграф от преходните и заключителните разпоредби на промените в Закона за приватизация и следприватизационен контрол. Това съобщи на брифинг в парламента председателят на ПГ на ГЕРБ Цветан Цветанов. Според него с ветото на държавния глава се обезсмисля внасянето на нови промени в закона. По-рано днес стана ясно, че премиерът и председател на ГЕРБ Бойко Борисов е разпоредил на Парламентарната група да разработи и внесе нова поправка в Закона за приватизация и следприватизационен контрол, за да отпаднат всички съмнения за лобизъм и действието на текстовете да не се разпростира спрямо заварени приватизационни договори. ", "date": "2018.07.24", "title": "ГЕРБ ще подкрепи ветото на президента"}
{"url": "https://www.novinite.bg/articles/162294/Borisov-predloji-pomosht-za-zasegnatite-ot-pojarite-rajoni-v-Garciya", "text": "Борисов предложи помощ за засегнатите от пожарите райони в Гърция. Това стана в телефонен разговор между премиерът Бойко Борисов и гръцкия му колега Алексис Ципрас., заяви премиерът Борисов при разговора си с Ципрас. каза още Борисов. Той изрази съболезнования към пострадалите и близките на загиналите в огнената стихия, обхванала Гърция. , подчерта българският министър-председател. Гръцкият премиер Алексис Ципрас благодари за предложената помощ от България и посочи, че при нужда ще търси Борисов. ", "date": "2018.07.24", "title": "Борисов предложи помощ за засегнатите от пожарите райони в Гърция"}
