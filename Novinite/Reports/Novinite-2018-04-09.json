{"url": "http://www.novinite.bg/articles/158528/S-60-poveche-migranti-opitali-da-minat-tursko-grackata-granica-prez-2017-g", "text": "Общо 4214 мигранти без документи са били задържани през последните три месеца при опит да преминат турско-гръцката граница, използвайки нелегални пътища, съобщи Анадолската агенция, позовавайки се на официални данни, предаде бТВ. През януари силите за сигурност, граничари и жандармерия са задържали 1634 души, през февруари цифрата е 1046, а през март 1534 мигранти без документи са били арестувани.Турция е на главния път на бежанците, опитващи се да влязат в Европа, особено след началото на войната в Сирия. Сред мигрантите, задържани през 2017 г., най-много са от Пакистан - около 15 хиляди души, следвани от тези от Афганистан - 12 хиляди. Броят на мигрантите от Сирия е бил 10 хиляди.През 2017 г. е било забелязано 60-процентно увеличение на потока мигранти в сравнение с 2016 г., когато броят им е бил 31 000.", "date": "2018.04.09", "title": "С 60% повече мигранти опитали да минат турско гръцката граница през 2017 г."}
{"url": "http://www.novinite.bg/articles/158519/Borisov-izprati-pozdravitelna-telegrama-na-Orban-za-pobedata", "text": "Министър-председателят Бойко Борисов поздрави унгарския си колега Виктор Орбан за победата на ръководената от него партия ФИДЕС на парламентарните избори вчера. „Високо ценя приятелските отношения между България и Унгария и съм уверен в отличните перспективи за развитие на ползотворното сътрудничество в двустранен, регионален и в многостранен план“, посочва премиерът Борисов.Той изтъква, че предизвикателствата, пред които е изправена Европа, изискват сътрудничество, солидарност и общ подход за тяхното адресиране, а хората очакват стабилност, сигурност и икономическо благоденствие. „Държавите в Европа повече от всякога имат нужда от диалог и единство, и България ще разчита на подкрепа и съдействие от Унгария за реализиране на успешно председателство на Съвета на ЕС в интерес на нашите граждани и за просперитета на обединена Европа“, посочва в телеграмата си премиерът Борисов като пожелава на Виктор Орбан здраве, благополучие и успехи.", "date": "2018.04.09", "title": "Борисов изпрати поздравителна телеграма на Орбан за победата"}
{"url": "http://www.novinite.bg/articles/158532/Mareshki-Ungarcite-dadoha-yasen-znak-na-Bryuksel-che-v-ES-shte-ima-golyama-promyana", "text": "Унгарците за пореден път дадоха много ясен знак на ЕС. Категоричната победа на партията на Виктор Орбан затвърждава тенденцията за предстояща голяма промяна в начина, по който се управлява и съществува Европейският съюз, заяви лидерът на „Воля“ Веселин Марешки по повод резултатите от парламентарните избори в Унгария. Ние от „Воля“ също споделяме тези ценности - искаме да има Европа на нациите, не на чиновниците, Европа на силното лидерство и възраждане на патриотизма“, каза още Марешки.Той добавя, че грешната мигрантска политика, опитите на Брюксел да диктува на страните, вместо да се търси разбирателство, да се отсеят наистина важните проблеми на Съюза, за да се справяме с тях, а не да се измислят „врагове” и несъществуващи казуси, с които да се отклонява общественото внимание - всичко това приключва. „Сигурен съм, че след евроизборите догодина, парламентът на Европа ще има съвсем друг облик и ще бъде сложена точка на слабото лидерство и на погрешните политики. Изборите в Италия, в Унгария… това е само началото“, коментира Марешки.", "date": "2018.04.09", "title": "Марешки: Унгарците дадоха ясен знак на Брюксел, че в ЕС ще има голяма промяна"}
{"url": "http://www.novinite.bg/articles/158529/Iran-Restart-i-zasilvane-na-yadrenata-ni-programa-ako-Tramp-ne-predpodpishe-sporazumenieto", "text": " Техеран отправи заплахи към Вашингтон, че ще възобнови и дори засили ядрената си програма, ако президентът на САЩ не преподпише споразумението, което преди време сключи Барак Обама. Доналд Тръмп ще съжалява, ако се изтегли от ядреното споразумение с Иран, казва. Иранският президент Хасан Рохани. Който предупреди, че в такъв случай, отговорът ще бъде по-силен, отколкото Тръмп си мисли, предаде Нова ТВ.Съгласно договорката, санкциите срещу Иран бяха отменени, но ще влязат отново в сила, ако до 12 май т.г. американският президент не подпише отново. Техеран предупреди, че ако споразумението бъде отменено, ще засили ядрената си програма, за да постигне по-развита технология. Въпреки това, президентът Рохани подчерта, че ракетите, които страната му разработва, са само и единствено със защитна цел.  ", "date": "2018.04.09", "title": "Иран: Рестарт и засилване на ядрената ни програма, ако Тръмп не предподпише споразумението"}
{"url": "http://www.novinite.bg/articles/158505/Po-bavno-shte-se-preminava-prez-GKPP-tata-dnes", "text": "Затруднено преминаване през границите на страната заради смяна на софтуер. Една от системите на граничните пунктове премина в авариен режим. Това се случи снощи в 20 ч.До приключване на техническите процедури обработката на пътни превозни средства ще се извършва ръчно, предаде Нова ТВНа всички гранични пунктове пътните и винетните такси ще бъдат плащани в брой. Агенция \"Митници\" ще подсигури допълнително служители на всички трасета.а", "date": "2018.04.09", "title": "По-бавно ще се преминава през ГКПП-тата днес"}
{"url": "http://www.novinite.bg/articles/158502/Ot-dens-zapochva-Svetlata-sedmica", "text": "  На втория ден след Великден според православната традиция започва Светлата седмица - време, в което се прославят светите апостоли и Света Богородица. Светлата седмица завършва с втората пасха в неделя, припомня БГНЕС. Нарича се Светла, защото Възкресението на Христос донася просветление за всички. Тя се нарича още и Нова неделя, защото с нея започва цикълът от недели, които споменават Христовото Възкресение. Нарича се и Томина неделя, защото в този ден се чете евангелското четмо за явяването на Христос на своите ученици, между които бил и апостол Тома.Светлата седмица или Томината неделя е тясно свързана с името на Тома - един от дванайсетте апостоли на Иисус, който не повярвал на Христовото Възкресение. Когато мълвата за изчезналото от гробницата тяло Господне се разнесла, единствен апостол Тома не повярвал в това знамение и поискал лично да се увери, като докосне раните от гвоздеите на прикования към кръста Иисус.Осем дни след Възкресението Христос се явил пред Тома и така той сам се убедил в истината, паднал на колене и молел Бог да му прости. Оттогава останало и нарицателното Тома Неверни, а неделният ден от Светлата седмица се нарича Томина неделя. В дните на Светлата седмица се благославят светиите: в Светли понеделник - светите апостоли, в Светли вторник и сряда - св. Богородица, св. архидякон Стефан и св. Андрей, в Светли четвъртък - св. ап. Йоан и Яков, в Светли петък - св. ап. Петър, а в Светла събота - св. Йоан Кръстител. Тази седмица е наситена и с момински празници, сред които най-голям е честването на Светлата или Празната сряда. На Светлата сряда от Светлата седмица се изпълняват два обичая, които се правят за дъжд, плодородие, предпазване от градушка, бродници и лоши болести. Често през тази седмица стопанките повторно боядисвали яйца, които раздавали за душите на починали близки. Това е така, защото според древно поверие, раздаването на червените яйца предпазвало душите на мъртвите от превъплъщаване. Не е случайно, че за всички християни Възкресение Христово е най-великият и най-почитаният от всички християнски празници, донесъл светлината на Спасението и просветлението за всички хора по земята. Същността на този празник е в обещанието, че човеците отново ще могат да се върнат в рая, откъдето са изгонени. И Светлата седмица е първата от поредица недели, когато тази светла вест трябва да достигне до всички. Идеята на Създателя, според християнството, не е да накара човека да страда и да живее в този болезнен и смъртен свят. Той иска хората да се радват във вечността. В дните на богослуженията почти всички текстове на писанията от Новия завет говорят за последните дни – Денят на Апокалипсиса, страданията и бедствията, които ще сполетят цялата Вселена преди второто идване на Спасителя. С Възкресението си Спасителят Христос е положил началото на Вечността и на това, когато душите се отделят от тялото, да могат спокойно да отидат, където заслужават. ", "date": "2018.04.09", "title": "От денс започва Светлата седмица"}
{"url": "http://www.novinite.bg/articles/158508/Zapochva-golyamoto-pribirane-stotici-hilyadi-tragvat-otnovo-na-pat", "text": "Стотици хиляди автомобили ще поемат днес отново на път. След серията от 4 почивни дни българите масово ще се завръщат след екскурзии, почивки и посещения при роднини. Поради което традиционно се очаква засилен трафик по пътищата. Допълнителни проблеми може да има и за решилите да посрещнат Великден в някоя от съседните държави. Поради смяна на софтуера в системата на ГКПП-тата, те днес ще работят в ръчен режим. Което може да доведе до зазбавяне на влизането в България.Заради очакваното засилено движение от АПИ традиционно са подготвили мерки за улесняване на трафика по основните пътни артерии. Така от 14:00 ч. до 20:00 ч. на магистрала „Люлин“ в участъка от км 9+350 до км 10+875 ще има две ленти за движение в посока София и една за Перник (мястото на активиралото се свлачище). Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч. Алтернативният маршрут за тежкотоварни автомобили до 12 тона е по път I-1 от пътен възел Драгичево – Владая – София и обратно, а за леки автомобили по път III-1801 Перник - Мало Бучино - Суходол и обратно.За улеснение на трафика през Владая - по път I-1 (Е-79) от 10:00 ч. до 20:00 ч. ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно.От 14:00 ч. до 20:00 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика.Движението на МПС над 12 тона ще е ограничено по следните направления:-автомагистралите;-път I-1 с. Ребърково - Ботевград, като движението се пренасочва по път II-16 Ребърково - Своге - София;-път I-1 - етапна връзка на лот 2 на АМ „Струма“ при Благоевград – ГКПП „Кулата“;-път I-4 п. в. „Коритна“ - Велико Търново - Шумен;-път I-5 Русе - Велико Търново;-път I-8 ГКПП „Калотина“ - София;-път I-9 Варна - Бургас;-път II-18 Околовръстен път на град София;-път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа  ", "date": "2018.04.09", "title": "Започва голямото прибиране, стотици хиляди тръгват отново на път"}
{"url": "http://www.novinite.bg/articles/158521/Granichnite-punktove-zarabotiha-normalno-po-rano-ot-predvidenoto", "text": "Успешно приключиха техническите процедури по модул „Пътни такси и разрешителен режим\" (ПТРР) и системата вече работи на автоматичен режим. От 13:00 часа е възстановена автоматизираната обработка на пътни превозни средства в модул „Пътни такси и разрешителен режим\" (ПТРР) по всички ГКПП и системите работят нормално, съобщиха от Агенция „Митници“.Аварийната (ръчна) обработка започна в 20:00 часа на 08.04.2018 г.(неделя) и беше предварително планирана до 08:00 ч. на 10.04.2018 г. (вторник), но приключи предсрочно още по-обед днес.Техническите процедури бяха свързани с миграция на база данни към нов сървър с по-добри параметри и са част от изпълнение на дейности по Проект 8.2.1 „Предоставяне на експертиза за намаляване на натовареността на базата данни на модул „Пътни такси и разрешителен режим\". Цялостното изпълнение на проекта, включващо и други оптимизационни дейности, ще доведе до ускоряване на обработката на превозни средства при контрол на пътните такси и разрешителния режим.Периодът на извършване на техническите процедури беше избран след анализ на трафика, поради по-малкия брой преминаващи товарни автомобили през почивните дни. Оправдаха се и предварителните очаквания техническите процедури да не се отразят на интензивния трафик на леки автомобили и автобуси.", "date": "2018.04.09", "title": "Граничните пунктове заработиха нормално по-рано от предвиденото"}
{"url": "http://www.novinite.bg/articles/158523/Udar-mejdu-kola-i-TIR-blokira-za-kratko-E-79-pri-Blagoevgrad", "text": "ТИР и лек автомобил \"Ситроен\" се удариха при разминаване на Е-79 край Благоевград. Вследствие на удара се получи разлив на гориво. При ПТП-то няма пострадали, но трафикът бе затруднен за близо час, предаде БГНЕС.Пътният инцидент стана между местността \"Полигона\" и входа на Благоевград към 12:00 ч. При разминаване товарният и лекият автомобил се блъскат, пробит бе резервоарът на ТИР-а.„Карам си по пътя, аз не бързам, превозвам безалкохолни напитки за Атина, този с бялата кола се натресе в мен, резервоарът ми протече”, обясни водачът на товарния автомобил. Пътничката в леката кола каза, че не е видяла какво става, но ги е ударил товарният автомобил.На място заради разлива на гориво от пробития резервоар, пристигна и пожарна. Трафикът и в двете посоки бе блокиран за 30-ина минути, след което трафикът в посока Благоевград бе пренасочен по стария път от Долно Церово до кв. \"Струмско\". Към 13:00 ч. бе възстановен и засега е нормален, след като товарният автомобил бе преместен от местопроизшествието до отбивката на „Полигона”.", "date": "2018.04.09", "title": "Удар между кола и ТИР блокира за кратко Е-79 при Благоевград"}
{"url": "http://www.novinite.bg/articles/158533/Vhodni-tochki-na-Sofiya-se-zadrastiha-100-000-koli-vlizat-v-grada", "text": "Движението на моторни превозни средства към столицата е интензивно. Очакват се над 100 000 автомобила да влязат в столицата до довечера. Това съобщи началникът на отдел „Пътна полиция“ – СДВР Тенчо Тенев, предаде БГНЕС. „Създадена е организация на движението за прибиращите се към София. Центърът за градска мобилност регулира кръстовищата. На място приоритетно пускаме движението по линията Пловдив-София. На всички входове на София е натоварено към момента, но по-натоварено е в Панчарево, в посока „Младост”. На Владая са пуснати две ленти в посока София. Двупосочно е движението и при свлачището по магистрала Люлин. Там също има полицейски екипи, които подпомагат движението“, подчерта Тенев.Той добави, че на-вероятно и утре сутринта хората ще се прибират. „Уверяваме всички, че пак ще имаме полицейски екипи на всички входове на София и утре. Доста хора карат в плътни колони и може би най-вероятната причина за всички произшествия, които видяхме днес, е неспазена дистанция и несъобразена скорост. Верижните катастрофи се случват точно поради неспазване на дистанция“, добави още Тенчо Тенев.Натоварено е движението и през граничните пунктове. По пътищата в страната има някои ограничения, заради многото прибиращи се в последния почивен ден автомобили. До 20:00 ч. днес се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика.„За момента в София са станали 25 леки ПТП, което е малко, нямаме тежки инциденти. Снощи шофьор на лек автомобил, движейки се в посока бул. „Черни връх”, вижда таралеж на пътното платно, спира, за да махне таралежа, но друг автомобил го е ударил. Мъжът е в „Пирогов” с контузия на дясното рамо“, съобщи още Тенев. Вчера от Пътна полиция са хванали шестима водачи на моторни превозни средства, които са шофирали след употреба на алкохол – трима от тях са били с над 1,2 промила алкохол в кръвта.", "date": "2018.04.09", "title": "Входни точки на София се задръстиха, 100 000 коли влизат в града"}
{"url": "http://www.novinite.bg/articles/158501/Slanchevo-i-toplo-s-temperaturi-do-25-gradusa", "text": "Днес ще е предимно слънчево. Ще духа слаб, в Дунавската равнина и източните райони до умерен вятър от изток-североизток. Дневните температури ще се повишат и максималните ще са между 20 и 25 градуса.Атмосферното налягане ще се понижи и ще е близко до средното за април.Над планините ще бъде предимно слънчево. Ще духа до умерен вятър от изток-югоизток, който по високите части ще се ориентира от югозапад. Максималната температура на височина 1200 метра ще е около 15 градуса, на 2000 метра – около 9.Над Черноморието ще е предимно слънчево. Ще духа до умерен вятър от север-североизток. Максималните температури ще са между 12 и 16 градуса. Температурата на морската вода е 10-11. Вълнението на морето ще бъде 2-3 бала.  ", "date": "2018.04.09", "title": "Слънчево и топло с температури до 25 градуса"}
{"url": "http://www.novinite.bg/articles/158504/Dneven-horoskop-za-ponedelnik-9-april", "text": "Днес имате прилив на енергия и положителна енергия. Всичко ще ви се струва по-лесно и по-приятно от обикновено. Опитайте нови неща днес.Днес сте изнервени, защото имате чувството, че нещо не е наред. Успокойте се и си почивайте. Всичко е само в главата ви.Отдайте се на заслужена почивка днес. Насладете се на дълъг разговор с любимия човек или друго приятно занимание. След това ще се чувствате много по-добре.Представителите на останалите зодиакални знаци могат да намерят дневния си хороскоп на ", "date": "2018.04.09", "title": "Дневен хороскоп за понеделник, 9 април"}
{"url": "http://www.novinite.bg/articles/158514/Nad-85-ot-balgarite-iskat-soleni-globi-za-krajba-na-voda", "text": "85,3% от българите подкрепят намерението на Министерството на регионалното развитие и благоустройството (МРРБ) да се повишат драстично глобите за кражба на вода. Това показва Национално представително проучване на общественото мнение за основните политики на МРРБ, извършено от „Екзакта рисърч груп“ сред 1500 българи в 98 населени места през февруари - март 2018 г.Наскоро министърът на регионалното развитие и благоустройството Николай Нанков обяви, че санкциите за потребителите, които са се присъединили незаконно към мрежата или не плащат сметките си, ще бъдат увеличени пет път. Това ще стане с нов Закон за ВиК. За тези, които не плащат и откажат да им бъде монтиран водомер, ще се предвиди възможността да бъдат изключвани от мрежата. За да се обезпечи достъпът им до вода, ще бъдат осигурени алтернативни възможности – чрез обществени водоизточници.Проблемът с кражбите е от голяма обществена значимост и за потребителите. На въпрос „Кой според Вас е основният проблем на ВиК услугите“, 16,7% отговарят, че това са кражбите н вода. Други 22,7% посочват качеството на водата, а 21,8% - уличните течове.Проучването показва още, че българите имат висока съзнание за значението на водата. 99,2% от запитаните я считат за ценен природен ресурс. В същото време 41,6% от участниците в допитването не са готови да плащат за това безценно благо по-висока цена от сегашната. Други 36,2% са съгласни да приемат поскъпване на услугата, ако се подобри качеството, а 27,7% ще приемат повишение, за да се осигури по-добро пречистване с цел опазване на околната среда. Голям е и процентът на тези (24,1%), които са съгласни да има вдигане на цената, за да няма прекъсване на водоснабдяването.62,5% от участниците в анкетата са доволни от качеството на обслужването от страна на ВиК операторите. 42,5% от българите оценяват нивото на предоставяните ВиК услуги като добро, 17,9% като много добро, а 5,9% като отлично. 11,1% са недоволни. По отношение на другите показатели 77,7% смятат, че налягането в тръбите е добро, а 17,7% изразяват неодобрение. 59,2% харесват вкуса на водата, а 60,5% са доволни от нейния цвят и мътност.Хората обаче нямат достатъчно информация за ВиК мрежата на България. 92% например не знаят, че общата дължина на тръбите е над 90 000 км или колкото 240 магистрали като „Тракия“, които трябва да се поддържат в изправност денонощно 365 дни в годината. Повече от половината от запитаните(54,3% ) знаят, че България е много богата на минерални води, но не и на такива, годни за постоянно пиене. В същото време 45,7 процента от анкетираните не са наясно, че страната ни не е особено богата на питейна вода.", "date": "2018.04.09", "title": "Над 85% от българите искат солени глоби за кражба на вода"}
{"url": "http://www.novinite.bg/articles/158516/Telefonen-izmamnik-s-nad-53-bona-oborot-za-10-dni", "text": "Рекордната сума от общо 53 402 лв. за период от десет дни успял да прибере ало измамник. Той вече е задържан от служителите на Районно управление – Камено за извършена телефонна измама на 78 годишна жена от бургаското село Равнец. Арестуваният е П.К., на 57 годишен от Бургас. От МВР припомнят, че измамата спрямо възрастната жена бе осъществена на 28.03.т.г. по класическата схема „оказване на съдействие на полицията за залавяне на телефонни измамници“. Пенсионерката дала на криминално проявения П.К. сумата от 10 500 лева, но същият бе задържан от полицейските служители. При извършените процесуално-следствени действия - претърсване в автомобила на 57 годишния бургазлия - „Нисан Патфайндър“, с бургаска регистрация и в дома му, разположен в бл. 57 в к-с „Зорница“, са намерени и иззети част от парите на измамената пенсионерка.В резултат на допълнителните полицейски действия е констатирано, че П.К. е извършител на следните телефонни измами :- На 19.03.т.г. осъществил телефонна измама по класическата схема „оказване на съдействие на полицията за залавяне на телефонни измамници“ спрямо 76 годишен бургазлия от к-с „Славейков”, като му взел сумата от 2 750 лв.- На 20.03.т.г. около 13.00 ч. осъществил телефонна измама по класическата схема „оказване на съдействие на полицията за залавяне на телефонни измамници“ спрямо 55 годишна бургазлийка от к-с „Славейков”, като й взел сумата от 3 000 лв.- На 24.03.т.г. около 14.00 ч. осъществил телефонна измама по класическата схема „оказване на съдействие на полицията за залавяне на телефонни измамници“ спрямо 80 годишен бургазлия от к-с „Братя Миладинови”, като му взел сумата от 1 960 лв.- На 27.03.т.г. около 12.10 ч. осъществил телефонна измама по класическата схема „оказване на съдействие на полицията за залавяне на телефонни измамници“ спрямо 70 годишна бургазлийка от кв. „Банево”, като й взел сумата от 3 000 лв.- На 29.03.т.г. със съдействието на 64 годишния М.А. от Стара Загора осъществил телефонна измама по класическата схема „оказване на съдействие на полицията за залавяне на телефонни измамници“ спрямо 78 годишна жена от Българово, която на три транша предоставила сумата от общо 40 842 лв.- На 30.03.т.г. отново със съдействието на 64 годишния М.А. от Стара Загора осъществил телефонна измама по класическата схема „оказване на съдействие на полицията за залавяне на телефонни измамници“ за сумата от 1 850 лв., взети от адрес, разположен на ул. „Велико Търново” в к-с „Лазур”За извършените деяния П.К. направил пълни самопризнания. Събраните до момента материали са докладвани в Бургаска Районна прокуратура, като на П.К. е наложена мярка „домашен арест”, а на М.А. – „парична гаранция”. Работата по цялостно документиране на престъпната дейност на 57 годишния бургазлия и 64 годишния старозагорец продължава от служители на ОДМВР – Бургас.От там припомнят, че преди месец бе задържан 60 годишния Н.К. от Свети Влас, който от осъществени седем телефонни измами спрямо бургазлии, събрал близо 59 973 лв. и златни накити. 29 000 лв. от тях, собственост на 65 годишна бургазлийка и 81 годишен мъж от бургаския комплекс „Зорница”, въвлечени в идентични телефонни измами по класическия механизъм „оказване на съдействие на полицията при задържане на телефонни измамници”, бяха намерени и иззети непосредствено след задържането на 60 годишния мъж. Отново преди месец бе задържан и криминално проявения и осъждан Г.Д., 58 годишен от Бургас, който взе сумата от 8 500 лв. от 83 годишна бургазлийка, живееща в бл. 6 в к-с „Зорница“. ", "date": "2018.04.09", "title": "Телефонен измамник с над 53 бона \"оборот\" за 10 дни"}
{"url": "http://www.novinite.bg/articles/158517/Dvama-zaginaha-sled-chelen-udar-kraj-Varshec", "text": "Тежък пътен инцидент е възникнал на пътя Монтана – Враца, в района за разклона за Вършец. Сигналът за челен удар между два леки автомобила е подаден днес към 12:00 часа, съобщиха от МВР.По първоначални данни от удара на място са загинали двама души. В момента се извършва оглед. Временно движението на всички МПС по пътя Монтана-Враца е ограничено и водачите изчакват на място. Тепърва ще се установяват и причините за възникването на тежката катастрофа.", "date": "2018.04.09", "title": "Двама загинаха след челен удар край Вършец"}
{"url": "http://www.novinite.bg/articles/158511/Nestandartni-tradicii-za-Velikden-ot-sveta", "text": "В православните страни, настъпи един от най-почитаните празници Великден, а в католическите той отмина преди седмица. Интересно е, че в много от страните по света Великден се чества по различни начини, като това, което обединява е времето за почивка, пътуване и прекарване на повече време със семейството. Разбира се боядисването и чукането с яйца е радост както за малки, така и за големи. Foodpanda, разгледа Великденските традиции по света.-Унгария - „Шприцване“ е популярна унгарска традиция за Великденския понеделник, в която момчетата игриво поръсват парфюм, одеколон или вода над главата на младата жена и искат целувка.-Франция - В град Хауг на централния площад на града се сервира гигантски омлет, приготвен с 4 500 яйца, който може да нахрани 1000 души. Историята започва, когато Наполеон и армията му пътуват през южната част на Франция и се спират в градчето да хапнат омлет.-Бразилия - Освен че са луди футболни фенове, имат една луда традиция за създаване на сламени кукли, които да бъдат удряни. Сламените кукли олицетворяват Юда.-Севиля, Испания - Един от най-големите Великденски празници се провежда в Севиля, където големи групи маршируват и пресъздават историята на Христос.-Швеция - Великден в Швеция много прилича на Хелоуин, а децата се обличат като великденски вещици, носещи дълги поли и цветни забрадки. Отиват при съседи, за да им продават ръчно нарисувани картини, с надеждата да получат сладкиши.-Корфу, Гърция - Традицията на „Потопяването“ се провежда сутринта на Велика събота. Хората хвърлят от прозорците си саксии, тигани и други глинени съдове, които се разбиват на улицата. Някои хора казват, че обичаят за хвърляне на саксии приветства пролетта.", "date": "2018.04.09", "title": "Нестандартни традиции за Великден от света"}
{"url": "http://www.novinite.bg/articles/158506/Raketni-udari-po-voenna-baza-v-Siriya-14-sa-zaginali", "text": "Масиран ракетен удар бе нанесен в понеделник по военно летище Т-4 в сирийската провинция Хомс. Както съобщи агенция САНА, която се позова на военен източник, в резултат на атаката има загинали и ранени военни. Убити са 14 бойци, съобщи организацията Сирийски наблюдател за човешки права (СНЧП). Сред загиналите има и ирански военни. „14 бойци са били убити при атаката срещу летището Т-4, сред тях има ирански сили“, съобщи СНЧП, която е базирана във Великобритания, предаде БГНЕС. Според източника сирийските системи за противовъздушна отбрана са свалили осем ракети. ПВО-системите продължават да водят заградителен огън по въздушни цели. Според телевизия \"Ал Маядин\" в района на летището са се чули няколко силни взрива. Ракетите, които са поразили летището, са преминали през въздушното пространство на Ливан. В съобщението на САНА се казва, че ударът вероятно е нанесен от САЩ. От Белия дом и Пентагона не потвърждават участието на САЩ в ударите по сирийското летище. Водещи американски медии, сред които телевизия \"Фокс нюз\", Ен Би Си и АП съобщават, че САЩ не са нанасяли въздушни удари по Сирия. Те се позовават на представители на американската администрация. По-рано Белият дом и Пентагона в отговор на запитване на ТАСС не потвърдиха САЩ да са извършвали въздушния удар по сирийската база. По-рано френският президент Еманюел Макрон разговаря по телефона с американския си колега Доналд Тръмп. Той \"осъди с най-голяма сила химическите атаки от 7 април срещу населението в град Дума в Източна Гута\". Двамата лидери \"обмениха информация и анализи, които потвърждават използването на химически оръжия\", уточнява Елисейският дворец. Те \"решиха да координират действията си и инициативите си в Съвета за сигурност на ООН\", който се събира в понеделник. Макрон и Тръмп са се съгласили да поддържат връзка и да се чуят отново в следващите 48 часа. Именно френският президент бе заплашил, че при доказана атака с химическо оръжие ще нанесе удари по сирийската армия.  ", "date": "2018.04.09", "title": "Ракетни удари по военна база в Сирия, 14 са загинали"}
{"url": "http://www.novinite.bg/articles/158507/Nov-mandat-za-Orban-sled-ubeditena-pobeda-na-izborite-v-Ungariya", "text": "Управляващата партия на премиера Виктор Орбан убедително печели изборите в Унгария. Тама министър-председателят ще има трети пореден мандат, както и мнозинство от две трети от депутатите в парламента, предаде Нова ТВ.Избирателната активност беше висока, което Орбан сочи като факт, който легитимира голямата му победа. Гласуваха около 70% от избирателите, което е по-висок показател от предишните 3 парламентарни вота.Управляващата партия \"Фидез\" взе 50% от гласовете. Далеч назад останаха крайнодесните от \"Йобик\" с 20 на сто от вота. Евроскептичните и антиимигрантски послания на Виктор Орбан бяха особено добре посрещнати в провинцията и по-малките населени места. За високия резултат допринася и сравнително доброто състояние на икономиката по време на неговото управление.", "date": "2018.04.09", "title": "Нов мандат за Орбан след убедитена победа на изборите в Унгария"}
{"url": "http://www.novinite.bg/articles/158512/Ruskoto-voenno-ministerstvo-Izrael-e-bombardiral-sirijskata-aviobaza", "text": "Два самолета F-15 на израелските ВВС са нанесли удара по сирийското летище Т-4, изстрелвайки осем управляеми ракети. Това съобщава руското Министерство на отбраната, предаде БГНЕС. От Москва посочват, че няма жертви сред руските военни съветници, които са се намирали там.„На 9 април два самолета F-15 на израелските ВВС, без да влизат във въздушното пространство на Сирия, от територията на Ливан нанесоха удар с осем управляеми ракети по летището Т-4. Подразделенията на ПВО на въоръжените сили на Сирия унищожиха пет от ракетите“, гласи информация на руското военно ведомство. Според тяхната информация трите ракети поразили западната част на летището.", "date": "2018.04.09", "title": "Руското военно министерство: Израел е бомбардирал сирийската авиобаза"}
{"url": "http://www.novinite.bg/articles/158513/Nyakolko-zemetreseniya-razdrusaha-Yugozapadna-Yaponiya", "text": "Поредица от умерено силни земетресения на малка дълбочина бяха регистрирани в югозападната японска префектура Шимане тази сутрин. Пострадали са четирима души, предаде бТВ. Властите предупредиха, че в близките дни може да се очакват още силни трусове.Според националното метеорологично управление на страната най-силният трус е имал магнитуд 6.1 по скалата на Рихтер. Епицентърът му е бил недалече от брега на Японско море на дълбочина около 12 км. След него сеизмолозите са регистрирали още около 20 вторични труса с различен магнитуд.В резултат на подземната стихия без водоснабдяване в Шимане са останали стотина домове, а още 50 – без ток. За ликвидиране на последиците там са изпратени бойци от Силите за самоотбрана на Япония.В тази провинция се намира АЕЦ \"Шимане\", която е спряна. Не се съобщава за някакви констатирани опасности там в резултат на трусовете.Последното силно земетресение в Шимане бе преди 18 години. ", "date": "2018.04.09", "title": "Няколко земетресения раздрусаха Югозападна Япония"}
{"url": "http://www.novinite.bg/articles/158527/Gratisen-period-za-adresnata-regstraciya-za-priem-v-I-klas-iskat-roditeli", "text": "Столичната община да отложи въвеждането на новите критерии за прием в първи клас. За това настояват от асоциация “Родители”, предаде Нова ТВ. Подаването на документи обаче започва следващата седмица. Тази година основен критерий за приемане на децата е близостта на дома им до съответното училище и периода, в който те живеят на този адрес.Оказва се обаче, че тук има една съществена подробност. Адресът на детето съвпада с този на майката, когато родителите имат различен настоящ адрес. Така е по закон. „Покрай моя колега разбрах, че децата всъщност имат адрес, който адрес се оказва, че е адресът на майката, и който не се сменя, освен при поискване. И в момента, децата кандидатстват в училище въз основа на собствения си адрес. И ако майката или бащата не са сменили адреса, то реално би попаднало, според новите правила, в друг район. Може да е район, който те не обитават може би от седем години, пет или десет”, разказва Ирина Тамбукова – майка.Според общината гражданите са длъжни да декларират смяна на настоящия си адрес. „Ако детето е живяло при майката, но майката отива да живее при бащата на друг адрес, дори и да няма сключен  брак, пак казвам, че това е регламентирано в закона, в 30-дневен срок родителят е длъжен да отиде и да направи регистрация”, заяви Мария Минчева – директор на дирекция „Образование” в Столична община.Според новите критерии, при кандидатстването за първи клас, детето може да ползва по-благоприятния за него адрес – постоянен или настоящ. „Силно се надявам истерията, която се наблюдава последните години да не е толкова силна, защото за всички вече стана ясно, че водещ си остава критерият за „уседналост по местоживеене”, т.е. това е най-близкото училище на детето”, коментира Диян Стаматов, директор на 119 СОУ.От общината обясняват, че целта на въвеждането на критерия „адрес на детето” е да може да се получи обективна картина за броя на децата в даден район. Това, обаче няма да намали напрежението в новите квартали на столицата, където има деца, но няма училища. Например в „Манастирски ливади”, ”Витоша” и „Кръстова вада”.Какви ще са правилата за прием в първи клас стана ясно месец и половина преди началото на кампанията. От асоциация “Родители” искат гратисен период между 3 и 5 години при въвеждането на нови критерии.Тази година в първа група за прием в съответното училище са децата, чиито постоянен или настоящ адрес е в прилежащия район на училището и не е променян повече от 3 години. ", "date": "2018.04.09", "title": "Гратисен период за адресната регстрация за прием в I клас искат родители"}
{"url": "http://www.novinite.bg/articles/158524/Lavrov-Ne-otkrihme-nikakvi-sledi-ot-himichesko-orajie-v-grad-Duma", "text": "Руски военни специалисти са посетили град Дума в Сирия и не са открили там следи от химически оръжия. Това заяви руският външен министър Сергей Лавров на пресконферпенция. „Наши военни специалисти посетиха мястото… и те не откриха никакви следи от хлорин или друго химическо вещество, използвано срещу цивилни“, каза той, предадоха БНТ и БГНЕС.Първият дипломат на Русия също така каза, че атаката срещу сирийската военновъздушна база, за която и Москва и Дамаск обвиниха Израел, е „много опасно развитие“ на ситуацията. „Надявам се, че поне американските военни и тези от страните, участващи в коалицията, водена от Съединените щати, разбират това“, допълни Лавров.Говорител на израелското министерство на отбраната отказа да коментира случая. От организацията Сирийски наблюдател за човешки права (СНЧП) съобщи, че при атаката са били убити 14 души, сред които имало и иранци. В базата Т-4 са разположени сили от съюзните на режима в Дамаск Русия и Иран, както и бойци от ливанската милиция „Хизбула“.Вашингтон и Париж отрекоха каквато и да е своя съпричастност с атаката срещу Т-4. Ден по-рано президентите на двете държави призоваха към силен отговор на предполагаемата атака с отровен газ срещу Дума.Междувременно британският външен министър Борис Джонсън призова към „ силен и енергичен международен отговор“ на предполагаемата атака с отровен газ. Говорейки по телефона с френския си колега Жан-Ив льо Дриан, Джонсън „подчерта спешната необходимост от разследване на това, което се е случило в дума и осигуряване на силен и енергичен международен отговор“, сочи съобщение на британското външно ведомство. ", "date": "2018.04.09", "title": "Лавров: Не открихме никакви следи от химическо оръжие в град Дума"}
{"url": "http://www.novinite.bg/articles/158526/Po-20-mln-evro-struva-vseki-den-ot-stachkata-na-frenskite-jeleznici", "text": "Операторът на жп мрежата на Франция отчете в понеделник, че поетапните стачки срещу плановете на правителството да преоцени и промени работата на натовареното с дълг дружество, вече са стрували около 100 милиона евро, а разминаването между синдикатите и правителството се влошава, информира \"Франс прес\", цитирана от БГНЕС и Нова ТВ.Машинистите и други служители на държавната компания SNCF обещаха да продължат да работят по два дни на всеки пет поне до 28 юни, освен ако правителството не се откаже от реформите си. Спиранията досега струват около 20 милиона евро на ден, а объркването на трафика често се разпростира и в дните без стачка, каза шефът на SNCF Гийом Пепи пред телевизия BFM в четвъртия ден на стачката. \"От това, което виждам, Франция не е парализирана\", каза Пепи, \"но клиентите са силно засегнати\". ", "date": "2018.04.09", "title": "По 20 млн. евро струва всеки ден от стачката на френските железници"}
{"url": "http://www.novinite.bg/articles/158531/Protest-sreshtu-novo-letishte-vav-Franciya-prerasna-v-sblasaci-s-policiyata", "text": " Безредици във Франция. Полицията използва сълзотворен газ, за да разпръсне екоактивисти и анархисти от строителна площадка на ново летище, предаде Нова ТВ. Около 2500 демонстранти хвърляха камъни по служителите на реда в знак на протест срещу строежа. След това подпалили издигнатите от полицията пътни ограждения.Изграждането на съоръжението на стойност 580 милиона евро е предмет на спор от години между правителството и екоорганизациите. \"Това е зона на напрежение от повече от една година. Хората живеят под постоянна заплаха, че ще бъдат изгонени\", зказва демонстрант. ", "date": "2018.04.09", "title": "Протест срещу ново летище във Франция прерасна в сблъсъци с полицията"}
{"url": "http://www.novinite.bg/articles/158503/Ot-dens-zapochva-Svetlata-sedmica", "text": "На втория ден след Великден според православната традиция започва Светлата седмица - време, в което се прославят светите апостоли и Света Богородица. Светлата седмица завършва с втората пасха в неделя, припомня БГНЕС. Нарича се Светла, защото Възкресението на Христос донася просветление за всички. Тя се нарича още и Нова неделя, защото с нея започва цикълът от недели, които споменават Христовото Възкресение. Нарича се и Томина неделя, защото в този ден се чете евангелското четмо за явяването на Христос на своите ученици, между които бил и апостол Тома.Светлата седмица или Томината неделя е тясно свързана с името на Тома - един от дванайсетте апостоли на Иисус, който не повярвал на Христовото Възкресение. Когато мълвата за изчезналото от гробницата тяло Господне се разнесла, единствен апостол Тома не повярвал в това знамение и поискал лично да се увери, като докосне раните от гвоздеите на прикования към кръста Иисус.Осем дни след Възкресението Христос се явил пред Тома и така той сам се убедил в истината, паднал на колене и молел Бог да му прости. Оттогава останало и нарицателното Тома Неверни, а неделният ден от Светлата седмица се нарича Томина неделя.В дните на Светлата седмица се благославят светиите: в Светли понеделник - светите апостоли, в Светли вторник и сряда - св. Богородица, св. архидякон Стефан и св. Андрей, в Светли четвъртък - св. ап. Йоан и Яков, в Светли петък - св. ап. Петър, а в Светла събота - св. Йоан Кръстител. Тази седмица е наситена и с момински празници, сред които най-голям е честването на Светлата или Празната сряда.На Светлата сряда от Светлата седмица се изпълняват два обичая, които се правят за дъжд, плодородие, предпазване от градушка, бродници и лоши болести. Често през тази седмица стопанките повторно боядисвали яйца, които раздавали за душите на починали близки. Това е така, защото според древно поверие, раздаването на червените яйца предпазвало душите на мъртвите от превъплъщаване.Не е случайно, че за всички християни Възкресение Христово е най-великият и най-почитаният от всички християнски празници, донесъл светлината на Спасението и просветлението за всички хора по земята. Същността на този празник е в обещанието, че човеците отново ще могат да се върнат в рая, откъдето са изгонени. И Светлата седмица е първата от поредица недели, когато тази светла вест трябва да достигне до всички.Идеята на Създателя, според християнството, не е да накара човека да страда и да живее в този болезнен и смъртен свят. Той иска хората да се радват във вечността. В дните на богослуженията почти всички текстове на писанията от Новия завет говорят за последните дни – Денят на Апокалипсиса, страданията и бедствията, които ще сполетят цялата Вселена преди второто идване на Спасителя. С Възкресението си Спасителят Христос е положил началото на Вечността и на това, когато душите се отделят от тялото, да могат спокойно да отидат, където заслужават.", "date": "2018.04.09", "title": "От денс започва Светлата седмица"}
{"url": "http://www.novinite.bg/articles/158510/Rekorden-broj-hora-potarsili-pomosht-v-Pirogov-po-praznicite", "text": "Дежурството в дните по Великденските празници за пироговските екипи беше тежко. Над 1830 пострадали се обърнаха за помощ към Спешното на „Пирогов” през почивните дни около Великден или това са с близо 400 повече пациенти за последните 4 години, съобщиха от болницата.На близо 240 се е наложило да останат за болнично лечение, като 10 от тях са неосигурени. Освен пациентите от цяла София и околните населени места, дежурните пироговски екипи са се погрижили и за над 50 тежко пострадали от различни части на България. Те са били преведени за лечение в университетската спешна болница, тъй като има капациетет да поеме най-тежките случаи в страната, отчитат дежурните екипи.Пироговските медици са се погрижили и за 474 деца, имащи нужда от лекарска помощ по празниците, като на 41 от тях им се е наложило да посрещнат Великден в „Пирогов”. Съпоставено с преди 4 години се наблюдава нарастване – близо 130 малки пациенти повече са преминали пред Детското спешно.През пироговските противошокови зали – за възрастни и за деца, са преминали близо 30 много тежки случая. Това са много тежки пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания. Тежко е било и за дежурните в пироговските реанимации –  там се борят за живота на 50 пациенти, от които 4 са деца. Традиционно натоварени са травматологичния, неврохирургичния, токсикологичния и хирургичния кабинет. Пострадали от ПТП-та, мотористи и височинни травми изпълниха травтологичния и неврохирургичен спешен кабинет. Много случаи на алегични реакции пък потърсиха помощ в спешния токсикологичн кабинет, за щастие няма приети деца, употребили алкохол, през хирургията преминаха пациети, които са с хронични заболявания на стомашно-чревния тракт.Великденските празници допринесоха за увеличването на броят на книжките в детските хирургия и травматология, За щастие на малките пациенти Клиниката по детска травматология олучи над 100 книжки от хора с добри сърца, които искат да направят болничният престой по-приятен за всяко дете. Дарителите посочиха, че добрите дела се правят, но не се разкава за тях. Ето защо те пожелаха анонимност.В Отделението по детска гръдна хирургия стажант-акушерката Нино Колева пък дари детски книжки, приказки и книжки за оцветяване. Тях студентката получи като награда от 12-ия Национален фотоконкурс \"Най-сладка целувка – 2018\" - за снимка на въздушна целувка с послание, направена от фотографа Вячеслав Попов. \"Благодарна съм за изключително топлото посрещане от старшата медицинска сестра на Отделението по детска гръдна хирургия в УМБАЛСМ \"Н. И. Пирогов\" - Росица Райкова и целия екип на отделението, където работят отлично подготвени медицински специалисти и ръководители по здравни грижи с доказан професионализъм, дългогодишен опит и всеотдайност към професията.“Когато моята снимка с послание спечели конкурса беше огромна радост за мен. Но днес, аз получих най-големият подарък, който можеш да получиш - да направиш щастлив някой друг. Щастието, което се отразява в очите на другия, е най-голямото щастие, което самият ти можеш да изпиташ.\", посочи Нина Колева, която е студентка IV курс в специалност \"Акушерка\" към ФОЗ на Медицински университет - София. ", "date": "2018.04.09", "title": "Рекорден брой хора потърсили помощ в \"Пирогов\" по празниците"}
{"url": "http://www.novinite.bg/articles/158515/Zapochna-vazstanovyavaneto-na-izgoryalata-gora-nad-Kresna", "text": "Започна залесяването на опожарените гори над Кресна. В края на август миналата година пожар изпепели хиляди декари гори и храсти, а бедствието продължи близо седмица. Югозападното държавно предприятие вече посади първите фиданки в района. Тази седмица в дейностите по залесяването ще се включат и много доброволци, предаде БНТ.По време на пожара изгоряха 13 000 дка гори. За да намалят опасността от друго подобно бедствие, в района ще бъдат засадени дървесни видове, които са по-трудно запалими, казват от Югозападното държавно предприятие. От тази седмица в дейностите по залесяването на гората ще се включат и доброволци.Сумата, която ще бъде необходима за залесяването на изгорелите територии, е около 1000 лева на декар или близо 1 300 000 лева. Една част от парите ще бъде от бюджета на Югозападното предприятие. Предстои отварянето на няколко мерки по европейски програми, с които да се осигури останалото необходимо финансиране.", "date": "2018.04.09", "title": "Започна възстановяването на изгорялата гора над Кресна"}
{"url": "http://www.novinite.bg/articles/158518/Chudotvornata-ikona-ot-Bachkovskiya-manastir-povede-litijnoto-shestvie-i-dnes", "text": "На втория ден след Великден по традиция от Бачковския манастир се изнася чудотворната икона на Света Богородица. С литийно шествие образът на Божията майка се носи на ръце до местността Клувията, където тя е била намерена. Само в деня след Великден иконата напуска пределите на манастира. Вярва се, че в този ден силата й е най-голяма, припомня БНТ.Оригиналът на иконата на Св. Богородица се пази в църквата, тъй като макар и реставриран, състоянието му не позволява да бъде изнесен на шествие. Така и тази година литията беше с копие, но хората вярват, че то има същата чудодейна сила.", "date": "2018.04.09", "title": "Чудотворната икона от Бачковския манастир поведе литийното шествие и днес"}
{"url": "http://www.novinite.bg/articles/158520/Pochti-100-ot-balgarite-iskat-darjavata-da-se-bori-s-tvarda-raka-s-korupciyata", "text": "Над половината българи притеснени от глобална война Всеки трети смята, че в близките години някой ще използва ядрено оръжие  Мнозинство от 53% смята, че в момента има реална опасност от глобален военен конфликт. Това се равнява условно на 2.9 милиона пълнолетни българи от общо около 5.5 милиона трайно живеещи в страната. Общо 34% от запитаните (близо 1.9 милиона души) пък смятат, че е по-скоро вероятно (28%) или е много вероятно (6%) в идните няколко години някоя от глобалните ядрени сили действително да използва ядрено оръжие. Все пак, мнозинството не очаква ядрен конфликт – общо 63% казват, че това е малко вероятно (44%) или и е изключено (19%), а останалите се колебаят. На този все по-тревожен външен фон българите явно харесват балансираната външна политика. В същото време обаче искат и далеч по-безкомпромисна вътрешна политика.Това показва втората част от резултатите от експресен сондаж по актуалните в последните седмици теми, проведен на 3 и 4 април от „Галъп интернешънъл“. Допитването е проведено сред 801 пълнолетни българи по телефона с ползване на панелна методика, която обезпечава достатъчна представителност на данните. Максималното стандартно отклонение е ± 3.5 при 50% дялове.62% намират, че Борисов се справя добре с външнополитически дейности като председателството на Съвета на ЕС и дипломацията. 30% са на обратното мнение, а останалите се колебаят. Явно обществото ни одобрява по-скоро балансираните външни действия, които са характерни за Борисов. Доказателство за това е и отношението къв преговорите с турския президент Реджеп Таип Ердоган. 62% приемат, че с него е необходимо да се преговаря, а 33% смятат, че преговорите с него са излишни. В същото време обаче обществото ни явно продължава да очаква далеч по-ефективни и твърди действия срещу проблемите в страната и особено спрямо корупцията. Така например скорошните акции на прокуратурата в болници срещат практически единодушно одобрение – 93%. Радикални позиции като тези на Валери Симеонов срещу рекламата на хазарт, например, също срещат солидна подкрепа – 71% и т.н.   ", "date": "2018.04.09", "title": "Почти 100% от българите искат държавата да се бори с твърда ръка с корупцията"}
{"url": "http://www.novinite.bg/articles/158525/Orban-i-koaliciyata-mu-poluchavat-2-3-ot-mestata-v-noviya-parlament-na-Ungariya", "text": "След преброяването на 80,76% от гласовете на изборите в Унгария, управляващият блок \"ФИДЕС - Унгарски граждански съюз\" и християндемократите печели изборите с квалифицирано мнозинство. Негов лидер е председателят на ФИДЕС и действащ премиер на Унгария Виктор Орбан, а коалицията включва и Християндемократическата народна партия. Общият им резултат е 133 места от 199-местния парламент, предаде БГНЕС. Което означава, че настоящият премиер и партньорите му получават точно 2/3 от депутатските места.На второ място е движението \"За по-добра Унгария\" (\"Йобик\"). Водачът на \"Йобик\" Габор Вона вече обяви, че подава оставка. Движението получи 19,99% и 26 мандата. Блокът на Унгарската социалистическа партия и \"Диалог в името на Унгария\", начело на който е Гергей Карачон, е с 20 мандата от 11,85%.След това е \"Демократична коалиция\" на Ференц Дюрчан 5,32% и 9 мандата. Партията \"Политиката може да бъде различна\" с Бернадет Сел е с 6,47% (8 мандата). По един мандат получават социаллибералната партия \"Заедно\", независим кандидат и един представител на германското етническо малцинство.  ", "date": "2018.04.09", "title": "Орбан и коалицията му получават 2/3 от местата в новия парламент на Унгария"}
{"url": "http://www.novinite.bg/articles/158534/Stachka-otmenya-polovinata-poleti-na-Lufthanza-utre-zasyaga-i-letishte-Sofiya", "text": " Германската авиокомпания \"Луфтханза\" ще анулира повече от 800 полета във вторник, тъй като голяма част от служителите й започват стачка за по-голямо заплащане. Поради ефективния протест \"Луфтханза трябва да анулира повече от 800 от планираните си за утре 1600 полета, включително 58 за дълги разстояния\", се казва в изявление на групата, добавяйки, че около 90 000 пътници ще бъдат засегнати. Услугите ще се върнат към нормалното в сряда след стачката, по време на която групи служители като помощен персонал и пожарникари на летището ще излязат от работа между 05:00 и 18:00 местно време, добавят от \"Луфтханза\", цитирани от БГНЕС, предаде Нова ТВ.От летището във Франкфурт, което в най-голямото в Германия, предупредиха на своя уебсайт за \"значителни закъснения и анулиране на полети\", засягащи много авиокомпании. Като съветват пътниците да проверят с техния превозвач още преди отпътуването дали полетът им ще се състои. Временната \"предупредителна стачка\" ще засегне и летища в Мюнхен, Кьолн и Бремен, както и местен транспорт, детски градини, събиране на отпадъци и болници в няколко провинции като столицата Берлин, Бавария или Северен Рейн-Вестфалия.Стачката ще засегне и полети до и от летище „София“. Според публикуваната към момента информация на сайта на аерогарата има един анулиран полет. Става въпрос за LH1430 от Франкфурт, който е трябвало да кацне в София в 18:15 ч. утре. Няма да се състои и обратният полет до Франкфурт LH1431, който по разписание трябва да излети в 19:00 ч. От основния профсъюз \"Верди\" заявиха, че преговорите между 10 и 13 април имат за цел да увеличат натиска върху работодателите, за да \"дадат на работниците от публичния сектор дял в доброто икономическо представяне\" в най-голямата европейска икономика. Представителите на работниците от „Верди”, сдружението на учителите GEW и федерацията на държавните служители DBB искат 6% увеличение на заплатите или поне с 200 евро за 2,3 милиона души, работещи за федералните и местни правителства в Германия. Те бяха окуражени от успеха на силния металургичен съюз IG Metall, който спечели 4.3% увеличение на заплатите. Последният кръг от разговори между синдикатите от публичния сектор и техните работодатели е планиран за 15-16 април. \"Предупредителните стачки\", които траят по няколко часа, са традиционно загряване на преговорите за заплати в Германия. Ако преговорите се провалят, синдикатите могат да прибегнат до по-агресивни, по-дълготрайни видове стачки. ", "date": "2018.04.09", "title": "Стачка отменя половината полети на „Луфтханза“ утре, засяга и летище \"София\""}
{"url": "http://www.novinite.bg/articles/158509/KZP-Turistite-s-paketi-za-4-zvezdniya-hotel-vav-Velingrad-shte-poluchat-parite-si-obratno", "text": "Предплатените суми за неизползваните услуги от пакети за четиризвездния хотел във Велинград ще бъдат върнати и на туристите, които все още не са ги получили. Това ще стане чрез банков превод в първия работен ден след Великденските празници, съобщи председателят на Комисията за защита на потребителите (КЗП) Димитър Маргаритов в „Здравей, България” по Нова ТВ.„Работим от миналата седмица по този случай, от момента, в който стана ясно, че там има проблем. Целта е да бъдат заличени максимално неприятностите, които са претърпели тези хора, и преди всичко – да получат обратно парите си, каквото обещание хотелиерът даде”, съобщи Маргаритов и добави, че по отношение на част от туристите то вече е спазено, за останалите две семейства и придружаващите ги предстои да се случи след празниците. За установени по време на инспекцията несъответствия със степента на категоризация на обекта предстои съставянето на два акта, съобщи Маргаритов. Единият от тях е за липсата на сертификат за СПА центъра, като санкциите варират от 1000 до 5 000 лв. За останалите констатирани несъответствия санкциите по закон са от 1000 до 3000 лв. Обектът може да бъде затворен от КЗП, когато няма категоризация. За такива нарушения през мината година контролният орган е затворил над 100 обекта, каза още той.При предишни проверки заради хигиената и качеството на храната в хотела са били сезирани РЗИ и Българската агенция по безопасност на храните за извършване на проверки с оглед на техните компетенции, добави председателят на КЗП. Маргаритов припомни друг случай, в който преди години отново с намесата на Комисията хотелиер компенсира своите гости с допълнителни почивки поради това, че не бе създал достатъчно добра логистика по изхранването им и се бе наложило настанените в два хотела да ползват ресторанта на единия от тях.При подобни на този случаи, при които не може да бъде изпълнено това, което е поето като ангажимент, търговецът е длъжен да компенсира клиентите си. Ако потребителите не получат съдействие от него, могат да се обръщат за съдействие и към КЗП. „Извършваме проверка, установяваме нарушението, съставяме съответните протоколи и актове, налагаме санкции. Ако туристите са по-голяма група и съставят протокол в твърдение, че търговецът е отказал да подпише документ за предявените претенции, това за нас е достатъчно доказателство, за да приемем, че хората са били поставени в ситуация, в която са претърпели неудобства”, обясни МаргаритовПри сходни казуси в друга европейска страна същото съдействие може да окаже Европейския потребителски център, който функционира към КЗП. Статистиката сочи, че едва 5% от всички постъпващи в Комисията жалби на годишна база касаят качеството на туристическия продукт, но всеки отделен случай е достатъчно сериозен и получава необходимото внимание от страна на институцията.", "date": "2018.04.09", "title": "КЗП: Туристите с пакети за 4-звездния хотел във Велинград ще получат парите си обратно"}
{"url": "http://www.novinite.bg/articles/158522/Sirijcite-preduprejdavali-v-OON-che-im-gotvyat-provokaciya-s-himichesko-orajie", "text": "Сирийските власти са предавали на Съвета за сигурност на ООН и Организацията за забрана на химическото оръжие (ОЗХО) данни за готвеща се провокация с химическо оръжие в Източна Гута, заяви руският представител в ОЗХО Александър Шулгин, предаде Нова ТВ.Официални сирийски представители са предавали информация на Съвета за сигурност на ООН, на ОЗХО. Те предупреждавали, че се готви провокация с използването на хлор. Всичко това се приемало за информация, но, за съжаление, не се удаде да бъде предотвратено това повторение“, каза Шулгин.С твърденията, че на 7 април в град Дума в Източна Гута е било използвано химическо оръжие, излязоха редица неправителствени организации. Като последствие от случилото се има информация за десетки загтинали местни жители.", "date": "2018.04.09", "title": "Сирийците предупреждавали в ООН, че им готвят провокация с химическо оръжие"}
{"url": "http://www.novinite.bg/articles/158530/Rim-Italianskata-mafiya-sklyuchva-sdelki-ot-Balgariya-i-Rumaniya", "text": "Организациите на италианската мафия отдавна са се настанали във всички страни на Източна Европа – преди всичко в България и Румъния. Това коментира пред германския вестник ”Ди Велт” председателят на Комисията за борба с мафията в римския парламент Франческо Форджоне, предаде бТВ. Изданието обръща внимание на темата в друга връзка – оказва се, че голям процент от мафиотските операции в източноевропейските държава се контролират от мафиотските кланове не пряко, а през сложни схеми във ФРГ, където са влезли преди десетилетия чрез гастарбайтерите и никой не им е обръщал сериозно внимание. Има съмнения, че организирани престъпни групи си купуват влияние в германски медии и в политическите среди.За поредния възход на италианската мафия в Европа се заговори след убийството на словашкия разследващ журналист Ян Куцияк. Той работеше по материал именно за връзките на италианската организирана престъпност с местни политици, в точва число – и близки до управляващите.Интересите на мафията са „едни и същи навсякъде по света”, допълва пред германското издание експертът: „Мафията иска да печели от всевъзможни финансови транзакции, пране на пари, инвестиции и нелегална търговия от всякакъв характер”. По думите му „превъртането” на гигантските суми става през сделки с недвижими имоти и на борсата. Според Форджоне мафията е разпростряла пипалата си чак до „Газпром”, а до нейния клан „Корлеоне” може да се проследи скандал с отровни отпадъци в Румъния.В последно време апетитите на мафията са насочени и към структурните фондове на ЕС, средствата от които бавно се пренасочват от южния фланг на Европа към източноевропейските членки на ЕС. За Ндрангета, която разполага с огромни средства, е като детска игра да си купи и политическо влияние в тези страни, обяснява Форджоне.„Това е познатият механизъм на корупцията - мафията подкупва политици, за да си осигури безнаказаност. А за политиците в региона парите на мафията са добре дошли, защото с тях обслужват своята клиентела и финансират предизборни кампании”, казва италианският експерт.Франческо Форджоне предполага, че експанзията на италианската мафия към Източна Европа започва веднага след падането на Берлинската стена. Показателни в това отношение са думите на един бос на мафията, казани от него на съдбоносната дата 9 ноември 1989 година: \"Стената падна. Тръгвайте веднага към Берлин и купувайте на Изток всичко, което се продава\", заповядва той в подслушан от полицията разговор.Фактът, че мафията разширява своя бизнес в Източна Европа, си личи и по това, че търговията на наркотици и оръжия се завръщат в България, Румъния, Албания и Черна гора.Страните от Източна Европа, включително и членуващите в ЕС, често предлагали „сигурен терен” за нелегални сделки, защото законодателството, методите на издирване, както и сътрудничеството в борбата срещу организираната престъпност, са далеч по-слабо развити, отколкото в Италия и страните от Западна Европа\", заключава Франческо Форджоне. ", "date": "2018.04.09", "title": "Рим: Италианската мафия сключва сделки от България и Румъния"}
