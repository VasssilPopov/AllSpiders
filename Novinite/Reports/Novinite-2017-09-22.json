{"url": "http://www.novinite.bg/articles/150391/Katarska-aviokompaniya-predlaga-spalnya-v-biznes-klasata", "text": "Авиокомпанията \"Катар еъруейз\" става първата в света, която оборудва бизнес класата с кресла, които могат да се превърнат в двойно легло.Новите седалки се наричат Qsuite и вече могат да се купят при полети от лондонското летище Хийтроу. Услугата ще се предлага и наполетите до Париж и Ню Йорк.Освен това четирите средни седалки в новата бизнес класа могат да се превърнат в отделна зона, където семейство или приятели ще могат да обядват заедно или просто да общуват.", "date": "2017.09.22", "title": "Катарска авиокомпания предлага спалня в бизнес класата"}
{"url": "http://www.novinite.bg/articles/150394/Uraganat-Mariya-pogubi-naj-malko-30-dushi-na-Karibite", "text": "Най-малко 15 души са загинали в Пуерто Рико при преминаването на урагана Мария, връхлетял острова като буря от четвърта категория, предаде Ройтерс, като се позова на пуерториканския в. \"Диа\", цитиран от Франс прес.На остров Доминика жертвите също са най-малко 15. Други 20 души там се водят за изчезнали.Франция започна да изпраща помощ на малката страна. Там пристигнаха и около 70 френски пожарникари. В Хаити загиналите са трима, въпреки че ураганът не мина директно през страната, предаде АФП.", "date": "2017.09.22", "title": "Ураганът \"Мария\" погуби най-малко 30 души на Карибите"}
{"url": "http://www.novinite.bg/articles/150395/Tilarsan-Dogovori-i-rezolyucii-nyama-da-sprat-yadrenite-orajiya", "text": "Договорите и резолюциите не са достатъчни, за да спрат разпространението на ядрените оръжия. Това заяви американският държавен секретар Рекс Тилърсън от трибуната на Общото събрание на ООН, цитиран от световните агенции.Първият американски дипломат похвали Казахстан, Беларус, Южна Африка и Украйна, че доброволно са се отказали от ядрените оръжия или са сложили край на ядрените си програми.Тилърсън обаче припомни, че заплахата от ядрената атака си остава \"сурова действителност\", а не \"реликва от студената война\", предаде ДПА.\"Русия и САЩ споделят най-голямата отговорност за поддържането на нормите за неразпространение и спирането на разпространението на ядрени оръжия\", подчерта той. Тилърсън призова ядрените сили да гарантират, че техните планове и ядрени технологии няма да попаднат в ръцете на безотговорни трети страни, като например, терористичната организация \"Ислямска държава\".\"Подписването на договори и приемането на резолюции не е достатъчно. Спирането на ядреното разпространение изисква упражняването на други средства за влияние, било то дипломатически, икономически, дигитални, морални или - ако е необходимо, военни\", изтъкна Тилърсън.\"В края на краищата ние всички имаме суверенната отговорност да гарантираме, че ще запазим света в безопасност от ядрена война, последиците от която ще прехвърлят всички граници\", допълни той.По отношение на ядрените амбиции на Пхенян Тилърсън каза, че \"Северна Корея може и да си мисли, че ядрените оръжия ще осигурят оцеляване на нейния режим, но в действителност те водят само до по-голяма изолация, лишение и позор\". \"Ако Китай наистина иска да освободи Корейския полуостров от ядрени оръжия, за да насърчи стабилността и да избегне конфликта в този деликатен район точно до границите му, сега е времето да работи заедно с всички останали, за да упражни този натиск върху Северна Корея, който може да промени нейните стратегически сметки, преди да е прекалено късно\", каза Тилърсън, цитиран от Ройтерс.", "date": "2017.09.22", "title": "Тилърсън: Договори и резолюции няма да спрат ядрените оръжия"}
{"url": "http://www.novinite.bg/articles/150389/Angela-Merkel-ot-fizik-do-svetoven-politik", "text": "Ангела Меркел – на прага на четвърти мандат. Това сочат броени дни преди изборите всички социологически агенции. Очаква се резултатите от вота отново да затвърдят позицията й на най-влиятелната жена в германската история. Но как е извървяла пътя към политиката?Такава е била Агнела-Доротеа на 3 години - на предизборен плакат. А надписа е: „За една Германия, в която всеки може да стане всичко”. Тогава Ангела Доротеа Кеснер надали е предполагала, че някога ще се превърне в най-влиятелната жена в света. И нищо не е подсказвало, че така ще стане. Момичето е родено в семейство на свещеник и учителка. Израства в Темплин – град в Източна Германия с население от 17 000 души. Любими предмети на малката ангела са математиката и руския език. Обожава руския език. Заради отличните знания печели медал за изключителни социалистически постижения. По-късно става и активна част от Съюза на комунистическата младеж. В университета среща първия си съпруг. Така от Кеснер става Меркел. И двамата следват физика. Скоро обаче двамата се разделят. Разделя се и с физиката. Разделя се и с лявата идея. От времето преди падането на Берлинската стена остава само фамилията – Меркел. Име, която съвсем скоро ще научи целия свят.", "date": "2017.09.22", "title": "Ангела Меркел - от физик до световен политик"}
{"url": "http://www.novinite.bg/articles/150390/Bogatite-balgari-predpochitat-Viena-i-London-za-luks-imot", "text": "Най-предпочитани за инвестиция в луксозни жилища в чужбина от богатите българи са Лондон и Виена. Това сочи анализ на пазара на една от големите агенции, специализирана във високия сегмент.Други търсени дестинации за покупка или наемане на луксозен имот в чужбина от нашенци са Париж, Рим, Барселона и Мадрид, като най-често това се прави, когато децата на родните богаташи отиват да учат там. Българите купуват зад граница основно апартаменти, като това се прави и за инвестиция. В чужбина не се класираме в най-високия ценови сегмент. Най-скъпите цени на сделки на българи са били в Лондон и Виена за по около 700 000 евро, посочва Монитор.Чужденците основно купуват апартаменти у нас за инвестиция в рамките на 200 000-300 000 евро, с три спални в райони, където лесно биха ги давали под наем и където да ги продадат лесно, ако им се наложи.Анализите на агенцията сочат още, че хората с по-високи заплати купуват къщи, но в затворените комплекси в полите на Витоша. Най-големите купувачи на апартаменти \"на зелено\" пък са младите клиенти на възраст до 35-38 години, които са склонни да рискуват и да хванат добрата цена плащат още дори преди да започне изграждането на кооперацията.", "date": "2017.09.22", "title": "Богатите българи предпочитат Виена и Лондон за лукс имот"}
{"url": "http://www.novinite.bg/articles/150393/Portativen-detektor-razkriva-vednaga-alkohola-mente", "text": "Изследователи от Масачузетския университет във Великобритания разработиха портативно устройство, което може да открива фалшиви алкохолни напитки като водка и уиски. Приборът има способността да открие нелегален спирт в затворени бутилки, съобщава кратко сайтът Phys.org, цитиран от БГНЕС. Детекторът работи на основата на спектрометрия на комбинираното разсейване (раманова спектрометрия). Лазерен лъч преминава през изследваното вещество и се анализират промените в честотата на излъчването, случващи се заради твърдото разсейване на светлината от молекулите. С други думи някои фотони взаимодействат слабо с атомите на спирта, при което те губят или получават допълнителна енергия. Учените отделят тези частици от другите фотони и изучават техните свойства.", "date": "2017.09.22", "title": "Портативен детектор разкрива веднага алкохола менте"}
{"url": "http://www.novinite.bg/articles/150396/Esenta-dojde", "text": "По случай есенното равноденствие и настъпването на астрономическата есен британският в. \"Дейли експрес\" събра няколкоинтересни факта за сезона: Оказва се, че и двете твърдения - за есенното равноденствие и астрономическата есен, могат да бъдат оспорени.Според метеоролозите есенният сезон започва в началото на септември. Според астрономите началото на есента съвпада с есенното равноденствие. Освен това, ако за начало на деня се приема появата на Слънцето над хоризонта, то днес денят и нощта не са с еднаква продължителност. Денонощието с равни количества слънчева светлина и мрак е било преди около десетина дни.* При равноденствие оста на въртене на Земята сочи директно към Слънцето.* В историята на наградите \"Оскар\" филм с думата \"есен\" в заглавието никога не е печелил най-престижното киноотличие. Пролетта, лятото и зимата са \"удостоявани\" с приза по веднъж. * Нивата на човешкия хормон тестостерон са най-високи през есента - наследство от древните инстинкти за размножаване. * Изследване е установило, че най-голяма вероятност да доживеят до 100-годишна възраст има за бебетата, родени през есента.* Според друго проучване жените губят най-много коса през есенния сезон.* До около 1500 г. есента е била наричана жътва. * Най-близкото пълнолуние до есенното равноденствие е известно като \"жътвена Луна\".  ", "date": "2017.09.22", "title": "Есента дойде"}
{"url": "http://www.novinite.bg/articles/150392/Facebook-shte-predostavi-na-amerikanskiya-Kongres-reklami-svarzani-s-Rusiya", "text": "Facebook ще предостави на американския Конгрес, разследващ евентуална руска намеса в американските президентски избори през 2016 г., информации за реклами, свързани с тази страна и качени в социалната мрежа, предадоха световните агенции, като се озоваха на съобщение на Facebook. Преди две седмици Facebook разкри, че стотици фалшиви акаунти, вероятни активирани от Русия, са били използвани за закупуване на реклами с цел подхранване на политическото напрежение в САЩ преди и след президентските избори. Оттогава се увеличи натискът Facebook да предостави съдържанието на тези реклами на Конгреса. Вярвам твърдо в демократичния процес и не искам никой да използва нашите средства, за да подкопава демокрацията, заяви шефът на Facebook Марк Зукърбърг.Работим активно с американското правителство в неговото разследване за руската намеса в президентските избори, спечелени през 2016 г. от Доналд Тръмп, допълни той.Тази сутрин наредих на нашите екипи да предоставят на Конгреса рекламите, които намерихме, добави той.", "date": "2017.09.22", "title": "Facebook ще предостави на американския Конгрес реклами, свързани с Русия"}
{"url": "http://www.novinite.bg/articles/150388/Evrodeputat-Na-magistralite-stavat-po-malko-katastrofi", "text": "„Днес е Европейския ден без жертви по пътищата. Статистиката е стряскаща, въпреки че Европа е най-безопасна в автомобилния транспорт. През 2016 25 500 са загинали по европейските пътища. 135 000 души са били много тежко ранени”, заяви в студиото на \"Здравей, България\" евродепутатът Емил Радев.По думите му е доказано, че на магистралите стават по-малко катастрофи.А в празничните дни от КАТ напомнят на хората да шофират с хендс фри. Санкцията, ако говорите по телефона на волана, е 50 лева и отнемане на 6 контролни точки. ", "date": "2017.09.22", "title": "Евродепутат: На магистралите стават по-малко катастрофи"}
{"url": "http://www.novinite.bg/articles/150387/Zashto-se-harchi-nad-milion-za-oborudvane-na-linejki-koeto-ne-se-izpolzva", "text": "Съмнения за нагласена обществена поръчка за медицинска техника. Защо държавата похарчи милиони за апаратура, която не се използва по предназначение? И имало ли е устни инструкции към директори на спешни центрове да купят едно конкретно оборудване? Всичко това става на фона на перманентния недостиг на средства в здравеопазването. Близо милион и половина лева са похарчени за 25 системи за телемедицина, с които да бъдат оборудвани 25 линейки. Пари, с които може да бъде подменена апаратурата на 100 санитарни автомобила. Причината – запетайка, добавена в изискванията за оборудването. Поставянето на думата „телемедицина“ в спецификацията на поръчката автоматично е ограничило броя на участниците и е оскъпило апаратурата с около четири пъти в сравнение със стандартното оборудване. Проверка показа, че въпреки парите, които са похарчени заради функцията предаване на данни и диагностициране от разстояние, на практика тя не се използва. ", "date": "2017.09.22", "title": "Защо се харчи над милион за оборудване на линейки, което не се използва?"}
{"url": "http://www.novinite.bg/articles/150386/Arest-za-sazdatelya-na-pompichkite-za-taksita", "text": "Арест за създателя на „помпичките” за таксита! Разследването на \"Господари на ефира\" доведе до задържането на мъжа, който произвежда и продава устройствата, които вдигат в пъти сметките за таксиметров превоз. Как се стигна дотук?Налагането на европейски стандарти и зачестилите проверки не оставиха в миналото проблема с т. нар. помпи в таксиметровите автомобили. Оказва се, че практиката на някои таксиметрови шофьори да мамят клиентите продължава. Можем ли да познаем, че апаратът е манипулиран?В действителност е много трудно не само за пътниците, но и за инспекторите от автомобилната администрация да разберат, че помпат апарата. Старши инспектор Васил Палавров от ДАИ обясни, че инспекторите винаги са крачка назад, защото става въпрос за технологии, които постоянно се усъвършенстват.  Той демонстрира устройство, което задейства друг механизъм, който пък влияе на апарата. Става въпрос за просто едно дистанционно управление, което прилича на ключодържател за кола. По тази причина, и клиентът, и който и да е - дори и професионалист, ще си помисли, че това е ключодържател за кола. ", "date": "2017.09.22", "title": "Арест за създателя на \"помпичките\" за таксита"}
