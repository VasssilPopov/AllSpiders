{"url": "https://www.novinite.bg/articles/164037/Radev-nagradi-avstrijskiya-poslanik-s-orden-Stara-planina-parva-stepen", "text": "„По време на мандата на посланик Хаузер бяха положени големи усилия за привличането на вниманието на деловите и финансови среди от Австрия към България. Резултатът е виден за всички, това е, че Австрия е наш приоритетен икономически партньор и водещ инвеститор в България\". Това каза президентът Румен Радев, след като награди посланика на Република Австрия у нас Роланд Хаузер с орден „Стара планина“ първа степен, предаде БГНЕС.Високото държавно отличие се връчва за изключително големите заслуги на дипломата за укрепването и развитието на двустранните отношения между България и Австрия. „Удостояването с най-високото българско отличие е оценка за личния принос и професионализма на посланик Хаузер и за голямото значение, което България отдава за развитието на нашите двустранни отношения“, каза президентът в словото си. Той посочи, че „тези отлични отношения, на които се радваме днес между нашите две страни, са резултат на последователните усилия на нашите две приятелски държави, а и резултат на приноса на поколения дипломати, на бизнеса, на академичните и културните среди, и на гражданите на двете държави“.В исторически план, каза държавният глава, духовните, културните и стопанските връзки между нашите народи водят своето началото още от българското възраждане, но те имат своята голяма динамика през последните десетилетия. „За мен е огромна чест да бъда награден с най-високо отличие в България, изпитвам гордост“, каза Роланд Хаузер.", "date": "2018.09.04", "title": "Радев награди австрийския посланик с орден „Стара планина“ първа степен"}
{"url": "https://www.novinite.bg/articles/164060/Carkovniyat-kalendar-za-2019-godina-veche-e-na-knijniya-pazar", "text": "Православният църковен календар за 2019 година вече е на книжния пазар, съобщават от Българската православна църква. В храмовете, в манастирите и в прицърковните книжарници и магазини може да се купи църковният календар за 2019 година. В календара са публикувани църковните и официалните празници, както и важна информация за църковния брак. По традиция на първите страници на календара може да се прочете и посланието на Негово Светейшество българския патриарх Неофит за 2019 година, информират от БПЦ. Единичната цена на православното църковно календарче е 1,50 лв.", "date": "2018.09.04", "title": "Църковният календар за 2019 година вече е на книжния пазар"}
{"url": "https://www.novinite.bg/articles/164061/Parvite-probi-vzeti-za-afrikanska-chuma-po-svinete-v-provadijskoto-selo-Bozvelijsko-sa-otricatelni", "text": "Първите проби взети за африканска чума по свинете в провадийското село Бозвелийско са отрицателни. Това съобщи областният управител на варненска област Стоян Пацев. Той уточни, че пробите са взимани до късно вечерта, но предстои и взимането на втори проби за потвърждаване на отрицателните резултати, тъй като има по-дълъг инкубационен период. Това вероятно ще стане на 10 или 11 септември. Засега остават всички мерки за ограничение. Забранен е ловът на животни в 10-километровата зона с изключение на птиците. Жители на село Тутраканци са съобщили, че 50 прасета са били изклани точно в деня, в който са се очаквали пробите за африканска чума в селото. Сега месото е във фризерите на хората. Тепърва ще се решава какво ще се прави с това месо. Най-вероятно ще бъде унищожено. ", "date": "2018.09.04", "title": "Първите проби взети за африканска чума по свинете в провадийското село Бозвелийско са отрицателни"}
{"url": "https://www.novinite.bg/articles/163993/Karayancheva-Ako-se-glasuvat-ostavkite-trimata-ministri-se-vrashtat-v-parlamenta", "text": "Ако се гласуват оставките им, тримата министри Николай Нанков, Валентин Радев и Ивайло Московски се връщат в парламента. Това каза пред БНТ председателят на НС Цвета Караянчева. Радев, Нанков и Московски подадоха оставки в петък миналата седмица, след като премиерът Бойко Борисов ги поиска заради катастрофата край Своге през август, при която загинаха 17 души.Не са обсъждани нови имена на министри, добави Караянчева. Те са професионалисти, няма да бъдат изгубени за политиката, парламентът ще спечели с тях. Очакваме да видим какво ще се случи, допълни тя.Председателят на НС отбеляза, че стабилността на коалицията е гарантирана с мандата, който е даден от избирателите. Тя призна, че има проблем в комуникацията между коалиционните партньори и подобни разговори като този вчера, са оздравителни.Караянчева беше категорична, че няма правителствена криза. В новия политически сезон председателят на НС очаква решенията да се взимат динамично.Надявам се на бързи решения по заседанията на комисията, коментира Караянчева.Валери Симеонов засега остава във власттаТя открои кои са приоритетите на парламента за нови политически сезон.Законът за пътищата ще се гледа особено с добавката за коланите, които ще станат задължителни за автобусните превозвачи. Ще има дебат в НС, отбеляза Караянчева.Очакваме октомври в парламента да влезе и законопроектът за хората с увреждания. Продължава работата по законопроекта за социалните услуги, който се очаква да влезе в парламента през ноември. Ще се работи и по административната реформа, продължава съдебната реформа, процесуалните закони и есенната сесия е за Закона за бюджета, отбеляза председателят", "date": "2018.09.04", "title": "Караянчева: Ако се гласуват оставките, тримата министри се връщат в парламента"}
{"url": "https://www.novinite.bg/articles/164006/Cvetanov-Premierat-prie-ostavkite-no-da-vidim-NS", "text": "Оставките на тримата министри Валентин Радев, Ивайло Московски и Николай Нанков може и да не бъдат приети и те да останат на поста. Това стана ясно от думите на заместник-председателя на ГЕРБ Цветан Цветанов пред bTV.Той посочи, че премиерът е приел оставките им след трагичната катастрофа край Своге, отнела живота на 17 души, но парламентът предстои да ги гласува.България е над всичко... Симеонов остава във властта, но търси отговори\"Премиерът прие оставките, но не сме стартирали процедурата. Парламентът трябва да гласува, когато одобрим заместниците им.\"В понеделник ще има нов коалиционен съвет и тогава ще се влезе в детайли\", посочи той.", "date": "2018.09.04", "title": "Цветанов: Премиерът прие оставките, но да видим НС"}
{"url": "https://www.novinite.bg/articles/164056/Veterinarite-poluchiha-nad-85-mln-leva-za-imunoprofilaktichni-dejnosti", "text": "Ветеринарите получиха общо 8 544 682 лева за извършените имунопрофилактични дейности при животните през първото полугодие на годината. Финансовата подкрепа се разпределя между 963 регистрирани ветеринарни лекари и е по Схемата за държавна помощ „Помощ за компенсиране разходите на земеделски стопани, свързани с изпълнение на мерките по Държавната профилактична програма и Програмите за надзор и ликвидиране на болести по животните“. Средствата по схемата са отпуснати по следните направления:     • Имунопрофилактични мероприятия - 1 959 204 лева   • Клинични изследвания - 4 493 595 лева   • Вземане и изпращане на проби за лабораторни изследвания- 1 699 403 лева   • Отразяване на данни по идентификация на еднокопитни животни - 477 лева • Отразяване на данни по идентификация във ВетИС - 364 187 лева   • Закупуване на диагностикум „Туберкулин\" от РВЛ - 27 816.19 лева С помощта се покриват до 100% от допустимите разходи за услуги, свързани с изпълнение на мерките от Държавната профилактична програма и Програмите за надзор и ликвидиране на болестите по добитъка. Помощта се предоставя под формата на субсидирани услуги. Отпускането на държавната помощ беше одобрено с решение на УС на ДФ „Земеделие“ от 29 август 2018 г. Според указанията по схемата, финансовите средства се превеждат до 10 работни дни след представяне на заявка от страна на БАБХ. ДФ „Земеделие“ извърши разплащането към ветеринарите в рамките на четири работни дни.", "date": "2018.09.04", "title": "Ветеринарите получиха над 8,5 млн. лева за имунопрофилактични дейности"}
{"url": "https://www.novinite.bg/articles/164058/Tech-na-gaz-v-Blagoevgrad-nyama-postradali", "text": "Районът на улица \"Васил Левски\" в Благоевград при новостроящата се бензиностанция \"Круиз\" в промишлената зона на града, бе отцепен заради теч на газ, пише БГНЕС. Сигналът за инцидента е подаден към 14.30 часа заради миризма на веществото, което се пуска по газопровода заедно с газа, за да се усети миризмата на метана при евентуален теч. Както е известно метанът е газ без мирис. При оформянето района на бензиностанцията, която все още не е пусната в експлоатация, е скъсано отклонението от газопровода на \"Рила газ\" към \"Круиз\". Отклонението е заради факта, че на бензиностанцията ще има колонки за зареждане и на метан. Районът бе отцепен от полицията и пожарната за около 30-на минути, за да бъде спряно подаването на газ. На този етап няма данни за пострадали при теча на газ.", "date": "2018.09.04", "title": "Теч на газ в Благоевград, няма пострадали"}
{"url": "https://www.novinite.bg/articles/164018/Ostavkite-na-ministrite-shte-se-obsajdat-sledvashtata-sedmica", "text": "Правителството заседава след като късно снощи коалиционният съвет успя да изглади напрежението между Патриотите.  Трите министерски оставки за момента остават само с пожелателен характер – изразено е било намерение, но реалната процедура не е била задействана. Това ще се случи в понеделник на ново извънредно коалиционно събрание.Равносметката от среднощните разговори за стабилността на коалицията – напрежението привидно е потушено, поне засега. Управляващите няма да се откажат от властта, Обединените патриоти пък няма да се откажат нито от вицепремиера Валери Симеонов, нито от лидера на „Атака” Волен Сидеров. Двамата обаче обещаха да смекчат значително тона – това обещание идва на фона на алтернативата за предсрочни парламентарни избори.Вчера лидерът на НФСБ постави ултиматум с условия за оставане в кабинета. „Има диалог, има коалиция, няма диалог, няма смисъл”, обяви Валери Симеонов. „Не може да си вицепремиер и да кажеш, че премиерът е едноличен диктатор и всичко да продължава все едно нищо не се е случило. Оттегляш се от този пост и го отстъпваш на друг, аз мисля, че това е логиката”, контрира го Волен Сидеров преди заседанието на съвета.„В края на краищата държавните дела са сложни и те не могат да се решават за 15 минути”, обясни четири часа по-късно вицепремиерът и лидер на ВМРО Красимир Каоракачанов. „И към настоящия момент коалиционното споразумение се изпълнява, увери на свой ред зам.-председателят на ГЕРБ Цветан Цветанов.За момента единствено вицепремиерът Валери Симеонов заяви категорично, че няма да подкрепи подадените министерски оставки.", "date": "2018.09.04", "title": "Оставките на министрите ще се обсъждат следващата седмица"}
{"url": "https://www.novinite.bg/articles/163987/Parvo-izvanredno-zasedanie-na-deputatite-sled-lyatnata-vakanciya", "text": "Депутатите се събират на първо извънредно заседание след лятната ваканция. Точка първа в дневния ред на народните представители е обсъждане на годишния доклад на Българската академия на науките.Депутатите ще се произнесат дали да разрешат тютюнопушенето в обособени помещения чрез промени в Закона за здравето, внесени от депутати от „Обединени патриоти\". Тази седмица ще влезе за обсъждане и предложението предпазните колани да станат задължителни за всички автобуси.", "date": "2018.09.04", "title": "Първо извънредно заседание на депутатите след лятната ваканция"}
{"url": "https://www.novinite.bg/articles/164030/Evropejskata-komisiya-pozdravi-Balgariya-za-postijeniyata-na-Predsedatelstvoto", "text": "В писмо до постоянния представител на Република България в Европейския съюз генералният секретар на Европейската комисия изрази силното си впечатление от постигнатото по време на Българското председателство на Съвета на Европейския съюз 2018, съобщиха от пресцентъра на Министерството на външните работи.„Комисията оценява тесните и конструктивни отношения, които изградихме. Работихме ръка за ръка и можем да сме горди от постигнатия прогрес по дневния ред на ЕС“, се казва в писмото, подписано от Мартин Зелмайер.Особено внимание се обръща на успеха на срещата на върха ЕС—Западни Балкани, която се проведе в София на 17 май 2018 и потвърди ангажимента към европейската перспектива за региона, както и на приключването на общо 46 законодателни досиета по време на председателството.В писмото се изразяват специални благодарности и за прогреса, който България като председател е успяла да постигне в сферата на Банковия Съюз - системата за банков надзор и преструктуриране, която работи на базата на действащи в целия ЕС правила; постигането на преговорен мандат за споразумението пост-Котону, което ще зададе общата рамка на отношенията на ЕС с държавите от Африка, Карибите и Тихоокеанския басейн в следващите две десетилетия; реформата на Общоевропейската система за бежанците, определяща правилата за регистрация и разпределение на мигранти; Реформата на Дъблинския регламент, който седи в основата на общата европейска бежанска политика; както и за бързото стартиране на диалога по Многогодишната финансова рамка - следващия бюджет на Европейския съюз за периода от 2021 г. до 2027 г.Писмото завършва с ръкописно послание от Зелмайер, че „Съединението прави силата – и след Българското председателство!“", "date": "2018.09.04", "title": "Европейската комисия поздрави България за постиженията на Председателството"}
{"url": "https://www.novinite.bg/articles/164021/Rumen-Radev-Avstriya-e-prioriteten-ikonomicheski-partnor-i-vodesht-investitor-v-Balgariya", "text": "Президентът Румен Радев удостои на церемония в Гербовата зала на „Дондуков“ 2 посланика на Република Австрия у нас Роланд Хаузер с орден „Стара планина“ първа степен. Високото държавно отличие се връчва за изключително големите заслуги на дипломата за укрепването и развитието на двустранните отношения между България и Австрия. „По време на мандата на посланик Хаузер бяха положени големи усилия за привличането на вниманието на деловите и финансовите среди към България. Австрия е наш приоритетен икономически партньор и водещ инвеститор в страната ни“, каза Румен Радев, като допълни, че отличните отношения между двете страни са резултат на последователни усилия и на приноса на поколения дипломати, на бизнеса, на академичните и културните среди и гражданите. Имаше и продължава да има особено голяма динамика между двете ни държави по време на триото председателства на Съвета на ЕС, където заедно работихме по важни приоритети от европейския дневен ред - миграцията, сигурността, перспективата на Западните Балкани. Лично с ангажираността на посланик Хаузер имаме голяма динамика в политическите отношения на високо и най-високо ниво, отбеляза президентът. В речта си Румен Радев открои и успешното посещение на австрийския президент Александър ван дер Белен у нас и участието му в тристранната среща в Русе, която се проведе през май т.г. по инициатива на българския държавен глава, и на която беше потвърден общият интерес на България, Австрия и Румъния за съживяването на Дунавската стратегия. По време на церемонията Румен Радев даде висока оценка и на активния обмен в областта на образованието, науката и културата между България и Австрия. От своя страна Роланд Хаузер заяви, че за него е огромна чест да получи най-високото държавно отличие и посочи, че теми като миграцията, защитата на външните граници на ЕС, европейската перспектива за Западните Балкани се разглеждат от двете страни по много сходен начин. „Австрия и България избраха почти едни и същи приоритети за своите председателства на Съвета на ЕС“, посочи посланик Хаузер. Пред гостите на церемонията австрийският дипломат отбеляза, че със съпругата си са обиколили България по време на своя мандат и е възхитен от историята и културните традиции на страната ни.", "date": "2018.09.04", "title": "Румен Радев: Австрия е приоритетен икономически партньор и водещ инвеститор в България"}
{"url": "https://www.novinite.bg/articles/164032/Prezidentat-na-Republika-Indiya-Ram-Nath-Kovind-shte-bade-na-darjavno-poseshtenie-v-Balgariya", "text": "По покана на президента Румен Радев, от 4 до 6 септември президентът на Индия Рам Натх Ковинд ще бъде на държавно посещение в България. Той ще бъде придружаван от съпругата си Савита Ковинд.Перспективите за активизиране на политическия диалог, двустранното търговско-икономическо и инвестиционно сътрудничество и културния и образователен обмен се очаква да бъдат във фокуса на срещата на двамата президенти.На 5 септември от 10.00 часа на площад „Св. Ал. Невски“ ще се състои церемонията по официалното посрещане на президента Ковинд и водената от него делегация.От 10.25 часа двете президентски двойки ще разговарят на „Дондуков“ 2, след което президентите Радев и Ковинд ще проведат среща „на четири очи“. От 10.50 часа ще започнат пленарните разговори между официалните делегации на България и Индия.В 11.35 часа в присъствието на двамата президенти в Гербовата зала на „Дондуков“ 2 ще бъдат подписани двустранни документи - Програма за сътрудничество в областта на науката и технологиите за периода 2018-2021 г.“, Меморандум за сътрудничество в областта на туризма и Меморандум за разбирателство между Индийския съвет за културни отношения и СУ „Св. Климент Охридски“ за гост-преподавател по хинди.Президентите Радев и Ковинд ще направят съвместни изявления за медиите от 11.45 часа.От 15.30 ч. индийският държавен глава Рам Натх Ковинд ще изнесе лекция в Аулата на СУ „Св. Климент Охридски“ на тема „Образованието като инструмент на промяна и общ просперитет“.В 16.30 часа двамата президенти ще закрият Българо-индийски бизнес-форум, който се състои в столичния „София хотел Балкан“.На 6 септември президентите на България и Индия ще открият в София паметник на легендарния водач на индийското движение за независимост Махатма Ганди. Церемонията ще започне от 11.00 часа в Южния парк в столицата.В рамките на визитата си в България държавният глава на Индия Рам Натх Ковинд ще проведе среща с министър-председателя Бойко Борисов. Двете президентски двойки ще посетят Националния исторически музей. Офицалната делегация, водена от индийския президент, включва министърът на земеделието и селското стопанство Паршотам Рупала, членове на парламента на Република Индия.", "date": "2018.09.04", "title": "Президентът на Република Индия Рам Натх Ковинд ще бъде на държавно посещение в България"}
{"url": "https://www.novinite.bg/articles/164025/UMBAL-Sveti-Georgi-Sastoyanieto-na-pacienta-se-podobryava-i-prez-sledvashtata-sedmica-shte-bade-izpisan", "text": "Пациентът е мъж на 55 години от с. Труд, в работоспособна възраст без предшестващи заболявания. От 2 до 5 август е бил на частна екскурзия в Истанбул, Турция, където в този период е имал само един воаяж край Босфора. Няма спомен да е бил ухапван от комари. Два дни след завръщането си от Турция има гадене и болки в корема, започва да повръща, получава и стомашно разстройство. Приет е във Втора клиника по хирургия на УМБАЛ „Свети Георги“ – Пловдив заради съмнения за кървави изпражнения. Тези съмнения не се потвърждават и на втория ден от престоя си в клиниката пациентът вдига висока температура и получава световъртеж. Консултиран е с невролог и инфекционист, които го насочват за изследване за паненцефалит – възпаление на сивото и бялото вещество в мозъка. На 9 август е преместен в Клиниката по инфекциозни болести на УМБАЛ „Свети Георги“. През първите два дни от престоя му там състоянието му се влошава и става прекоматозно – изпада в сопор. Направени са 3 изследвания със скенер и 1 – с ядрено-магнитен резонанс, който показва, че пациентът наистина е с паненцефалит. Междувременно са взети 2 проби и са изпратени за изследване в национална референтна лаборатория. Така на 3 септември се доказва, че заболяването на 55-годишния мъж е западнонилска треска. В момента състоянието на пациента е подобрено, той вече е контактен и адекватен. Все още има лека пареза на десния крак, но се очаква да премине. Провежда се рехабилитация и прогнозите на лекарите от Клиниката по инфекциозни болести са, че през следващата седмица мъжът ще бъде изписан.", "date": "2018.09.04", "title": "УМБАЛ\" Свети Георги: Състоянието на пациента се подобрява и през следващата седмица ще бъде изписан"}
{"url": "https://www.novinite.bg/articles/164029/Ninova-poiska-razpuskane-na-parlamenta-i-predsrochni-izbori", "text": "Доходите и бедността са истинската заплаха за националната сигурност, заяви лидерът на БСП Корнелия Нинова, предаде БГНЕС. Искаме разпускане на парламента и предсрочни избори, добави Нинова.20 души ще останат в пленарната зала, останалите идваме при вас, излизаме от тук и идваме при вас с нашата молба, с нашата готовност да ви чуем, обърна се Нинова към гражданите.", "date": "2018.09.04", "title": "Нинова поиска разпускане на парламента и предсрочни избори"}
{"url": "https://www.novinite.bg/articles/164005/Karolev-Sakskoburggotski-shte-tarsi-pravata-si-v-Stasburg", "text": "Симеон Сакскобургготски ще продължи да търси правата си на собственик на имоти в България пред Съда в Страсбург.  Това каза в студиото на „Здравей, България” финансистът Владимир Каролев по повод решението на съда за отнемане на резиденция „Врана” в полза на държавата. Каролев защитава тезата, че царските имоти не подлежат на реституция, тъй като те никога не са били стопанисвани от държавата. Той цитира глава 11 от Търновската конституция, според която „държавните имоти принадлежат на българското царство и с тях не може да се ползват нито князете, нито техните роднини, начинът, по който такива имоти се отстъпват и разпореждането с приходите им трябва да се определя със закон, а те да се управляват от министър”.Според Каролев това означава, че имотите от цивилната листа, които са ползвани от князете, не са били държавни, защото нито е приеман такъв закон, нито е назначаван такъв министър, нито някога в закон за държавния бюджет са били описвани разходи за имотите, ползвани от царското семейство.Защитникът на интересите на държавата по делото адвокат Ирен Савова обаче твърди, че така наречената цивилна листа е държавна институция, а царските имоти са били признати за държавни със закон от 1947 година.„Господин Сакскобургготски имаше възможност, твърдейки, че това са негови лични имоти да мине през процедура по реституция, уреждайки законодателно тази възможност. Той беше достатъчно дълго време в управлението и този въпрос можеше да се реши законодателно. Начинът, по който се възстановяват царските имоти, не е съобръзен със законовия ред в нашата държава”, обясни Савова.", "date": "2018.09.04", "title": "Каролев: Сакскобургготски ще търси правата си в Стасбург"}
{"url": "https://www.novinite.bg/articles/164008/Daniel-Delchev-ot-Big-Bradar-se-zavarna-sled-9-mesechen-arest-v-Abu-Dabi", "text": "След 9 месечен арест в Обединените Арабски Емирства героят от Биг брадър 4 Даниел Делчев се завърна в България, но други двама българи, задържани с него през ноември м.т. още чакат свободата си, съобщава ВИП Комюникейшън.  Благодарение на професионализма на разследващите полицаи от 5 РПУ в София и на добрата координация на МВР с институциите и с Интерпол, както и на приятелите на Дидо, той  вече е свободен и се прибра в България.  Днес в 13 ч. в БТА  ще се проведе първата пресконференция на Даниел след завръщането му, за да разкаже за престоя си в 3 различни ареста и в затвора в ОАЕ - потресаващи истории, които са  на границата човешкото въображение.Още двама българи – Вилиана и Юрий, продължават да лежат в затвора в Абу Даби. Дали се повтаря историята с медицинските сестри в Либия, които бяха задържани години наред с недоказани обвинения?   Невероятната история със задържането на тримата българи започва в началото на ноември м.г., когато Даниел заминава за една седмица на екскурзия в Дубай в компанията на Вилиана Янкова. На следващия ден и двамата изчезват, а няколко дни по-късно с кацането си на аерогарата в ОАЕ е задържан и Юрий Байрактаров, приятел на Вилиана. Сестрата на Юрий първа го обявява за изчезнал в Интерпол още през ноември, а в началото на януари 2018 приятели на Даниел сезираха органите на МВР за неговото изчезване и започна официално разследване. До април т.г. тримата  бяха в неизвестност, но благодарение на работата на разследващите органи в МВР те бяха открити в частен арест в ОАЕ. След това бяха преместени в държавен затвор в Абу Даби и имаха право на адвокат и телефонни разговори с близките в България.\r\nРеакциите на МВнР също бяха бързи и адекватни, но ще има ли скоро резултат и за другите двама българи?\r\n", "date": "2018.09.04", "title": "Даниел Делчев от \"Биг Брадър\" се завърна след 9-месечен арест в Абу Даби"}
{"url": "https://www.novinite.bg/articles/164009/Garanciya-ot-2000-leva-za-shofora-na-katastrofiraliya-avtobus-kraj-Svoge", "text": "Гаранция от 2000 лева беше наложена на шофьора на катастрофиралия автобус край Своге. Апелативният съд отмени първоначалната мярка „домашен арест”.Григор Григоров към момента е единственият обвинен за трагедията, при която загинаха 17 души.", "date": "2018.09.04", "title": "Гаранция от 2000 лева за шофьора на катастрофиралия автобус край Своге"}
{"url": "https://www.novinite.bg/articles/164057/Sfera-ot-znaniya-shte-sabira-mladejite-v-Shumen", "text": "Геосфера с диаметър 9 метра изградиха младежи в Шумен. Тя се намира в парка пред „Безистена” - между хотел \"Шумен\" и Томбул джамия. Това се случи в рамките на проект „The Spot/ _Място – Доброволчество с въздействие” на сдружение „BG Бъди Активен”, финансиран от Coca Cola Foundation. Проектът се реализира за втори път в България и използва подхода placemaking, вдъхновяващ хората колективно да преосмислят и преоткрият публичните пространства като средище на всяка общност. Идеята е съоръжението да се превърне в средище на младите хора, които търсят нови запознанства, искат да посвирят на китара, пиано или просто да почетат на спокойствие. Куполът ще бъде покрит, за да предпазва библиотеката и пианото от външни климатични условия. През лятото частично, а през зимата изцяло. Около самата сфера ще бъдат разположени импровизирани мебели от палети и барбарони, а съществуващата вече инфраструктура ще бъде освежена и реновирана. На 3-ти септември на мястото се проведе едновневна работилница, ръководена от професионалисти и експерти в областта на изграждането на куполни структури и геодезически сфери. В рамките на един ден бе издигната цялата конструкция на съоръжението. Привлечените доброволци от всички възрасти се трудиха неуморно, вложиха много енергия, творческа мисъл и въображение и за десет дни превърнаха неугледния терен в любимо място за занимания и отдих. Цялата инициатива в Шумен се реализирана в рамките на няколко месеца и трябва да премине през няколко етапа: запознаване на местната общественост с проекта и набиране на предложения; обобщаване на събраните идеи и изготвяне на окончателната визия за пространството; провеждане на публична дискусия с всички заинтересовани страни; същинско преобразяване на пространството и превръщането му в атрактивна младежка зона на открито. В момента тече именно последния етап от преобразяването, а именно работа на терен. На 13-ти и 14- ти отново ще се проведат две работилници в пространството- строеж на сцена и работилница за улични мебели, които отново ще бъдат изградени с участието на доброволци и граждани. Самото откриване на мястото е предвидено за 15-ти септември.", "date": "2018.09.04", "title": "Сфера от знания ще събира младежите в Шумен"}
{"url": "https://www.novinite.bg/articles/163988/Dneven-horoskop-za-vtornik", "text": "Опитайте да отделите повече време и усилия да се погрижите за бизнеса си днес. Нещата стават странни, но вие можете да станете по-странни, ако решите. Обърнете внимание на всички подробности и не подписвайте нищо.Днес ще ви бъде изключително трудно да изслушвате чуждите идеи, въпреки че някои от тях ще бъдат наистина страхотни. Просто изчакайте да дойде момент, в който да можете да ги чуете, не бързайте да ги отхвърляте.Можете да видите, че хората днес ви гледат по различен начин, но не разбирате защо. Вие сте много магнетични личности, така че сте свиканали вниманието да е върху вас, но днес е повече от обикновено. Вижте повече на :", "date": "2018.09.04", "title": "Дневен хороскоп за вторник"}
{"url": "https://www.novinite.bg/articles/164043/Mitnichari-zadarjaha-5000-litra-gorivo-kraj-Sofiya", "text": "5000 литра гориво задържаха митнически служители, съвместно със служители на НАП и със съдействието на Междуведомствения координационен център в ГДБОП, в района на София при две проверки.На 23.08.2018 г. митническа мобилна група спира за \"роуд стоп\" проверка лекотоварен автомобил, превозващ ПВЦ-съд с 1000 литра жълтеникаво-кафява течност с мирис на енергиен продукт. Митническите служители установили, че горивото е натоварено от бензиностанция в близост до София. Възникват съмнения, че количеството дизел не е отчетено през нивомерната система на търговския обект.При огледа на бензиностанцията, съвместно с НАП, е установено, че на територията на обекта се намира подземен резервоар, оборудван с помпа и пистолет за зареждане, който не е свързан и респективно не предава данни към НАП. Откритото количество енергиен продукт в незаконния резервоар е около 4000 литра.Документи, удостоверяващи плащане на акциз за установеното дизелово гориво - общо около 5000 литра, не са представени. Горивото е задържано. Взети са проби за лабораторна експертиза. Бензиностанцията ще бъде санкционирана за липсата на документи удостоверяващи, плащането на акциз от Агенция „Митници\" по реда на ЗАДС. От НАП са съставили 2 акта за нарушения при документиране на продажбите от бензиностанцията.", "date": "2018.09.04", "title": "Митничари задържаха 5000 литра гориво край София"}
{"url": "https://www.novinite.bg/articles/164055/Infracherveni-kameri-na-Struma-shte-lovyat-do-225-km-ch", "text": "Инфрачервени камери за нощно виждане ще трябва да постави строителят в разделения участък на магистрала \"Струма\" през Кресненското дефиле. Това стана ясно от публикуваните на страницата на обществените поръчки изисквания към кандидатите да строят участъка край Кресненското дефиле, пишат от вестник \"Телеграф\".Проектът включва изграждането на нов 23,6 км път по западните склонове на Пирин, който ще поеме трафика за София. За Гърция пък движението ще остане по настоящия път през същинското дефиле. Камерите ще трябва да снимат при температура от -30 до 50 градуса, да имат инфрачервен илюминатор за снимане по тъмно, а скоростта на затвора им трябва да позволява разпознаването на регистрационен номер при скорост от 225 км/ч.По трасето трябва да има интерактивни станции за управление на трафика, които да предупреждават шофьорите за опасностите, катастрофи, метеорологични явления, мокри участъци и други. Проектът ще струва до 850 милиона лева без ДДС, а срокът за изпълнение е до четири години и три месеца от сключването на договор с избран изпълнител.", "date": "2018.09.04", "title": "Инфрачервени камери на \"Струма\" ще ловят до 225 км/ч"}
{"url": "https://www.novinite.bg/articles/164015/Edva-30-ot-francuzite-odobryavat-Makron", "text": "Популярността на френския президент Еманюел Макрон се намира на най-ниското равнище, откакто той встъпи в длъжност през май 2017 г. За един месец рейтингът му спада с още 10%. Така одобрение за държавния си глава изразяват едва 31% от французите. Това показва ново социологическо проучване, проведено от Ифоп в края на август, съобщи БГНЕС.Тенденцията на спад в рейтинга на най-младия френски президент трайно под 40% се потвърждава и от други изследвания на обществените нагласи.Популярността на Макрон в момента е по-ниска от тази на неговия предшественик Франсоа Оланд, който за същия период на своето управление се радваше на подкрепата на 32% от избирателите.Настоящото допитване на Ифоп показва, че само 32% от французите смятат, че Макрон \"провежда правилната икономическа политика\", в същото време на противоположното мнение са 68% от запитаните. Едва 22% вярват, че президентът е близък и се интересува от техните проблеми.Спада и подкрепата за френското правителство. Премиерът Едуар Филип също губи одобрението на избирателите, но запазва по-голяма подкрепа от държавния глава - 35%.", "date": "2018.09.04", "title": "Едва 30% от французите одобряват Макрон"}
{"url": "https://www.novinite.bg/articles/164031/Ustanoveni-sa-946-narusheniya-na-skorostta-za-edna-sedmica-v-Sliven", "text": "От 27 август до 2 септември на територията на ОДМВР-Сливен са проведени специализирани операции по контрол и пътната безопасност, разпоредени от главния секретар на МВР, директора на ОДМВР-Сливен и в рамките на националните кампании „Ваканция” и „Безопасно лято”. Екипи, сформирани от служители на Пътна полиция и районните управления в Сливен, Нова Загора, Твърдица и Котел са проверили 2896 моторни превозни средства, и 2913 лица. Констатирани са 1051 нарушения на Закона за движение по пътищата и Кодекса за застраховане. През изминалата седмица на територията на ОДМВР-Сливен с мобилни и стационарни камери са констатирани 946 нарушения на скоростта. Стационарната камера на изхода на град Нова Загора в посока Стара Загора е заснела 280 нарушения. Мобилните камери в Сливен са установили 505 нарушения, за Котел 67 и 94 в района на РУ-Твърдица. Издадени са 539 електронни фиша. В поделенията на пътна полиция и при проверки на пътя са връчени 196 фиша. Отнети са 8 шофьорски книжки за неплатени глоби. За други нарушения са съставени 397 фиша. Актовете са 97. Установени са 10 неправоспособни водачи. 7 водачи са хванати да управляват след употреба на алкохол, петима от тях са над 1,2 промила, за което са образувани бързи производства. Отнети са 7 шофьорски книжки за употреба на алкохол и 5 за нередовна застраховка Гражданска отговорност . Прекратени са 12 регистрации на автомобили, управлявани от неправоспособни водачи и такива употребили алкохол. Специализираните операции по пътна безопасност продължават, като контролната дейност е насочена към установяване на нарушения, пряко влияещи на пътния травматизъм. В ОДМВР-Сливен са предвидени действия по ежедневен контрол на скоростта, употребата на наркотици и алкохол, правоспособност, застраховка „Гражданска отговорност”, спазване на предимство, сигнализация и маркировка. Продължава контролът в малките населени места и общински пътища.", "date": "2018.09.04", "title": "Установени са 946 нарушения на скоростта за една седмица в Сливен"}
{"url": "https://www.novinite.bg/articles/164023/Silen-tajfun-vrahletya-Yaponiya", "text": "Силен тайфун връхлетя Югозападна Япония, като доведе до сериозни нарушения на транспорта и бизнеса, а стотици полети бяха отменени. Заради приближаването на стихията с името \"Джеби\", на 1 млн. души беше препоръчано да се евакуират.Днес не работят големите магазини около град Осака, училищата там също са затворени.Мощната буря носи поройни дъждове и властите предупреждават за опасност от наводнения и свлачища.  Скоростта на ветровете е от 160 до 190 км/ч, като на места поривите достигат и до 220 км/ч. тайфунът \"Джеби\" се измества в посока север-североизток със скорост 45 км/ч, като се очаква да мине през западната част на остров Хоншу.", "date": "2018.09.04", "title": "Силен тайфун връхлетя Япония"}
{"url": "https://www.novinite.bg/articles/164046/Grackite-moryaci-prekratiha-stachkata-si", "text": "Профсъюзите на морските превозвачи в Гърция и техните работодатели се споразумяха, с което сложиха край на стачката на фериботите.24-часовите протестни действия, които се очакваше да продължат и днес, оставиха блокирани на пристанищата хиляди пътници от и до гръцки острови.Много туристи се оплакаха, че отказа на служителите на морския транспорт да работят, е провалил плановете им за лятната отпуска. Профсъюзите настояваха за повишаване на доходите и данъчни облекчения.", "date": "2018.09.04", "title": "Гръцките моряци прекратиха стачката си"}
{"url": "https://www.novinite.bg/articles/164014/Borisov-prie-v-MS-predstaviteli-na-rakovodstvoto-na-PP-ABV", "text": "ПП АБВ настоява към договора между Българи и Р Македония да се добавят ясни записи, които да дефинират по един категоричен начин разбирането за общата ни история. Това обявиха от ръководството на партията след разговор с министър-председателя Бойко Борисов, представители на Министерство на външните работи и на Мултидисциплинарната комисия по договора за добросъседство с Р Македония. От страна на АБВ в работната среща участие взеха основателят на партията и президент на България (2002-2012) Георги Първанов, председателят на политическата формация Румен Петков, председателят на АБВ-Младежи Пламена Заячка и председателят на Гражданския съвет на партията проф. Любомир Халачев. „Бъдещето на Македония не може да минава през грабеж на историята на България и поругаване на историческите факти. По време на срещата изложихме позицията на АБВ и нашето настояване за развитие на договора от гледна точка на българския национален интерес и съхраняване на историята. Ние сме системни в тези си настоявания. Обръщали сме се към мултидисциплинарната комисия и по повод на дебатите за името на Македония. АБВ отдавна е изразила своите силни резерви относно имената „Илинденска Македония“ и „Северна Македония““. Това заяви по време на брифинг в Министерския съвет председателят на партията Румен Петков Той подчерта, че настояването на Алтернатива за българско възраждане е ясното дефиниране на понятието „обща история“ между България и Р Македония. „За нас е неприемливо политически фактори в Македония да загърбват историята и общото ни Илинденско-Преображенско въстание. Несериозно е представителите на Р Македония в мултидисциплинарната комисия и да ограничават общата ни история само във времето на Османската империя и османското робство. За нас стремежът да подкрепим Р Македония за нейното евроатлантическо бъдеще е въпрос на осъзната необходимост за перспективите на държавата и на региона като цяло. Но трябва да е съвършено ясно, че това бъдеще не може да минава през истината за нашата обща история и през грабеж на историята на България, през поругаване на историческите факти и през поругаване на ценности, които са съхранили българщината през годините“, посочи Румен Петков. В заключение той заяви, че от АБВ ще настояват за среща с Комисията по външна политика към Народното събрание. Целта е да се достигне до дискусия, с която да допринесе за постигането на единна позиция, независеща от конюнктурата и в България, и в Македония. Позиция, която да гарантира българския национален интерес. Думите на Петков допълни основателят на АБВ и президент на България (2002-2012) Георги Първанов. „Като историк искам да кажа, че големите поражения в македонската политика на България идват и от голямото напрежение на българските партии помежду им. И за това днес ние от АБВ се опитваме да постигнем една консенсусна българска позиция. Нашата, както и обществената оценка за събитията от последната една година за подписания договор между България и Македония и за общите чествания, които бяха реализирани, е без съмнение позитивна. Това очертава една добра перспектива, ако обаче ние вземем мерки своевременно да предотвратим и възможно негативно развитие“, посочи той. По думите му Илинденско-Преображенското въстание е по характер българско. Факт, който може да се докаже със стотици документи. Поради което е недопустимо македонските политици да пропускат споменаването на българите като част от това историческо събитие. „И тъй като ние очакваме тази тенденция да се развива и това посегателство върху българската история да продължи, особено след като беше подписан договорът с Гърция, с който Скопие се отказа от античната визия за своята история. То това категорично налага да направим един нов прочит на договора, който беше подписан миналата година в частта „Обща история“. Нужен е нов съвместен документ на София и Скопие, с който да се дефинира понятието „Обща история“, защото моята прогноза е, че в познатия македонистичен дух ще продължи да се прави вреден прочит за българите. Затова предлагаме да има един текст, който приблизително може да звучи така: „Имаме обща история, чиито корени са в Средновековието, минават през общите борби на Възраждането, в първите десетилетия на XX в., включително Илинденско-Преображенското въстание. И това, което е общото за тези векове, е българското национално самосъзнание в тези райони на населението, общи са националните цели и задачи“, каза още той и допълни, че АБВ ще настоява Мултидисциплинарната комисия да постави въпроса за Илинденско-Преображенското въстание още на своето първото заседание.", "date": "2018.09.04", "title": "Борисов прие в МС представители на ръководството на ПП АБВ"}
{"url": "https://www.novinite.bg/articles/163986/Nad-540-000-yaponci-tryabva-da-se-evakuirat-zaradi-tajfun", "text": "Над 540 000 души в западните японски градове Кобе и Осака трябва да напуснат своите домове и да се настанят в евакуационните центрове заради наближаващия тайфун \"Джеби\", съобщава японската телевизия Ен Еч Кей.Силният вятър и проливните дъждове, предизвикани от тропическата буря, принудиха авиокомпаниите да отменят най-малко 632 вътрешни полета в Япония, най-вече по маршрутите между градовете Кобе, Нагоя, Осака и другите райони на страната. \"Джеби\" също така доведе до спиране на влаковете в западните части на страната.\"Джеби\" е 21-та тропическа буря, която се е образувала в Тихия океан тази година. Синоптиците прогнозират, че тя може да се превърне в най-силната за последните 25 години.", "date": "2018.09.04", "title": "Над 540 000 японци трябва да се евакуират заради тайфун"}
{"url": "https://www.novinite.bg/articles/163980/Do-obyad-slance-sledobyad-dajd", "text": "Днес до обяд над по-голямата част от страната ще преобладава слънчево време, с ниска облачност на места в низините и котловините в западните райони. Около и след обяд над Западна и Централна България ще се развива купеста и купесто-дъждовна облачност. Ще има краткотрайни валежи, придружени с гръмотевици. Ще духа слаб, предимно северен вятър. Максимални температури между 27° и 32°, в София - около 26°. В планините около и след обяд ще се развива купеста и купесто-дъждовна облачност. Ще има краткотрайни валежи от дъжд с гръмотевици. Ще духа до умерен вятър от запад-северозапад. Максималната температура на височина 1200 метра ще е около 21°, на 2000 метра – около 14°.", "date": "2018.09.04", "title": "До обяд слънце, следобяд дъжд"}
{"url": "https://www.novinite.bg/articles/164026/Kamion-udari-uchilishten-avtobus-v-Germaniya-17-deca-sa-postradali", "text": "\r\n17 деца пострадаха при сблъсък на камион и училищен автобус днес сутринта в германския регион Харц, предаде ДПА. Освен децата е ранен и шофьорът на автобуса, отбелязва агенцията.\r\n\r\n\r\n\r\n\r\n\r\n", "date": "2018.09.04", "title": "Камион удари училищен автобус в Германия, 17 деца са пострадали"}
{"url": "https://www.novinite.bg/articles/163991/Ima-li-politicheski-chadar-nad-semejstvo-Arabadjievi", "text": "Над семейството на Ветко Арабаджиев е имало политически чадър години наред, твърди разследващият журналист Стефан Ташев.„Прокуратурата да провери работата на семейство Арабаджиеви малко по-назад – от пролетта на 2005 година. Тогава при мащабна операция срещу контрабандата на турско и китайско карго през България и пране на пари, са арестувани шефката на митницата в Горубляне Снежина Ангелова и шефът на казиното в хотел „Марица”. Разследването срещу семейството на бизнесмена Ветко Арабаджиев е било „покрито”, както е станало и по-късно през 2008 година”, заяви в предаването „Здравей България” Ташев. Той призова прокуратурата да провери кой е спрял тези разследвания преди няколко години.Припомняме, че при акция на Специализираната прокуратура в хотели на семейството бяха открити 10 млн. лева.„За всички суми над 5000 лева се декларира произход пред банките и данъчните власти\",припомни финансистът Емил Хърсев. Той посочи, че в брой се ползват пари за сделки, които не трябва да бъдат обявявани, както и подкупите, но също така човек може да държи пари в брой и защото го е страх да ги държи в банката.", "date": "2018.09.04", "title": "Има ли политически чадър над семейство Арабаджиеви?"}
{"url": "https://www.novinite.bg/articles/163983/Dva-festivala-v-stolica-slagat-kraj-na-lyatoto", "text": "Лятото за съжаление е към своя край, но това по никакъв начин не означава, че сезонът на забавленията и интересните събития е свършил. В новия епизод на уеб поредицата за градска култура Urban Life, водещият Алекс Петренко ни показва своята класация на най-интересните мероприятия, които ще се състоят в столицата през септември. Ето кои са те:С нови неподозирани локации, още по-атрактивна и наситена програма, интересни пространства и артисти, цял куп вълнуващи изненади, ще се отличи третото издание на \"квАРТал Фестивал\" - алтернативният празник на столицата, който ще преобрази карето между бул. \"Мария Луиза\", бул. \"Раковски\", бул. \"Сливница\" и бул. \"Левски\" в дните 14, 15 и 16 септември.Как да се подготвим за избухване на летен фестивал?За втора поредна година в София ще се проведе двудневният фестивал за традиционна и модерна японска култура “Aniventure Comic Con” . Датите са 15 и 16 септември, а мястото – Интер Експо център. Фестивалът събира на едно място почитатели на японската анимация - аниме, манга комикси, конзолни и компютърни игри, бойни изкуства и предоставя поле за изява на млади таланти в областта на изкуството, изработката на костюми и аксесоари, театралната сцена, видеомонтаж и ефекти.фестивал“Urban life” е истински гид за почитателите на градския живот, които не обичат да скучаят през уикенда и изобщо не са фенове на идеята да се прибират вкъщи веднага след работа. За всички тях всеки четвъртък водещият ще сервира своите горещи предложения за „вървежни“ барчета, вкусни ресторантчета и градски събития за качествено забавление и/или COOLтура.", "date": "2018.09.04", "title": "Два фестивала в столица слагат край на лятото"}
{"url": "https://www.novinite.bg/articles/164036/Postavyat-na-Carevec-operetata-Balgari-ot-staro-vreme", "text": "Обичаната от публика оперета „Българи от старо време“ ще бъде поставена на откритата сцена в крепостта Царевец в края на седмицата. Постановката по едноименната повест на Любен Каравелов и по музика на Асен Карастоянов е дело на великотърновския Музикално-драматичен театър „Константин Кисимов. Либретото е написано от Коста Райнов. Спектакълът е под патронажа на кмета на Велико Търново Даниел Панов и ще бъде представен на 7 септември от 20,00 ч. Популярният тенор и режисьор Марио Николов е автор на постановъчната версия на \"Българи от старо време\" за търновска сцена, а диригентската палка е поверена на Васил Вълчев. Сценографията и костюмите са дело на Лидия Къркеланова. Под откритото небе на Царевец ще излязат солисти, актьори, хор, балет и оркестър на театъра. Заедно с тях на сцената ще бъдат и танцьорите от Професионален фолклорен ансамбъл \"Искра\" с ръководител Борислав Ангелов, който е работил над хореографията в оперетата. Актьорът Виктор Терзийски се превъплъщава в образа на Дядо Либен, а Милен Иванов играе Хаджи Генчо. Билети се продават на касите на МДТ и Туристически информационен център „Царевград Търнов”, както и онлайн в мрежата на http://www.eventim.bg. Спектакълът е част от афиша на търновския театър от 2011 г. и е едно от най-обичаните заглавия.", "date": "2018.09.04", "title": "Поставят на Царевец оперетата „Българи от старо време“"}
{"url": "https://www.novinite.bg/articles/164035/Otpuskat-194-940-lv-za-stipendii-na-daroviti-deca", "text": "Правителството отпуска 194 940 лв. за изплащане на стипендии на деца с изявени дарби през 2018 г., стана ясно след заседанието на Министерския съвет.За 148 стипендии през тази година на деца от 35 общински училища се предоставят 149 040 лв. С 44 900 лв. се изплащат стипендии на ученици в държавни училища, както и за три деца в частни училища.Предложеният проект няма да доведе до въздействие върху държавния бюджет, тъй като необходимите средства са в рамките на разчетените за тази дейност в централния бюджет за 2018 г.", "date": "2018.09.04", "title": "Отпускат 194 940 лв. за стипендии на даровити деца"}
{"url": "https://www.novinite.bg/articles/163982/Bezplatni-UNG-pregledi-v-DKC-5", "text": "\r\nБезплатни профилактични УНГ прегледи организира ДКЦ-5 - Студентска поликлиника във връзка с началото на учебната година.Прегледите ще бъдат извършвани от д-р Ивета Иванова на 15 и 29 септември /съботни дни/ от 8,00 ч. до 12,00 ч. в поликлиниката - бул. \"Акад. Стефан Младенов\" № 8, ет. 2, кабинет № 53 .Часовете за прегледи са ограничени и е необходимо предварително записване на тел. 0886 62 85 09 - работно време, уточняват от здравното заведение.От безплатните профилактични прегледи могат да се възползват пациенти от всички възрастови групи.\r\n \r\n", "date": "2018.09.04", "title": "Безплатни УНГ прегледи в ДКЦ 5"}
{"url": "https://www.novinite.bg/articles/163994/Prodaljava-remontat-na-patya-Sofiya-Svoge", "text": "Днес ще продължи фрезоването и почистването на настилката в участъка от пътя Своге – София, където при катастрофа на 25 август загинаха 17 души. Автомобилите ще продължат да се движат в едната лента,  а в сряда ще започне преасфалтирането и движението ще бъде спряно. Обходните маршрути за леките автомобили са пътят София - Монтана и след това Своге - Искрец - Бучин Проход.Тежкотоварните камиони и автобусите, идващи от Видин по път Е-79 и пътуващи към Своге, ще бъдат отклонявани при Ребърково в посока Ботевград, за да не влизат в Искърското дефиле. Фрезоването и почистването започнаха вчера по-късно от планираното, тъй като следователи са взимали проби от мантинелите.", "date": "2018.09.04", "title": "Продължава ремонтът на пътя София - Своге"}
{"url": "https://www.novinite.bg/articles/163995/Avtobus-plamna-na-Trakiya-nyama-postradali", "text": "Пътнически автобус се е запалил на автомагистрала \"Тракия\" след тунел \"Траянови врата\", в посока София.В превозното средство не е имало пътници.Шофьорите на други три автобуса са съдействали за погасяване на пламъците, допълва \"Фокус\".Няма патрулен автомобил на мястото на инцидента. Движението се осъществява нормално.", "date": "2018.09.04", "title": "Автобус пламна на \"Тракия\", няма пострадали"}
{"url": "https://www.novinite.bg/articles/163984/Ot-dnes-parkingat-okolo-Nacionalniya-stadion-Vasil-Levski-stava-platen", "text": "От днес паркингът около националния стадион \"Васил Левски\" е платен. Тарифата през деня ще е 1 лев до четири часа и 2 лева за всеки следващ. През нощта престоят на автомобили от 20 до 8 часа ще струва 1 лев на час. Традиционното продаване на спортна екипировка няма да бъде забранено, но ще струва 12 лева на ден за търговците. Целта на Столичната община е да въведе ред, като предостави пространството на Общинското дружество \"Пазари Запад\".", "date": "2018.09.04", "title": "От днес паркингът около Националния стадион \"Васил Левски\" става платен"}
{"url": "https://www.novinite.bg/articles/163981/Pilotna-programa-Predpriemchivi-uchiteli-startirat-Stolichna-obshtina-i-Djuniar-Achijvmant-Balgariya", "text": "Когато говорим за качествено образование, основният фактор са добре подготвени и мотивирани учители. Затова са важни инвестициите в подготовката на учителите. Това каза кметът на София Йорданка Фандъкова при обявяване на старта на програмата „Предприемчиви учители“.От 4 септември 2018 г., 72 учители от начален, прогимназиален и гимназиален етап ще се включат в обучения от пилотната програма „Предприемчиви учители“, която стартира в София. Тя е резултат от дългогодишното успешно сътрудничество в областта на обучението по предприемачество между Столична община и образователната организация JA България. Програмата беше одобрена от Столичен общински съвет. Ключова цел на програмата, с оглед на последните изменения в Закона за предучилищното и училищното образование (ЗПУО), е да се реализира отчетлив принос към подобряване на качеството на преподаване на предприемачество на територията на Столична община – която е първата община с подобна програма.Кметът Фандъкова посочи направените инвестиции от Столична община в образованието. През последните години построихме над 90 нови сгради на детски градини, три нови училища, извършваме разширения на Първа английска гимназия и 112 училище, на 149 СУ в Овча купел с физкултурен салон и кабинети. Инвестираме целенасочено в мерки за енергийна ефективност на сградите и започнахме цялостни реконструкции на сгради и дворове. Тази година общо в ремонти и строителство на детски градини и училища инвестират около 48 млн. лева от бюджета на общината и европейски средства.Програмата „Предприемчиви учители“ е иновативна програма, която цели да създаде добър модел за повишаване на квалификацията на учителите за обучение в предприемачество и предприемаческо мислене у учениците. Тя се изпълнява и във връзка със Стратегията за младите хора в Столична община и Стратегия за интелигентна специализация на София, като Столичната община е първата в България с подобна стратегия. Столичната община работи и по конкретен проект за създаване на „Лаборатория за иновации“ в подкрепа на младите хора. Лабораторията ще работи с младите хора ще предоставя развитие на уменията на младите хора за иновации и предприемачество, обучение с фокус върху дигиталните технологии и дигиталното образование, ще свързва млади хора с бизнеса и техни партньори от Европа.На откриването на програмата присъства и заместник-министъра на образованието и науката, Таня Михайлова: „Благодаря на Столична община и Джуниър Ачийвмънт, че отново трасират пътеката, по която да се върви в промяната на нагласите към предмета „Технологии и предприемачество“. Успехът този предмет да бъде въведен още от 1-ви клас се дължи на предприемчивите учители, затова е важно да ги подкрепим, за да могат те да предадат знанията и уменията и да формират отношението в своите ученици“ – каза Т. Михайлова.В пилотната програма, която стартира днес с обучение на учители от начален етап, се включват представители на училища от почти всички райони на столицата. В двудневен формат ще премине обучението на учителите от начален и прогимназиален етап, а това за учителите от гимназиален етап ще бъде в продължение на три дни и ще се проведе на 12-14 септември. Обученията целят да провокират учене чрез преживяване и да запознаят учителите с интерактивни преподавателски техники, които могат да използват в своите класни стаи за развиването на предприемаческите умения и мироглед на младите хора, обучаващи се в столичните училища.„Столична община е важен партньор за Джуниър Ачийвмънт България, защото нашето сътрудничество е оказало положително въздействие върху поколения млади хора в годините. Сега, с програмата „Предприемчиви учители“ съм нетърпелива да видя още в края на 2018/2019 учебна година нови резултати с истинска стойност за столицата и за страната ни – очакванията ни са над 1000 ученици от 1. до 12. клас, от столични училища, да изучават програми на JA, които ще повишат финансовата им грамотност, уменията им за работа и ще изградят и у тях, и у учителите им дух на предприемчивост и инициативност.“, каза изпълнителният директор на JA България Милена Стойчева.Програмата предвижда и проследяване по време на учебната година чрез методическа подкрепа за учителите и мониторингов механизъм, който има за цел да изведе резултатите и въздействието от обучението по предприемачество върху уменията, нагласата и мотивацията както на учителите, така и на учениците, обучаващи се по предприемачество в рамките на предмета “Технологии и предприемачество“ в общообразователната подготовка, а също и в разширената и допълнителната подготовка.", "date": "2018.09.04", "title": "Пилотна програма „Предприемчиви учители“ стартират Столична община и Джуниър Ачийвмънт България"}
{"url": "https://www.novinite.bg/articles/163996/Vojnata-po-patishtata-vze-dve-novi-jertvi", "text": "През изминалото денонощие на територията на страната са станали 22 тежки катастрофи. Двама души са загинали, а други 30 са ранени, информира МВР. В София са регистриран 72 леки и пет тежки катастрофи. Един е загинал, а други девет са ранени.", "date": "2018.09.04", "title": "Войната по пътищата взе две нови жертви"}
{"url": "https://www.novinite.bg/articles/163997/Institutat-za-patna-bezopasnost-sas-svoe-razsledvane-na-incidenta-kraj-Svoge", "text": "Какви са причините за тежката катастрофа край Своге, при която загинаха 17 души? Отговор на този въпрос ще се опитат да дадат от Института за пътна безопасност.Те ще представят резултатите от тяхното разследване на тежкия инцидент.Сред първоначалните причини, които изтъкнаха от Института, бяха лошият асфалт и некачествено поставени мантинели. Затова оттам взеха проби от пътната настилка и се очаква данните да бъдат оповестени във вторник.Продължава ремонта на проблемния участък. Днес ще бъде затворено цялото движение за преасфалтиране. Ремонтът се очаква да приключи до сряда вечерта.", "date": "2018.09.04", "title": "Институтът за пътна безопасност със свое разследване на инцидента край Своге"}
{"url": "https://www.novinite.bg/articles/163998/Majkite-ot-Sistemata-ni-ubiva-posreshtat-deputatite-sled-vakanciyata", "text": "Майките от инициативата \"Системата ни убива\" се подготвят да посрещнат депутатите с мълчание и с черни знамена в сряда сутрин, когато е първото редовно заседание на парламента след лятната ваканция.Протестиращите майки припомнят, че до 1-ви октомври остава по-малко от месец и очакват в този срок Народното събрание да приеме поне искания от тях закон за личната помощ и публикувания преди няколко дни закон за хората с увреждания.Законът за личната помощ, разработен от екипа на омбудсмана Мая Манолова и внесен в парламента от депутатите на Веселин Марешки, както и подготвяният в продължение на четири месеца закон за хората с увреждания, трябва да бъдат разгледани и гласувани до 1-ви октомври. Това искане поставят протестиращите майки на деца с увреждания, 29 дни преди посочения срок и ден преди първото редовно заседание на парламента. В сряда сутрин майките ще се съберат на палатката зад парламента, за да посрещат идващите на работа депутати с традиционните си тениски, с черни знамена и с мълчание. ", "date": "2018.09.04", "title": "Майките от „Системата ни убива“ посрещат депутатите след ваканцията"}
{"url": "https://www.novinite.bg/articles/163985/Puskat-dvijenieto-pri-7-mi-kilometar-na-AM-Lyulin", "text": "От днес се възстановява движението при 7-ми километър на АМ „Люлин“ в посока София, съобщиха от Агенция \"Пътна инфраструктура\" (АПИ).Днес приключва аварийният ремонт на активизиралото се свлачище при 7-ми километър на автомагистралата, като ремонтът продължи три месеца.В момента се демонтират бетоновите прегради от активната и аварийна лента. През нощта, когато трафикът е по-слаб, платното ще се измие и около 24 ч. се предвижда да отпаднат ограниченията за стеснение в участъка.Остават въведените ограничения при 9-ти километър на АМ „Люлин“, където продължават аварийно-възстановителните дейности. Ограничението е от втори тунел „Люлин“ до 500 м преди първи тунел „Мало Бучино“. В този участък движението на всички МПС се осъществява двупосочно в платното в посока София - Перник. Скоростта е ограничена до 50 км/ч. Очаква се до края на септември да бъде пуснато движението в изпреварващата лента в платното за София.", "date": "2018.09.04", "title": "Пускат движението при 7-ми километър на АМ \"Люлин\""}
{"url": "https://www.novinite.bg/articles/164002/Filmoviyat-festival-Kino-v-parka-se-otkriva-tazi-vecher", "text": "Филмовият фестивал \"Кино в парка\" се открива тази вечер в парка на Военната академия. За трета поредна година любителите на киното под открито небе ще могат да видят някои от най-успешните и награждавани филми за последната година. Фестивалът ще продължи до събота.Програмата започва с \"Квадрата\". Лентата спечели \"Златна палма\" в Кан миналата година. Специален акцент е ексклузивната прожекция на филма \"Манифест\" на Юлиян Розефелт с участието на Кейт Бланшет, който тръгва в разпространение в края на септември. Най-новият филм на Вин Вендърс - \"Потапяне\", ще закрие фестивала на 8-ми септември, каза директора на организаторите \"София филм фест\" Стефан Китанов. \"Една красива любовна история, ситуирана във важните конфликти на нашето време. Вендърс винаги е казвал, че най-важната тема в неговото творчество е любовта и нека да се насладим на този филм\".Билетите струват 08.00 лева, а началото на прожекциите е 08.30 вечерта.", "date": "2018.09.04", "title": "Филмовият фестивал \"Кино в парка\" се открива тази вечер"}
{"url": "https://www.novinite.bg/articles/163999/DANS-shte-sledi-denonoshtno-mitnicite-glasi-proekt", "text": "Държавна агенция \"Национална сигурност\" (ДАНС) ще има пълен достъп до информационната система на агенция \"Митници\". Това става ясно от проекта на инструкция за достъпа, който е публикуван в правителствения сайт.Достъпът на Държавна агенция „Национална сигурност“ до автоматизираната информационна система на Агенция „Митници“ се предоставя 24 часа в денонощието, 7 дни в седмицата, при спазване принципа „необходимост да се знае\" по смисъла на Закона за защита на класифицираната информация.С предложеният проект на нормативен акт не се предвижда въвеждането на изисквания на европейското законодателство, нито въвеждането на регулаторни или регистрационни режими.", "date": "2018.09.04", "title": "ДАНС ще следи денонощно митниците, гласи проект"}
{"url": "https://www.novinite.bg/articles/164000/Organizaciya-na-dvijenieto-v-Sofiya-vav-vrazka-s-poseshtenie-na-prezidenta-na-Republika-Indiya", "text": "Забранява се престоят и паркирането на пътни превозни средства, с изключение на автомобилите на делегацията, както следва:От 08:00 часа на 04.09.2018 г. до отпътуване на делегацията на 06.09.2018 г.:на паркинга на \"София Хотел Балкан\";на ул. \"Съборна\" между пл. \"Св. Неделя\" и ул. \"Леге\";От 08:00 часа до приключване на мероприятието на 05.09.2018 г. на северозападната дъга на пл. \"Св. Александър Невски\" между ул. \"11-ти август\" и ул. \"Оборище\".От 12:00 часа до приключване на мероприятието на 05.09.2018 г. на ул. \"Св. Климент Охридски\" между входа на Софийски университет и ул. \"Шипка\".От 09:00 до 10:30 часа на 05.09.2018 г. се забранява влизането на пътни превозни средства по ул. \"Оборище\" между ул. \"Г.С. Раковски\" и ул. \"11-ти август\", само при необходимост и по преценка на отдел \"Пътна полиция\" при СДВР.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.09.04", "title": "Организация на движението в София във връзка с посещение на президента на Република Индия"}
{"url": "https://www.novinite.bg/articles/164003/Promeni-v-organizaciyata-na-dvijenie", "text": "Въвежда се организация на движението за ремонт на ул. „Цар Симеон“ от ул. „Опълченска“ до бул. „Христо Ботев“, съобщиха от Столичната община.Забранява се влизането на пътни превозни средства, престоят и паркирането, както следва: - До 24.00 часа на 06 септември 2018 г. по ул. „Цар Симеон“ в участъка от ул. „Опълченска“ до бул. „Христо Ботев“, както и през кръстовища ул. „Цар Симеон“ - ул. „Странджа“ и ул. „Цар Симеон“ - ул. „Средна гора“; - От 00.00 часа на 07 септември 2018 г. до 24.00 часа на 10 септември 2018 г. по ул. „Цар Симеон“ в участъка от ул. „Опълченска“ до бул. „Христо Ботев“, както и през кръстовища ул. „Цар Симеон“ - ул. „Софроний Врачански“, ул. „Цар Симеон“ - ул. „Антим I-ви“, ул. „Цар Симеон“ - ул. „Отец Паисий“, ул. „Цар Симеон“ - ул. „Странджа“ и ул. „Цар Симеон“ - ул. „Средна гора“.Въвежда се организация на движението за демонтаж на пасарелка на бул. „Никола Мушанов” при спирка „Балканкар АД” в София.От 00.30 часа до 04.00 часа на 4, 5 и 6 септември 2018 г. се забранява влизането на пътни превозни средства по бул. „Никола Мушанов” в участъка от ул. „Житница” до ул. „Добротич”. Временно се променят разписания за автобусни маршрути № N3 и за автобусни маршрути № 11 ТМ; Разкрива се временна автобусна линия № 11-ТМ с маршрут: ж.к. Западен парк (крайна станция на автобусни линии №№ 72 и 77), ул. Западна, ул. Суходолска, ул. Кубан, бул. Възкресение, бул. Никола Мушанов, бул. “Овча купел”, бул. Цар Борис III, ул. Александър С. Пушкин, пл. Знаме на мира. Автобусите ще спират на всички съществуващи автобусни спирки по маршрута. От 00.00 часа до 04.30 часа на 4, 5 и 6 септември 2018 г. автобусна линия N3 се променя, както следва: в посока Автостанция Изток /след кръстовище ул. Зеленика/бул. Никола Мушанов/бул. Овча купел, надясно по бул. Овча купел, наляво по бул. Цар Борис III и след кръстовище бул. Цар Борис III/бул. Акад. Ив. Ев. Гешов/ бул. Ген. Тотлебен направо по бул. Ген. Тотлебен и по маршрута си, двупосочно. За маршрута на автобусна линия N3 се закриват спирки: - с кодове 0565 и 0566 Балканкар АД; - с кодове 0631 и 0635 ж.к. Красна поляна; - с кодове 1932 и 1934 ул. Добротич; - с кодове 0292 и 0293 бул. Вардар; - с кодове 0304 и 0307 бул. Възкресение; - с кодове 1157 и 1158 ул. Гюешево; - с код 0389 бул. Цар Борис ІІІ; Автобусите ще спират на всички съществуващи автобусни спирки в променения участък от маршрута. Закриват автобусни спирки с кодове 0565 и 0566 „Балканкар АД“ за автобусни линии №№ 11, 45, 60, 102 и N3 и трамвайни спирки с кодове 0567 и 0568 „Балканкар АД“.", "date": "2018.09.04", "title": "Промени в организацията на движение"}
{"url": "https://www.novinite.bg/articles/164007/Trejs-Zapochnahme-rabota-po-patya-kraj-Svoge-den-sled-kato-ni-uvedomiha-za-problema", "text": "По повод на обявеното в медиите от АПИ стартиране на строително монтанжни работи на път Лот 17, Път II 16 \"Мездра - Нови Искър”, участък 2 от км 22+550 до км 50+790,53 и участък 3 от км 50+790,53 до км 81+788,84, за отстраняване на констатирани проблеми на пътното трасе, от изпълнителя на ремонта \"Трейс\" изпратиха писмо до медиите, чрез което уведомяват за следното:На 28.08.2018 г. в \"Трейс Груп Холд”АД се получи писмо от Агенция \"Пътна инфраструктура”, с което за разлика от досега коректно, с оглед договорните условия, ни уведоми за констатирани технически проблеми с посоченото трасе, които според тях са ангажимент на компанията и искане за отстраняването им.Готовността ни за мобилизация и извършване на необходимите строително-монтажни работи бе изразена към АПИ на следващия ден, след което координирано със съответните органи сме извършили необходимото и започнахме работа по обекта. Правим това, независимо от липсата на предоставена ни обосновка защо се приема, че наличните дефекти са наша отговорност, тоест са произтекли от процеса на строителство и асфалто-полагане, завършило през 2014г. Такава обосновка е необходима с оглед на изясняване на договорните отношения.Като отговорна компания, ще предпримем необходимото не само за извършване на нужните строителни дейности, но и за защита на законно признатите интереси на компанията, включващи интересите и на нашите акционери и повече от 1500 служители. ", "date": "2018.09.04", "title": "„Трейс“: Започнахме работа по пътя край Своге, ден след като ни уведомиха за проблема"}
{"url": "https://www.novinite.bg/articles/164004/Dnes-prodaljava-frezovaneto-i-pochistvaneto-na-nastilkata-v-uchastaka-ot-patya-Svoge-Sofiya", "text": "Днес продължава фрезоването на пътната настилка и почистването на трасето в участъка от път II-16 Своге – София, което е част от подготовката за предстоящите асфалтови работи в участъка от водостока, преди пътния инцидент до моста над река Лесковдолска (от км 54+220 до км 54+690). Дейностите се извършват без спиране на движението в една лента. Необходимо е шофьорите да карат внимателно и със съобразена скорост, предвид извършващите се строителни работи. След като приключи фрезоването - в сряда (5 септември), ще започне преасфалтирането и движението по път II-16 Своге - София ще бъде спряно. Обходните маршрути за леките автомобили са път II-81 София - Монтана и след това път III-164 Своге - Искрец - Бучин проход. Път II-81 - проход „Петрохан“, на територията на Софийска област, също е в ремонт и в този участък шофьорите трябва да карат с по-ниска скорост и да спазват стриктно пътната сигнализация. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле ще бъдат отклонявани при Ребърково в посока Ботевград. Леките автомобили и локалният трафик, пътуващ от София към Своге, ще могат да преминават по път II-16 в двете посоки до отклонението за село Редина.", "date": "2018.09.04", "title": "Днес продължава фрезоването и почистването на настилката в участъка от пътя Своге - София."}
{"url": "https://www.novinite.bg/articles/164013/Polezni-svojstva-na-makadamiyata", "text": "Мислите, че трябва да сте луди, за да включите макадамия в здравословна диета? Подобно на яйцата, ядките отдавна са получили лош имидж поради високото си съдържание на мазнини. Но, както се оказва, някои ядки (като макадамията) може да са много полезни. Foodpanda, подбра любопитни факти за вкусната ядка. 1. Обикновено растат в тропически климат с вулканична почва като Австралия, Бразилия, Индонезия, Кения, Нова Зеландия и Южна Африка. 2. От 1990 г. хавайската макадамия се превърна в международен деликатес. 3. Между 78 до 86 процента от мазнините са мононенаситени (доброто за вас, сърдечно-здравословен вид мазнини). Мононенаситените мазнини спомагат за понижаване на холестерола и намаляват риска от сърдечни заболявания и инсулт. 4. Поради високото съдържание на мононенаситени мазнини маслото от макадамия бързо се превръща във фаворит сред топ готвачи по света. Освен това маслото от макадамия има по-висока точка на загряване от зехтина, което означава, че може да се готви при по-високи температури, без да се разгражда и губи вкуса си. 5. Може би най-добрата причина да ядете макадамия е че помагат на тялото ви да намали холестерола, но и самите те са 100% без холестерол. 6. Всъщност тези вкусни ядки имат един от най-високите проценти калории от всички ядки.", "date": "2018.09.04", "title": "Полезни свойства на макадамията"}
{"url": "https://www.novinite.bg/articles/164001/Stopani-ot-silistrenski-sela-zapochnaha-masovo-kolene-na-praseta-zaradi-chumata", "text": "В силистренските села, които са близо до границата с Румъния, стопаните започнаха масово да колят прасетата в частните си дворове по препоръка на ветеринарните власти. В 960 лични стопанства в областта се отглеждат около 1900 животни, съобщи БНР.\"В Силистренска област няма регистрирани огнища на африканска чума по свинете, но заради близостта с Румъния мерките са строги. С цел да се избегне разпространение на зараза, достъпът до големите свинекомплекси в района е забранен\", каза областният управител Ивелин Статев.\"По отношение на тези, които търсят гъби, билки и други дейности в близост до тези обекти да няма достъп и съответно, собствениците пък имат ангажимента да си засилят мерките за охрана и безопасност. В граничните с Румъния села хората започнаха масово да колят прасетата в дворовете си\", допълни Статев.", "date": "2018.09.04", "title": "Стопани от силистренски села започнаха масово колене на прасета заради чумата"}
{"url": "https://www.novinite.bg/articles/164011/Vetko-Arabadjiev-poiskal-sporazumenie-s-prokuraturata", "text": " Пребиваващият във Франция Вълчо Арабаджиев-баща, известен като Ветко, е поискал споразумение с прокуратурата. Той обещал съдействие и имена, свързани с прането на пари, укриването на данъци и източването на ДДС. В замяна щял да запази от публичност политици, замесени в компрометиращи сюжети.Имал достатъчно доказателства. Това съобщиха за \"Фрогнюз\" източници, близки до разследването, пожелали анонимност.Според тях най-вероятно прокуратурата ще намали натиска върху фирми и лица, които засягат пряко семейство Арабаджиеви. Самите босове ще останат в сянка. Като гаранция, че бизнесменът ще изпълни своята част от договорката, обвинението засега няма да иска сваляне на „червената бюлетина“ за издирването му от Интерпол.Засекретяването на делото от Специализирания съд е предизвикано от разкрития за връзките на бизнесмена с политици и банки, които са му отпускали щедри кредити. Става дума за две частни и една държавна финансова институция, която е гарантирала предоговаряне на дълговете към първите две преди два-три месеца. В схемата са имената на известни бизнес дами и скандален политик-мултимилионер. В началото на сделката за купуване на хотел „Кемпински - Зографски“ Арабаджиев е преговарял с руската Внешторг банк (ВТБ) с посредничеството на братята Милен и Георги Велчеви, но условията на руснаците са се видели неподходящи на бизнесмена от Пловдив.След покупката в управлението на хотела са влезли съпругата на Ветко – Маринела, - като изпълнителен директор и дъщерите им Александра Стайкова и Златомира Арабаджиева, като членове на Съвета на директорите. Щерките днес не се споменават от прокуратурата.", "date": "2018.09.04", "title": "Ветко Арабаджиев поискал споразумение с прокуратурата"}
{"url": "https://www.novinite.bg/articles/164010/Kampaniya-sabira-sredstva-za-kuvozi-za-malkite-bolnici", "text": "Кампания помага на недоносени деца, като събира средства за закупуване на кувьози за болниците в България. Средствата за тях ще бъдат набрани чрез рециклиране на стари пластмасови капачки.Целта е да бъде осигурена апаратура в помощ на новородени за болниците в по-малките градове на страната. Така например в Чирпан единственият кувьоз е от 1976 година, обясни Мартина Йорданова, организатор на „Капачки за бъдещето”.За първите 6 месеца на кампанията са събрани общо 33 тона пластмаса. Всеки който иска да помогне за каузата, може да засене събраните пластмасови капачки пред Националния стадион „Васил Левски” на 29 септември между 9 и 15 часа.", "date": "2018.09.04", "title": "Кампания събира средства за кувьози за малките болници"}
{"url": "https://www.novinite.bg/articles/164017/BABH-s-vajni-saveti-zaradi-chumata", "text": "Българска агенция за безопасност на храните (БАБХ) разработи кратки съвети за земеделските стопани с цел разпознаване на вируса на Африканската чума и превенцията от разпространяването на болестта. Това съобщиха от пресцентъра на агенцията. Тези мерки са част от информационната кампания на БАБХ във връзка с констатирания първи за страната случай на заболяването Африканска чума по свинете на 31.08.2018 г. на територията на с. Тутраканци, общ. Провадия, обл. Варна. Съветите, които биха спомогнали за ограничаване и неразпространение на заразата, са изпратени до всички областни и общински администрации. Те възможно най-бързо трябва да ги разпространят сред жителите на селата и градовете чрез достъпни до тях места. Африканската чума по свинете е силно заразно заболяване, което засяга свинете от различни възрасти без значение от пола. От него не могат да бъдат засегнати хора, но в резултат на наложителните рестрикции икономическите последици за отрасъла свиневъдство и месопреработка могат да бъдат значителни. Ето защо за предотвратяване на разпространението на вируса от засегнатите райони, е необходимо собствениците на животни да спазват следните правила: 1. Домашните свине не трябва да се хранят с отпадъци, включително кухненски, съдържащи остатъци от свинско месо или месни продукти от свинско месо. 2. Термичната преработка на месото унищожава вируса. Прясното месо, добито за лична консумация, трябва да се преработи термично, заедно с костите, до пълно му приготвяне (варене, пържене, печене, консервиране в буркани и т.н.). 3. От прясното месо, добито за лична консумация, не трябва да се произвеждат сурово-сушени месни продукти (луканки, суджуци, наденици, маринована сланина и др.). 4. Вътрешните органи се обработват термично до пълното им приготвяне (варене, пържене, печене) или се заравят на дълбочина, която не позволява изравянето им от животни. 5. Сланината трябва да премине термична обработка (варене или стопяване на мазнините до получаване на пръжки и свинска мас) 6. Замразеното свинско месо е потенциален източник на разпространение на вируса, поради което не трябва да напуска дома на собственика. Месото може да се консумира в домашни условия, след термична преработка (готвени ястия, печено или варено и др.). Приготвените ястия не трябва да напускат дома. Опаковките (найлонови пликове, кутии и др.), в които е било съхранявано замразеното месо, също са потенциален източник на инфекция, ако бъдат изхвърляни като битов отпадък. 7. В случаи на дране на закланите свине, добитите кожи на животните също са източник на зараза и трябва да се заровят на дълбочина, която не позволява изравянето им от други животни или се предават за унищожаване. 8. Кръвта, стомашно-чревното съдържание и другите отпадъци, негодни за консумация (нокти, четина, зурли и др.), на мястото където са заклани животните, се заравят на дълбочина, която не позволява отравянето им от други животни или се предават за унищожаване. Ако преди клане на свине за лична консумация стопаните забележат симптоми, като загуба на апетит, ускорено и затруднено дишане, секреция от носа и очите, некоординирани движения, кървава диария, видими подкожни кръвоизливи по крайниците и ушите или по време на клане установят кръвооизливи по целия труп, насъбрана кървава течност в корема и гръдния кош, почернял и разширен далак, малки червени петна от кръвоизливи по бъбреците НЕЗАБАВНО ДА УВЕДОМЯТ ВЕНЕРИНАРЕН ЛЕКАР И ДА ПРЕУСТАНОВЯТ ОБРАБОТКАТА НА ТРУПА. Всички хора, които участват при клането, трябва да предприемат всички хигиенни мерки да не разнесат вируса до домовете си!", "date": "2018.09.04", "title": "БАБХ с важни съвети заради чумата"}
{"url": "https://www.novinite.bg/articles/164012/Lokvi-se-obrazuvaha-po-novoremontiraniya-bulevard-Vasil-Levski", "text": "Гражданската организация Спаси София разпространи снимки, направени след първия септемврийски дъжд в София, на които се вижда, че по току-що ремонтирания бул. Васил Левски се образуват локви. “Въпреки, че със сигурност са дадени немалко пари за този ремонт, очевидно нито фирмата-изпълнител Трейс, нито надзорът, нито Столичната община са способни да осигурят на софиянци нов булевард, без локви и неравности. Считаме, че практиката на некачествени ремонти за сметка на нашите данъци е обидна”, заяви Андрей Зографски от организацията. Според Спаси София есенните локви днес ще са заледявания утре, което гарантирано ще наруши целостта на асфалтовата настилка и ще съкрати животът ѝ многократно. Организацията допълни също така, че направените тротоарни уширения по булеварда се обезсмислят, ако пешеходците пак ще прескачат локви. “Похвално е, че бяха направени, но те имат за цел да осигурят безпрепятствено пресичане. Локвата, както и да я погледнем - е препятствие, а вероятността пешеходците да бъдат окъпани от преминаващ по платното тролейбус също не е за пренебрегване. Изглежда завиряване откъм тротоарите дори при слаб дъжд е неприемливо за всички, освен за строителния надзор на обекта.”, заяви Гергин Борисов от организацията. Спаси София се обръща се към зам.-кмета по транспорт г-н Евгени Крусев с въпрос, защо ръководената от него администрация не може да се справя с качествения контрол. Според организацията обществото заслужава и отговор колко всъщност струва този ремонт, възложен на фирма Трейс без обществена поръчка. “Иронично е какви хвалби валяха от Фейсбук профилите на кмета, зам.-кмета и други представители на Общината, за бързо свършената работа, а резултатът пак е посредствен”, отбелязва Борис Бонев и изразява съмнение, че дефектите ще бъдат отстранени. От организацията отбелязват също, че новата BUS лента по булеварда трябва да се спазва и че Столичната община е длъжна да осигури безпрепятственото движение на градския транспорт в отсечката. “По бул. Васил Левски вървят половината от тролейбусните линии в града. Ако КАТ сами не искат да си вършат работата и да налагат спазване на ЗДВП, г-жа Фандъкова трябва да намери начин да го осигури. Градът и стотиците хиляди пътници в градския транспорт не могат да са заложници на нечий мързел”, заяви Бонев и допълни, че Спаси София от години настоява кмета Фандъкова да публикува пакет мерки за целогодишен контрол на спазването на BUS лентите, но досега нито МВР, нито Общината са предприели действия в тази посока.", "date": "2018.09.04", "title": "Локви се образуваха по новоремонтирания булевард Васил Левски"}
{"url": "https://www.novinite.bg/articles/164016/S-bezplatni-bileti-BDJ-kompensira-patnicite-ot-barziya-vlak-ot-Burgas-za-Sofiya", "text": "С безплатни билети ще бъдат компенсирани пътниците от бързия влак от Бургас за София, които на 28-и август бяха блокирани с часове в района между гарите Калояновец и Михайлово заради неправомерно преминала кола на прелез със спуснати бариери. Клиентите могат да получат своята компенсация на билетните каси във всяка една гара от днес, като предоставят билета си от пътуването с бързия влак.", "date": "2018.09.04", "title": "С безплатни билети БДЖ компенсира пътниците от бързия влак от Бургас за София"}
{"url": "https://www.novinite.bg/articles/164019/Katastrofa-zatvori-uchastak-na-patya-Troyan-Oreshak", "text": "Временно движението по път III-358 Троян-Орешак в района на с. Патрешкото се осъществява в една лента, поради ПТП. Това съобщиха от пресцентъра на АПИ. Движението се регулира от представители на Пътна полиция.", "date": "2018.09.04", "title": "Катастрофа затвори участък на пътя Троян - Орешак"}
{"url": "https://www.novinite.bg/articles/164022/Zabranyavat-sergiite-v-centara-na-Veliko-Tarnovo-v-Denya-na-Saedinenieto", "text": "В Деня на Съединението – 6 септември, в центъра на Велико Търново ще бъде забранено разполагането на преместваеми обекти /сергии, маси и др./ за търговски и други обслужващи дейности - продажба на промишлени и хранителни стоки, извършване на промоции и провеждане на рекламни кампании. Рестрикцията е въведена със заповед на кмета на Старата столица Даниел Панов и се отнася за цялото протежение на улиците „Васил Левски“, „Независимост“, „Христо Ботев“ и площад „Майка България“. Допуска се само едно изключение - разрешено ще бъде поставянето на преместваеми обекти за временна търговия – продажба на български национални знамена и балони. За изпълнението на заповедта ще следят длъжностни лица от Община Велико Търново и служители на Районното управление на полицията в Старата столица.", "date": "2018.09.04", "title": "Забраняват сергиите в центъра на Велико Търново в Деня на Съединението"}
{"url": "https://www.novinite.bg/articles/164038/Piyan-velosipedist-blasna-peshehodec", "text": "Възрастен пешеходец е с опасност за живота, след като е бил блъснат от велосипед на пешеходна пътека в Хасково. Инцидентът станал по обяд. Пешеходецът е блъснат, докато пресичал един от натоварените булеварди. Той е на 79 години и е откаран в болница. Тестът на място е установил, че велосипедистът е пиян. За кратко движението беше спряно, докато вървяха следствени действия.", "date": "2018.09.04", "title": "Пиян велосипедист блъсна пешеходец"}
{"url": "https://www.novinite.bg/articles/164041/Zapochva-proekt-za-podobryavane-sastoyanieto-na-vidove-i-mestoobitaniya-v-PP-Zlatni-pyasaci", "text": "Министърът на околната среда и водите Нено Димов и директорът на Дирекцията на Природен парк „Златни пясъци“ Даринка Сарова подписаха договор за подобряване природозащитното състояние на видове и типове природни местообитания от мрежата „Натура 2000“, които попадат в парка. С изпълнението на проекта ще се извършат дейности за опазване на Обикновена пърчовка (Himantoglossum caprinum) и Дългоух нощник (Myotis bechsteinii). Ще се подобри състоянието на приоритетни видове птици, предмет на опазване в защитена зона “Батова”. В обхвата на проекта е подобряване природозащитното състояние на Крайречни смесени гори, Панонски гори, Естествени еутрофни езера и др. Общо 32 вида и 4 местообитания ще бъдат подкрепени с цел възстановяване и поддържане на благоприятен природозащитен статус. Проектът предвижда дейности за повишаване информираността на посетителите на Природен парк „Златни пясъци“ за консервационно значимите местообитания, растителните и животински видове. Общата инвестиция е 107 хил. лв. и е осигурена от Оперативна програма „Околна среда 2014-2020 г.“.", "date": "2018.09.04", "title": "Започва проект за подобряване състоянието на видове и местообитания в ПП „Златни пясъци“"}
{"url": "https://www.novinite.bg/articles/164027/API-naznachava-oshte-921-slujiteli-za-da-upravlyavat-tol-sistemata", "text": "Министерството на регионалното развитие и благоустройството предлага в Агенция \"Пътна инфраструктура\" (АПИ) да бъдат назначени нови 921 служители, които да управляват тол-системата за плащане на пътни такси по републиканските пътища.\r\n \r\nСпоред проект за промяна на структурата в агенцията, качен на сайта на Министерството на регионалното развитие и благоустройството, ще бъде създадено ново звено - \"Национално тол управление\", което ще изземе основните функции на съществуващото вече \"Пътни такси и разрешителни\", но ще има и други задължения.\r\n \r\nПредложението за промяна в структурата на АПИ е на министъра в оставка Николай Нанков на 31 август. От документите става ясно, че за новото звено ще са необходими близо 3.7 млн. лева на година.\r\n \r\nНовото звено \"Национално ТОЛ управление\" ще подготвя издаването на разрешителни, събиране таксите за движение на тежки и извънгабаритни превозни средства и за рекламните съоръжения в обхвата на пътя и в обслужващите зони, ще поддържа съоръженията и системите на системата.\r\n \r\n \r\nКъм нея ще бъде създаден Център за обработване на данни, в който ще се извършват всички дейности, свързани със събиране на данните за целите на пътното таксуване, изчисляване на пътните такси и тяхното събиране. Отделно се предвижда създаването на кол-център, в който да се получава информация за нередности, запитвания на ползватели на платените пътища и да бъде предоставяна информация и отговори на запитвания.\r\n \r\n \r\nПредвижда се до края на 2018 г. да бъдат назначени до 393 служители, като поетапно през следващата година ще се назначат и останалите служители до 921 служители, необходими за ефективното и безпрепятствено функциониране на ТОЛ системата. Така общият брой на служителите в АПИ ще достигне 2432.", "date": "2018.09.04", "title": "АПИ назначава още 921 служители, за да управляват тол-системата"}
{"url": "https://www.novinite.bg/articles/164047/Predvijdat-do-3000-leva-globa-za-avtobusi-bez-videoregistratori-i-kolani", "text": "От 3000 лева ще започват глобите за транспортните фирми, които не са оборудвали автобусите си с колани и видеорегистратори. Това предвиждат промените в Закона за пътищата, които трябва да влязат в пленарна зала до края на седмицата. На глоби ще подлежат също шофьорите и пътниците. Ако бъдат приети поправките, фирмите ще имат 6 месеца буферен период, в който да преоборудват автобусите.Промените ще засягат автобусите, които извършват превози над 30 км, а фирмите ще имат 6 месеца буферен период. На глоби след това ще подлежат както транспортните фирми, така и водачите и пътниците. Понастоящем Законът за движение по пътищата постановява глобата за неносене на колан е 50 лева. Глобите за фирмите пък ще започват от 3000 лева, съобщи депутатът от ГЕРБ Александър Ненков. \"Има шест месеца гратисен период, както и конкретни санкции както за водачите на автобусите, така и санкция за пътниците, които не са сложили колана както за леките коли, така и за автобусите\", каза Ненков. Той допълни, че предвидените санкции за собствениците на превозвачески фирми са 3000 лева, ако не са оборудвали автобусите с видеорегистратори и колани.Видеорегистраторите в автобуса също ще са задължителни и ще заснемат както обстановката в автобуса, така и пътя пред него. Ненков не пожела да прогнозира колко ще струват новите изисквания на транспортните фирми. По информация от бранша промените ще засегнат около 15 хил. автобуса. Най-късно до утре комисията по регионална политика трябва да гласува текстовете, а до края на седмицата те трябва да влязат и в пленарна зала.", "date": "2018.09.04", "title": "Предвиждат до 3000 лева глоба за автобуси без видеорегистратори и колани"}
{"url": "https://www.novinite.bg/articles/164045/Shest-godini-sled-zemetresenieto-v-Pernik-prodaljavat-vazstanovitelnite-dejnosti-v-grada", "text": "Шест години след земетресението продължават възстановителните дейности в Перник на пострадали при бедствието сгради. С решение на Междуведомствената комисия за възстановяване и подпомагане към Министерския съвет са отпуснати 618 744 лева за ремонт на шест обекта. Сред тях са три читалища- в селата Кралев дол, Рударци и Кладница. Ще бъдат ремонтирани също физкултурния салон в Шесто средно училище и покривната плоча на административната сграда на общинско предприятие „Пазари”. Повече от половината от отпуснатата сума  - 339 835 лева е предназначена за трайно възстановяване на спортната база в село Дивотино. Средствата са целеви и са включени служебно в поименния списък на капиталовите разходи, чиято корекция днес бе гласувана от Общинския съвет.", "date": "2018.09.04", "title": "Шест години след земетресението в Перник продължават възстановителните дейности в града"}
{"url": "https://www.novinite.bg/articles/164040/Dve-jeni-postradaha-pri-katastrofa-s-stolicata", "text": "Две жени са пострадали при катастрофа на бул. \"Христофор Колумб\" в София.В сблъсъка са участвали две коли, като от удара единият автомобил се е обърнал по таван на пътя.Една от  шофьорките е по-сериозно пострадала. Тя е на 36 години и е откарана в болница \"Св. Анна\" с контузия на шийния дял.Другата шофьорка е 63-годишна с лека контузия на ръката. Прегледана е на място и не е хоспитализирана.Движението в района е затруднено.", "date": "2018.09.04", "title": "Две жени пострадаха при катастрофа с столицата"}
{"url": "https://www.novinite.bg/articles/164048/Frezovat-asfalta-v-Pleven-sreshtu-driftove-s-koli", "text": "В Плевен засилват контрола срещу шофьори, които правят опасни дрифтове, със санкциониране на нарушителите и фрезоване на асфалта на определени места, информира БНР.През изминалата нощ възмутени граждани са подали сигнали на телефон 112.Полицейски екипи са посетили всички места, за които е постъпила информация за гонки, пилене на гуми или въртене с автомобили - кръстовища, паркинги и булеварди в централната градска част и в кварталите. В ж.к. „Дружба“ е засечен 20-годишен водач на лек автомобил „БМВ“ от село Крушовица.Съставен му е акт на място и предстои издаване на наказателно постановление за налагане на глоба. Проверките в Плевен ще продължат.Едновременно с това е направено предписание, което общинската фирма „Инжстрой“ изпълнява – фрезоване на асфалта на определени места с цел ограничаване скоростта на дрифтърите.", "date": "2018.09.04", "title": "Фрезоват асфалта в Плевен срещу дрифтове с коли"}
{"url": "https://www.novinite.bg/articles/164039/Grajdani-nahluha-v-Ministerstvoto-na-transporta", "text": "Граждани нахлуха в сградата на Министерство на транспорта, за да направят граждански арест на зам.-министър Ангел Попов, събщи бТВ.Акцията е срещу купуването на шофьорски книжки. Полицаи обсадиха сградата и съпроводиха протестиращите, задържани от групата няма.Протестиращите подкрепят Николай Колев – Босия, който прекара 80 дни в гладна стачка заради корупцията в транспортното ведомство. Тя беше прекратена след оставката на министър Ивайло Московски.  ", "date": "2018.09.04", "title": "Граждани нахлуха в Министерството на транспорта"}
{"url": "https://www.novinite.bg/articles/164020/I-Vidin-se-vklyuchva-v-protesta-na-majkite-na-deca-s-uvrejdaniya", "text": "Видин също става част от националното недоволство на майките на деца с увреждания. На протест в града обаче ще излезе само един-единствен родител.В Деня на Съединението от 10.00 часа пред бившия магазин \"Валентина\" в града, Мариана Павлова, която е родител и личен асистент на 37-годишен мъж с увреждания, ще протестира срещу липсата на реформа в социалната система.Тя излиза сама, за да каже, че има какво да се подобри в закона за личната помощ за хората с увреждания и за социалните услуги.За протеста си има разрешение от община Видин:\"Във Видин малко спим. Дано този път да се пробудим. Аз отдавна умувах и просто реших най-накрая да попитам тези майки от София може ли сама да стачкувам. Отговориха, че мога, след като няма с кой да изляза. Всичките сме на един хал. Сама или с други, аз съм там\".", "date": "2018.09.04", "title": "И Видин се включва в протеста на майките на деца с увреждания"}
{"url": "https://www.novinite.bg/articles/164049/Zabranata-za-pushene-na-zakrito-ostava", "text": "Парламентът отхвърли предложенията за промени в закона за здравето, които предвиждаха смекчаване на забраната за пушене на закрити места. Идеята беше инициирана от вицепремиера Валери Симеонов.Предвиждаше се  облекчаване на режима на пушене в заведения и туристически обекти.Според аргументите на вицепремиера по този начин ще се защитят непушачите, но предложенията не срещнаха подкрепа и бяха отхвърлени още на първо четене. ", "date": "2018.09.04", "title": "Забраната за пушене на закрито остава"}
{"url": "https://www.novinite.bg/articles/164033/Rumen-Radev-Avstriya-e-prioriteten-ikonomicheski-partnor-na-Balgariya", "text": "Президентът Румен Радев удостои на церемония в Гербовата зала на „Дондуков“ 2 посланика на Република Австрия у нас Роланд Хаузер с орден „Стара планина“ първа степен. Високото държавно отличие се връчва за изключително големите заслуги на дипломата за укрепването и развитието на двустранните отношения между България и Австрия. „По време на мандата на посланик Хаузер бяха положени големи усилия за привличането на вниманието на деловите и финансовите среди към България. Австрия е наш приоритетен икономически партньор и водещ инвеститор в страната ни“, каза Румен Радев, като допълни, че отличните отношения между двете страни са резултат на последователни усилия и на приноса на поколения дипломати, на бизнеса, на академичните и културните среди и гражданите. Имаше и продължава да има особено голяма динамика между двете ни държави по време на триото председателства на Съвета на ЕС, където заедно работихме по важни приоритети от европейския дневен ред - миграцията, сигурността, перспективата на Западните Балкани. Лично с ангажираността на посланик Хаузер имаме голяма динамика в политическите отношения на високо и най-високо ниво, отбеляза президентът. В речта си Румен Радев открои и успешното посещение на австрийския президент Александър ван дер Белен у нас и участието му в тристранната среща в Русе, която се проведе през май т.г. по инициатива на българския държавен глава, и на която беше потвърден общият интерес на България, Австрия и Румъния за съживяването на Дунавската стратегия. По време на церемонията Румен Радев даде висока оценка и на активния обмен в областта на образованието, науката и културата между България и Австрия. От своя страна Роланд Хаузер заяви, че за него е огромна чест да получи най-високото държавно отличие и посочи, че теми като миграцията, защитата на външните граници на ЕС, европейската перспектива за Западните Балкани се разглеждат от двете страни по много сходен начин. „Австрия и България избраха почти едни и същи приоритети за своите председателства на Съвета на ЕС“, посочи посланик Хаузер. Пред гостите на церемонията австрийският дипломат отбеляза, че със съпругата си са обиколили България по време на своя мандат и е възхитен от историята и културните традиции на страната ни.", "date": "2018.09.04", "title": "Румен Радев: Австрия е приоритетен икономически партньор на България"}
{"url": "https://www.novinite.bg/articles/164052/Institutat-za-patna-bezopasnost-Katastrofata-pri-Svoge-mojeshe-da-se-predotvrati", "text": "МВР е могло да затвори опасния пътен участък при Своге и да предотврати катастрофата със 17-те жертви. Това обявиха от Института за пътна безопасност заедно с предварителния си доклад по случая. В него обвиняват още и Пътната агенция в липса на контрол. От МВР отказаха коментар с мотива, че в момента тече разследване. Според Института за пътна безопасност верига от пропуски е довела до трагичния инцидент. \"Като се започне от първата фаза - фазата на проектирането преди ремонта, премине се през самия ремонт и се достигне до въвеждането му, пускането в експлоатация и експлоатацията му, всеки един от органите, които са били отговорни за това този път да ни осигурява безопасност и безпроблемно придвижване, е допуснал пропуск или грешка”, заяви Диана Русинова от Института за пътна безопасност.По думите й последният орган, който е можел да предотврати това, е МВР. Министерство също не е упражнило правомощията си и не е наложило санкция, допълни тя.", "date": "2018.09.04", "title": "Институтът за пътна безопасност: Катастрофата при Своге можеше да се предотврати"}
{"url": "https://www.novinite.bg/articles/164034/Mareshki-Ima-dve-Balgarii-s-golyama-propast-mejdu-tyah", "text": "Има две Българии с голяма пропаст между тях. Едната се е барикадирала зад стените на държавните институции. А от другата страна са хората, които едва свързват двата края. Ако имате съвест и очи, сигурно ги виждате.Това заяви от парламентарната трибуна лидерът на партия Воля Веселин Марешки.„Като ви слушам може би трябва да ви поздравя за началото на пленарната сесия, но и за началото на новата предизборна кампания“, обясни Марешки.По думите му изявленията на народните представители не са искрени.„Изведнъж се загрижиха за народа и отвориха торбите с лъжливи обещания. Дела трябват, колеги, не думи“, категоричен бе лидерът на Воля.Според него вече е станало ясно кой кой е в българската политика.„Воля ще продължи да бъде различната парламентарна група. Призоваваме към повече прагматизъм. В целия този шум остава забравен най-важният - българският гражданин“, смята още той.Политикът допълни, че най-често хората казват за политиците – „на тях не им пука за нас“. Марешки обясни, че за Воля на първо място са българските граждани.„Нито един парламентарен ден няма стойност, ако не сме направили нещо, за да подобрим живота на хората“, обясни лидерът на партията.Той се закани, че Воля няма да се умори да сваля маските на лицемерните политици.„За депутатите от Воля да си народен представител значи да служиш на хората. Всяко търпение си има граници“, заяви той.", "date": "2018.09.04", "title": "Марешки: Има две Българии с голяма пропаст между тях"}
{"url": "https://www.novinite.bg/articles/164059/Kamarata-na-stroitelite-Rumen-Radev-uronva-avtoriteta-ni-da-se-izvini", "text": "От Камарата на строителите остро разкритикуваха изказването на президента Румен Радев след инцидента край Своге, че системата за обществени поръчки в строителния сектор, е порочна и „навсякъде се вихри безнаказаност“. Инж. Мирослав Мазнев – изпълнителен директор на Камарата на строителите в България: пред ТВ Европа: „За съжаление един такъв трагичен инцидент беше използван за политизиране на обстановката, бяха отправени думи, които обидиха целия сектор, в които се внушава, че сектор „Строителство“ по-скоро създава проблем на обществото, а не го гради, което е абсолютно невярна теза. Не трябва да се създава внушението, че хората със своя труд, допринасят за корупцията в тази държава, а за нейното благоразвитие“. В строителния сектор работят над 5100 фирми и 200 хиляди души. От бранша подчертаха, че изказвания като това на президента Румен Радев, ще доведат до несигурност в хората и заплаха от отлив на фирми, а ако това се случи – ще бъде пагубно за икономиката. Инж. Мирослав Мазнев – изпълнителен директор на Камарата на строителите в България: „Президентската институция е една от най-високите, авторитетна и уважавана от хората институция. И когато от там произлезе политическо говорене, с което не се дават конкретни, ясни доводи за вземане на мерки, а по принцип се хвърля върху една голяма маса от хора, оставя една негативност върху самия строителен процес. Ние искаме президентът или с конкретика да застане и да посочи вината, или да се извини на тези хора, които понесоха една такава обида“. Като основен проблем в системата за обществените поръчки, от строителния бранш посочиха необоснованите обжалвания, които бавят една процедура. Според тях трябва да се работи към промени и в ценообразуването на проекта, тъй като към момента на изпълнение стойността му често се разминава с тази, която е била посочена при неговото възлагане.", "date": "2018.09.04", "title": "Камарата на строителите: Румен Радев уронва авторитета ни, да се извини"}
{"url": "https://www.novinite.bg/articles/164053/Nad-15-tona-umryala-riba-v-Dimitrovgrad", "text": "Над 15 тона умряла риба са били събрани и загробени според законовите изисквания след неправомерното източване на язовир в община Димитровград, съобщиха от общинския пресцентър. Водоемът \"Прогрес\" с площ 311 декара е бил изпразнен до дъно преди няколко дни от засега неизвестен извършител.Изкуственото езеро между селата Горски извор, Ябълково и Добрич е било под аренда, но договорът с наемателя е бил прекратен поради неплащане на вноските. Сигнал от любители - риболовци е бил подаден и в ИАРА. От клона на Агенцията в Хасково уточниха, че при проверката на място инспекторите са съставили акт на мъж, който е бил успял да събере към 100 килограма риба.От община Димитровград казаха още, че по случая се води полицейско разследване.", "date": "2018.09.04", "title": "Над 15 тона умряла риба в Димитровград"}
{"url": "https://www.novinite.bg/articles/164054/Pribirat-carevicata-i-slanchogleda-v-Silistrensko", "text": "В Силистренско започна прибирането на царевицата и слънчогледа, съобщават от Областната земеделска дирекция. Средният добив от слънчогледа е 278 килограма, а от царевицата - 660 килограма от декар. През миналата година средните добиви са били 282 килограма от слънчогледа и 663 килограма от декар от царевицата. Прибира се реколтата и от десертните лозя. Средният добив досега е 531 килограма от декар. В Силистренско се отглеждат 3592 декара десертни лозя.", "date": "2018.09.04", "title": "Прибират царевицата и слънчогледа в Силистренско"}
{"url": "https://www.novinite.bg/articles/163992/Izcherpan-li-e-modelat-ol-inkluziv-u-nas", "text": "Моделът \"ол инклузив\" не е изчерпан за българския туризъм и продължава да привлича туристи. Той все още носи добри приходи на хотелиерите. Това обявиха специалисти и представители на бизнеса, след като по-рано стана ясно, че Турция обмисля да категоризира \"ол инклузив\" услугите, които предлага на гостите си.Проф. Стоян Маринов, член на Управителния съвет на Варненска туристическа камара: Системата \"ол инклузив\" е удачна и изгодна за туриста, защото плаща една сума и остава с впечатлението, че може да консумира повече, отколкото е платил. Удачна е за хотелиерите, защото те също получават за туриста една сума, съответно се опитват да минимизират разходите и да си увеличат печалбата. Изгодна е и за туроператорите, защото като търсена формула успяват да си пълнят самолетите и хотелите, с които са сключили договори. Единствено не е изгодна за дребните търговци, които предлагат допълнителни услуги и стоки в курортите. Системата \"ол инклузив\" вингаи може да се подобри.В доста хотели у нас качеството на \"ол инклузив\" услугата не е на желаното ниво, смятат хора от бранша.Николина Ангелкова, министър на туризма: Смятам, че е редно в отделните категории хотели и места за настаняване, храната, която се предлага под формата на \"ол инклузив\", да отговаря на качеството, което се предлага като настаняване.Това несъответствие води до най-много оплаквания сред туристите, коментира министър Ангелкова. По думите ѝ темата ще бъде дискутирана и вероятно ще доведе до промени в нормативната уредба. Оказва се, че моделът \"ол инклузив \"се харесва на туристите.Хотелиери са мнение, че ако \"олинклузив\"-ът отпадне напълно в България, ще трябва да се наемат по-подготвени кадри.", "date": "2018.09.04", "title": "Изчерпан ли е моделът \"ол инклузив\" у нас?"}
{"url": "https://www.novinite.bg/articles/164051/Korneliya-Ninova-kam-balgarite-Idvame-pri-vas", "text": "Започваме тази сесия с едно сериозно обществено напрежение, с криза в правителството и нестабилност в управляващото мнозинство. В последния месец се случиха две събития и една трагедия, които казват всичко не само за последните месеци, а за последните 29 години. Срина се Търговският регистър и блокира целия икономически живот в страната, а държавните институции бяха абсолютно безпомощни да реагират. 250 хил. души, които правителството е задължило да се застраховат с Гражданска отговорност, бяха измамени от застраховател, който правителството е лицензирало и държавата остана безучастна. 17 невинни души загинаха заради корупция и кражби, които вече убиват физически. Чуждестранните инвестиции са се сринали 10 пъти, цените тръгват нагоре, а от 01.10.2018г. се очаква и ново увеличение на цената на газ, а от там и на всички стоки.  Какво казват всички тези факти – корупцията и кражбите, връзките на властта с бизнеса- доведоха до физическа смърт.   Държавните институции са блокирани, държавата абдикира от грижата за своите граждани и задължението си да ги защитава в случай на фалити.  Управляващите реагираха като се хванаха за гушите, но не в спор за родолюбието, а в спор за постовете и парите. Главната партия в коалицията, ГЕРБ, от снощи също реагира и в  следващите дни ще сме свидетели на битката Цветанов – Борисов. Подадени оставки от премиера Борисов се оспорват от г-н Цветанов. За какво говори всичко това -  за абсолютна нестабилност при управляващите и несигурност в страната. Най-тежката реакция е отговорът- диктатура. Г-н Валери Симеонов, кои са маргиналните групи, които искат смяната на правителството, майките с увреждания ли са маргинали или се борят за живота на децата си? Г-н Каракачанов, кои са тези които искат кръв- 10-те деца от хора на БНР, които протестират пред МС ли? Г-н Борисов, къде са спящите клетките? „Спящи клетки“ се казва за терористи, за ИДИЛ. Баба Дора е спяща клетка терористка или жена, която се бори за правото да работи, да гледа животни, за труд и да си изкарва хляба.  Това е реакцията на диктатурата- всеки, който е недоволен е или спяща клетка, или маргинал, защото народът стана и каза мнението си, а то е- че повече така не може.   Вчера медиите нарекоха ситуацията  „Цирк във властта“. Това не е  цирк, а разпад на държавността и агония на народа. И винаги има алтернатива, уважаеми българи. Има нужда от идеи и ние днес се обръщаме към вас, за да ви ги предложим, но не идеи, които променят този или онзи закон,  а идеи за промяна на системата на 29-годишно управление на България, на власт и пари, на леви и десни, които се събираха уж за общия народен интерес, а всъщност за личния свой. Можем ли да организираме  националната енергия, за да сложим край на този модел, в който всички имаме принос. Това е нашето обръщение към вас, народе, и конкретно ви предлагаме разговор- дали можем да променим системата по следния начин. гр.София, ул.“Позитано” 20 тел/факс 8107234 e-mail: bsppress@bsp.bg Първо, да кажем, че държавата няма да бяга от онези сектори, които гарантират националната ни сигурност, здравето и образованието на нацията. Можем ли да кажем, че няма да приватизираме и даваме на концесии българските железници, „Български пощи“, Българския енергиен холдинг. Заедно, с много от вас, учени и специалисти, направихме преглед и анализ- каква икономика трябва да развива България, за да имаме собствена икономика и производство.  Предлагаме ви този анализ. България с ресурси и кадри да развива  електротехника, електроника, информационни и комуникационни технологии, земеделие и хранително-вкусова промишленост, фармацевтика и химическа промишленост. Можем ли да заложим държавна грижа, без да нарушаваме правилата на пазарната икономика в тези сектори? Заедно с бизнеса обсъждахме от какви кадри има нужда тази икономика, за да съществува и да се развива, благодаря им. Грешна е тезата, че ще си внесем кадри. Истинската, държавническата позиция е да си отгледаме кадри, имаме и този анализ -  България има нужда от 125 машинни инженери, 125 химически инженери и т.н. Питаме ви,  може ли държавата да заложи тези специалности в българските училища, да плаща стипендии, да се грижи за тези деца и когато завършат да бъдат задължени да работят определено време в България. Имаме нашата визия, предложение към вас, за земеделие.   До кога 10 фамилии в България ще държат земеделската земя и тя ще се използва за инвестиции, а не за отглеждане на храна. Можем ли да сложим таван на субсидиите? Има сили и пари да възстановим Напоителни системи, да преразпределим средствата  към плодове, зеленчуци, мляко и месо, а не към 10-те големи в България, които гледат само жито. Здравеопазването е в катастрофа -  все повече пари, все по-лошо качество. И тук имаме своето предложение към вас - държавните и общински болници да не са търговски дружества, а лечебни заведения, ако искат да ползват парите от НЗОК. Не можем да вървим срещу модерната икономика и срещу Конституцията, нека да има частни болници, но ако искат да лекуват и да ползват пари от Здравната каса, да станат лечебни заведения.  Ако искат да останат търговски дружества, които работят за печалба,  нека намерят механизъм богатите хора в България да си доплащат, за да се лекуват там. Можем ли да разговаряме за намаляване на ДДС върху лекарствата и храните? Можем. Може да не стигнем до съгласие, но е важно да проведем този разговор, защото ниските доходи, бедността и корупцията, а не фалшивите новини, дами и господа управляващи, са истинската заплаха за националната сигурност. Нека да поговорим- можем ли да въведем семейно подоходно облагане за младите, които имат деца да плащат по-малко данъци? Можем ли да намалим ДДС на бебешките стоки, за да подпомогнем младите семейства? Можем ли на младите, когато взимат ново жилище да отпуснем кредит при облекчени условия? Докога ще дискутираме преизчисляване на пенсиите? Не може да се живее с 200 лв. пенсия. Ето ви тези за разговор и теми за съгласие. Можем да развиваме такава, различна България, обаче при някои условия. Очевидно е, че корупцията и кражбите, че този модел на прехода, на обвързаност на политици и бизнес, на пари и власт- пречи на другото развитие на България. Как да преодолеем това? Очевидно е, че в това мнозинство няма да гр.София, ул.“Позитано” 20 тел/факс 8107234 e-mail: bsppress@bsp.bg стане и в тази зала няма да стане. Искаме този разговор с хората, с народа, защото корупцията и кражбите, уважаеми българи, са заложени в законите. Мнозинството сложи кражбите в законите, направи ги законна дейност и следователно няма да има наказани за тях.  Те искаха  да опростят 58 млн. лв. на Домусчиев със закон и кой щеше да ги хване след това? Те искаха автомобилна камара, която да даде на техен приближен правото да лицензира автомобилния транспорт в България, отново със закон, и кой щеше да бъде наказан за това?  Ето защо, тази зала, този парламент и това мнозинство не могат да решат тези проблеми.  Те са изчерпали своята функция. Искаме оставката на това правителство, край на тази агония, разпускане на парламента и предсрочни избори. Скъпи българи, Ние не казваме, че сме най-умните, че сме измислили най-добрия модел за бъдещето на България. Ние ви даваме идеи, много от тях разработихме заедно с вас. Благодарим ви за това.Тръгваме към вас. Не искаме гласовете ви за БСП,  имаме нужда от националната ви енергия, от българщината ви, от грижата ви- за семейство, за род, за отечество, за бъдещето на децата ни. Идваме при вас,  защото молим всеки разумен българин да даде своя принос- кой с каквото може, да променим, системата и модела. Смяна на един с друг министър, на една управляваща партия с друга, не е достатъчно вече, ако моделът и системата останат същите.   Знаем, че няма да е лесно, че няма да е бързо, че ще има голяма съпротива, но имаме нужда от смелост на идеите, неподкупност на хората и последователност в действията.  Ето защо, нашата ПГ реши, 20 души ще остават в зала и ще отстояват позициите на \"БСП за България\". Останалите идваме при вас, излизаме от тук и идваме при вас с нашето предложение, с нашата молба, с нашата готовност- да ви чуем. Може да сте по-умни, може да сте по-добри, но важното е да сте българи. Аз съм председател на \"БСП за България\", но ви говоря като българска. Наистина, без единение около национална кауза и доктрина, около решение за слагане на край на този преход,  нищо няма да се промени. Ето защо, скъпи сънародници, отворени към вашите идеи, ум, емоции, труд, протягаме ръка за бъдещ модел на управление на България, който поставя различни ценности в своята основа -  справедливост, солидарност, равни възможности, по-добър живот за вас, национален суверенитет и българщина.", "date": "2018.09.04", "title": "Корнелия Нинова към българите: Идваме при вас!"}
{"url": "https://www.novinite.bg/articles/164042/Valeri-Simeonov-shte-uchastva-na-ikonomicheski-forum-v-Polsha", "text": "Вицепремиерът Валери Симеонов ще участва в 28-ия икономически форум в Криница, Полша, който се провежда на 4 и 5 септември. Това съобщиха от правителствената пресслужба.На събитието ще се обсъдят европейски и регионални икономически политики в сферата на трудовия пазар, сигурността, миграцията, енергетиката и др.Вицепремиерът ще участва в пленарната сесия под надслов „Между икономика и политика: в търсене на рецепти за икономически растеж“ и след това ще проведе двустранни срещи с г-жа Беата Шидло, вицепремиер на Република Полша, г-н Йежи Квиечински, министър на инвестициите и регионалното развитие на Република Полша, г-н Петер Сярто, министър на външните работи и търговията на Унгария и г-жа Елжбиета Рафалска, министър на социалната политика на Република Полша.", "date": "2018.09.04", "title": "Валери Симеонов ще участва на икономически форум в Полша"}
{"url": "https://www.novinite.bg/articles/164028/Izgaryaneto-na-otpadaci-v-hijite-i-mokrite-karpichki--novite-predizvikatelstva-kam-planinata", "text": "Юбилейното Почистване, организирано от екологично сдружение За Земята, отбеляза двадесетата годишнина на кампанията в Национален парк Пирин. Инициативата привлече 120 участника, които в продължение на 9 дни събраха общо около 4 тона отпадъци, които са свалени до сепариращи инсталации в Благоевград и регионалните депа в общините Сандански и Разлог.Доброволците чистиха в района на хижа Яне Сандански (Попина лъка), хижа Синаница, заслон Спано поле и хижа Вихрен. “Двадесет години след първото почистване в Национален парк Пирин отпадъците не свършват. На някои места количествата намаляват, но винаги изскача някое добре скрито сметище, което ни изумява със съдържанието си. И тази година събрахме антики от 60те и 70 те години - бутилки, консерви, батерии и други - заровени незаконно около хижите.” коментира Драгомира Раева от За Земята.С годините боклукът, който доброволците събират, се променя. Днес доминират опаковките от храни, пластмасовите бутилки, чашки, чинии, бъркалки за еднократна употреба, фасове, остатъци от ремонтни дейности, като изолация, стари дограми. По пътеките най-често срещаният боклук са мокрите кърпички. Доброволците установиха, че повечето хора не знаят, че този продукт не се разгражда, тъй като съдържа изкуствени влакна, а не хартиени.“Една опаковка тежи няколко грама. Не разбирам защо туристите избират да я хвърлят в планината и да замърсят, вместо да я приберат в раницата си и да я изхвърлят в контейнер за разделно събиране в града. Всеки е отговорен за личния си отпадък!” споделя Николай Свиленов, дългогодишен доброволец в кампанията.Участниците са притеснени от масовата практиката да се горят пластмасови отпадъци в печките и навън в близост до хижите. Това води до замърсяване на въздуха и изхвърляне на токсична пепел, което е недопустимо. Чистачите с разочарование установиха, че на много хижи продължава и изхвърлянето на отпадъците в близко дере. “За хижарите е трудно да организират транспорта на отпадъци, генериран при хижата до близко населено място, но това не е оправдание да изхвърлят всевъзможни боклуци сред природата или да ги горят на място. Вярно е, че повечето отпадъци се създават от туристите, но хижарите избират продуктите, които предлагат. За да има по-малко боклук, опакованите храни и съдове за еднократна употреба, трябва да изчезнат от “менюто” на хижата.” казва Данита Заричинова от За Земята.Тревожно е и изливането на отпадни води от тоалетните при хижите директно сред природата, без те да бъдат третирани. От За Земята алармират, че така се замърсяват чисти планински водоизточници, които стигат до населените места. “Вече има достъпни системи за локално биологично третиране на отпадни води. Технологията е подходяща и за нуждите на високопланинска хижа. От За Земята имаме желание да работим с дирекциите на парковете и с хижари, за да предотвратим това замърсяване.” казват организаторите.Кампанията “Боклукът - в раницата!” продължава за чисти и съхранени планини в България. Включи се!", "date": "2018.09.04", "title": "Изгарянето на отпадъци в хижите и мокрите кърпички —  новите предизвикателства към планината"}
{"url": "https://www.novinite.bg/articles/164024/Sofiya-sabira-krasota-350-gracii-ot-61-strani", "text": "Повече от 350 гимнастички от 61 държави ще влязат в оспорвана битка по време на Световното първенство по художествена гимнастика в София, което започва на 10 септември в \"Арена Армеец\". Освен надеждата за медали от новата генерация български гимнастички, страната ни ще бъде представена и от Силвия Митова, която ще бъде асистент на всички съдии на 36-то Световно първенство. \"За мен е огромна чест. Форумът е изключително голям и всички, които по някакъв начин участват в организацията му, са щастливи и развълнувани. От много години в България не е имало такова събитие\", коментира пред Bulgaria ON AIR Силвия Митова. Страната ни за трети път в историята на художествената гимнастика е домакин на шампионат на планетата, но за първи път това ще се случи в столицата. През 1969 и 1987 година състезанията са се провели във Варна. Интересът към състезанието е огромен, защото то е и първата квалификация за Олимпийските игри през 2020 година в Токио. Според регламента първите три ансамбъла в многобоя получават квоти за Олимпиадата след 2 години.", "date": "2018.09.04", "title": "София събира красота: 350 грации от 61 страни"}
{"url": "https://www.novinite.bg/articles/164062/ABV-iskat-definirane-na-ponyatieto-obshta-istoriya-s-Makedoniya", "text": "От партия АБВ поискаха дефиниране на понятието \"Обща история\" между България и Македония, за да не продължи \"вредният за българите прочит на историята\". След среща с премиера Борисов във връзка с отношенията ни с Македония, основателят на АБВ Георги Първанов заяви, че е нужен нов документ, в който да се дефинира това понятие, а председателят на партията Румен Петков обясни, че ще настояват за дебат, в който да се стигне до обща българска позиция по този въпрос. Основателят на АБВ Георги Първанов изрази очакване, че изграждането на идентичността на македонския народ ще продължи да стъпва върху илинденското начало, а по своя характер Илинденското въстание е българско. Затова е нужен нов прочит на договора между България и Македония и дефиниране на понятието \"Обща история\", заяви Първанов, и предложи следната формулировка: \"Имаме обща история, чиито корени са в Средновековието, минават през общите борби на Възраждането, включително и до първите десетилетия на 20 век, включително Илинденско-Преображенското въстание. Общото за тези векове е българското национално самосъзнание на населението в тези райони - днешните България и Република Македония, общи са националните цели и задачи\". От АБВ посочиха значението на българския стремеж за подкрепа на европейското бъдеще на Македония, но подчертаха, че това бъдеще не може да минава през истината за общата ни история и през грабеж на историята на България. ", "date": "2018.09.04", "title": "АБВ искат дефиниране на понятието „обща история“ с Македония"}
{"url": "https://www.novinite.bg/articles/164044/Predi-studovete-Darveta-za-ogrev-nyama", "text": "Дървата за огрев са все по-малко - от това се оплакват търговците в някой райони на страната. Вече месеци наред хората чакат, за да могат да се снабдят с дърва за зимата.  Само в един от пунктовете за доставка в Монтана са заявени около 300 кубика с дърва и търсенето продължава.Търговците обаче са с вързани ръце. Едната причина е дъждовното лято, което не им позволява да секат. „Хората, които сега се записват им казвам поне 20-30 дни минимум... ако времето държи да може да се влиза в гората ще се изпълнят всички поръчки, които са записани.Но има и друг проблем. Трудно вече търговците се добират до дървата, които да остават за българския пазар”, обяснява собственикът на фирма за доставка Пламен Владиславов.Той смята, че за хората остават по-малки количества, защото по-голямата част от добиваната дървесина се изнася за Румъния, Гърция и Италия.Търсят се дърва за огрев и в горските стопанства в страната. В Югозапада, горското стопанство вече е раздало над 30 хиляди кубика дърва на 4400 домакинства, което е много повече от миналата година.„Цените са от 36 до 41 лева на склад в гората. Имаме и обособени централни складове, където вече е включен и транспортът до съответния склад. Там са от 65 до 75 лева”, обясни Дамян Дамянов от Югозападно горско стопанство.А цената на нарязани, нацепени и доставени до вратата дърва върви и още по нагоре. За въглищата няма голямо търсене наблюдават търговците. „Въглища има, цената е 350 лева за тон. Така свършиха миналата година, така и започна цената тази година.Няма намаление на цената, очаква се увеличение най-вероятно.  Именно от това се опасява и семейство Маркови, които имат останали дърва от миналата година, но ще трябва да си купят и още”, разказа Пламен Владиславов. Специалистите съветват, хората да побързат да си набавят дърва през топлите месеци, защото цената им през есента ще тръгне нагоре.", "date": "2018.09.04", "title": "Преди студовете: Дървета зa огрев няма"}
{"url": "https://www.novinite.bg/articles/164050/Cvetan-Cvetanov-V-BSP-ima-razceplenie", "text": "В БСП има разцепление. Това заяви зам.-председателят на ГЕРБ и председател на ПГ на ГЕРБ Цветан Цветанов пред журналисти в кулоарите на парламента. Народният представител излезе с първи коментар след началото на новия политически сезон. Днес в парламента се провежда извънредно пленарно заседание. Според Цветан Цветанов левицата не изпълни за пореден път политическо задължение. Причината за думите му е обещанието на лидера на партията Корнелия Нинова, че в залата ще останат 20 депутати от групата, а останалите ще излязат сред „народа“. Вътре в залата обаче останали 35 души. „Аз съм убеден, че проблемите, които има в БСП, най-лесно е да ги прехвърлиш отвън. Затова пусна в публичното пространство, че има нещо между мен и премиера Бойко Борисов. Този филм и този сценарий съм го чувал от 2008 година“, посочи политикът. Цветанов отказа да коментира темата за президента Румен Радев. „Човек, който прикрива инциденти, аз не бих искал да коментирам. Ние се подготряме сериозно за европейските избори“, категоричен бе председателят на ПГ на ГЕРБ.", "date": "2018.09.04", "title": "Цветан Цветанов: В БСП има разцепление"}
{"url": "https://www.novinite.bg/articles/163989/Drastichno-po-visoki-danaci-za-sobstvenicite-na-stari-koli", "text": "Драстично по-високи данъци за собствениците на стари коли. Това предвижда предложената от финансовото министерство нова схема за облагане на автомобилите.Не е тайна, че България е сред автоморгите на Европа и огромна част от колите, които се движат по пътищата ни са над 15-20 години.Регистрираните у нас превозни средства са над 3,6 милиона. От тези до 5 години са едва 168 000. А колите над 20 г. – 1,5 милиона.Идеята на финансовото министерство е за старите автомобили данъците значително да се повишат, а за новите – да тръгнат надолу. С новите правила данъците ще зависят не само от мощността и възрастта на колите, но и от тяхната екологичната категория.Сметките показват, че за коли на възраст над 20 години данъкът може да скочи и с над 50 %. Така за кола с мощност 100 конски сили данъкът да скочи от 110 на 170 лв.Колкото колата по-малко замърсява, толкова по-голяма отстъпка от данъка ще има. Така за коли с екостандарт Евро 4 – това са коли, произведени след 2006 г., той може да падне с 20 %, а за най-новите – с Евро 6 – с до 60 %.„Асоциация вносители на автомобили в България отдавна алармира, че тази ставка трябва да се обърне. Не е нормално един автомобил над 20 години да се регистрира в България. Хората са бедни, нямат пари за нови автомобили. Но това ще спомогне за изчистване на предблоковите пространства”, заяви Любомир Доросиев, Асоциация вносители на автомобили в България.„Аз също подкрепям, че старите автомобили трябва да плащат по-високи данъци. Но когато става въпрос за данък от 14 или 17 лева, дори да го вдигнат 100 пъти, това е няколко кутии цигари, което не е сериозно”, заяви автоекспертът и бивш състезател Румен Дунев.", "date": "2018.09.04", "title": "Драстично по-високи данъци за собствениците на стари коли"}
