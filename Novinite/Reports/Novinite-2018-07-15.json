{"url": "https://www.novinite.bg/articles/162036/Damyan-Iliev-V-BABH-pravim-vsichko-pravilno-i-profesionalno-no-sam-gotov-da-si-tragna", "text": "Ако ми я поиска веднага ще яподам. Това каза д-р Дамян Илиев, изпълнителен директор на Българска агенция по безопасност на храните в отговор на въпрос дали обмисля да подаде оставка, предаде Нова ТВ, позовавайки се на БГНЕС.Според Закона Българската агенция по безопасност на храните се ръководи и представлява от изпълнителен директор, който се назначава от министър-председателя по предложение на министъра на земеделието, храните и горите.„За оставката съм абсолютно готов, но съм твърд за това, че ние го правим правилно и професионално. Всички други коментари не мога да приема. Да, сигурно не сме ви информирали добре, сигурно не всички стопани сме информирали, това е”, заяви той. Дамян Илиев посочи, че няма как мерки, които не могат да се приемат лесно да бъдат така разтръбявани, обяснявани предварително, защото не всеки човек ги разбира и почват да вземат мерки. „Мерките са такива - да си скрият животните, да ги няма, да ги продадат. Нещо, което може да провокира и разпространи заболяването. Не винаги информацията ни помага на нас, за да ограничим заболяванията. Но не се крия зад това нещо. Да, сигурно не сме обяснили повече, ама не съм много медиен”, заяви той.От БАБХ обясниха, че в Шарково има от порядъка на 400 животни още, които колегите могат да ефтанизират, тъй като има живи вериги, протести на хора, така че там остава в Шарково да бъдат ефтанизирани последните животни. На въпрос дали има хора, които не са ветеринарни лекари от там казаха, че има хора, които трябва да помагат на ветеринарните лекари. На ветеринарните лекари им трябва помощен персонал, който да помага при самата манипулация. Там има преместване на животните, има отделяне на животните, има държане на животните, после има товарене, посочиха експертите.", "date": "2018.07.15", "title": "Дамян Илиев: В БАБХ правим всичко правилно и професионално, но съм готов да си тръгна"}
{"url": "https://www.novinite.bg/articles/162027/Tramp-nadahva-Mej-da-sadi-Evrosayuza", "text": "Президентът на САЩ Доналд Тръмп предложил на британския премиер Тереза Мей да съди Европейския съюз вместо да води с него преговори за Брекзит. Това съобщи самата Мей в интервю по Би Би Си, предаде БГНЕС.На въпрос на интервюиращия какво точно е било споменатото от Тръмп на съвместната пресконференция с нея в петък тайнствено „грубо предложение“, което й направил, Мей отговори: Каза ми, че трябва да съдя ЕС. Не да преговарям, а да ги съдя.Президентът Тръмп бе на посещение във Великобритания, по време на което обсъди с Тереза Мей широк кръг от въпроси, в това число и Брекзит. ", "date": "2018.07.15", "title": "Тръмп надъхва Мей да съди Евросъюза"}
{"url": "https://www.novinite.bg/articles/162028/Pojar-v-blizost-do-Hijtrou-moje-da-zapavi-poleti", "text": "Голям пожар избухна близо до лондонското летище „Хийтроу”. С огъня се борят около 100 пожарникари. Пожарът е обхванал площ с размерите на четири футболни игрища, съобщиха властите, предаде бТВ.От летището предупредиха, че може да има забавяне на полетите, ако стълбовете дим нарушат видимостта на пистите.Няма данни за пострадали хора. Пожарникарите са спасили от пламъците 14 коне, които пасяли близо до огнището.", "date": "2018.07.15", "title": "Пожар в близост до \"Хийтроу\", може да запави полети"}
{"url": "https://www.novinite.bg/articles/162013/Dneven-horoskop-za-nedelya", "text": "Нивата ви на енергия са по-ниски от обикновено, но все пак имате достатъчно енергия, за да се справите с ежедневните си задължения. Влагайте мисъл във всичко, което правите, не действайте по инерция. Много по-голяма вълна от емоции, отколкото очаквате, ще ви залее. Така че се постарайте вашите приятели и семейство да са там, за да ви подкрепят. Макар че със сигурност не всичко ще бъде така, както ви се иска. Днес трябва да се покажете пред света и да използвате цялата си енергия, за да постигнете това, което искате. Независимо дали имате нужда от нова работа или нов партньор, със сигурност ще получите това, което ви принадлежи. Ако сте представител на някой от останалите зодиакални знаци, можете да намерите дневния си хороскоп ", "date": "2018.07.15", "title": "Дневен хороскоп за неделя"}
{"url": "https://www.novinite.bg/articles/162029/Ostava-den-do-sreshtata-mejdu-Putin-i-Tramp", "text": "Само ден остава до историческата среща между президентите на САЩ и Русия. Най-дълго чаканата беседа на световната дипломатическа сцена ще се проведе утре. Американският президент Доналд Тръмп и руският му колега Владимир Путин ще разговарят в Хелзинки, припомня Нова телевизия.Двамата ще бъдат наблюдавани под лупа от целия свят. Ще се анализират погледи, жестове и това кой ще успее да изглежда по-силен. Това е първата официална среща между двамата, откакто Тръмп стана държавен глава, а въпросите на дневен ред са много.  ", "date": "2018.07.15", "title": "Остава ден до срещата между Путин и Тръмп"}
{"url": "https://www.novinite.bg/articles/162024/Shestvie-za-2-godini-ot-opita-za-prevrat-v-Turciya", "text": "Днес се навършват две години от неуспешния опит за преврат срещу властта в Турция и президента Реджеп Ердоган. На моста над Босфора, където на 15 юли 2016-та се стигна до драмитчни сблъсъци, ще се проведе шествие, предаде БНТ.В него ще се включи и турският президент. Тази седмица Ердоган положи клетва като първия президент на нововъведената президентска система на управление. Той обеща, че извънредното положение, което беше въведено след опита за преврата, няма да бъде удължено. То изтича на 18 юли. ", "date": "2018.07.15", "title": "Шествие за 2 години от опита за преврат в Турция"}
{"url": "https://www.novinite.bg/articles/162017/MVR-preduprejdava-Nov-vid-narkotik-nabira-skorost-na-ulicite", "text": "Нова дрога с кодовото име „Амнезия” залива пазара, предупреждават от МВР. Тревата е обработена с химически вещества още докато расте. Опиянението от наркотика е в пъти по-голямо, твърдят специалисти. Най-опасна е така наречената „билка”, която е евтина, но никой не знае какво има в нея. След предозиране с опиата наскоро 14-годишно дете беше прието в болница, съобщи Нова телевизия, предаде БГНЕС.По данни на МВР най-продаваната дрога на улицата е марихуаната. Цената на по-качествената е около 50 лева на грам. От него средно излизат две цигари. Така една доза излиза 25 лева. Хората, които купуват този вид наркотик, са от 14 до 45-годишни. Последният хит на пазара е тревата „Амнезия”. По-назад не остава и другият сорт „Хейс”. При „Амнезията“ има силно активно вещество – тетрахидроканабинол. Има сортове, които растат страшно бързо – от 35 до 55 дни.Криминалисти казват, че всеки, който пуши трева, е склонен да я продава. А най-уязвими са децата. Те дори стават дилъри, за да опитат от скъпата трева. Амфетамините са едни от най-евтините наркотици. Това е новата синтетика, позната като дизайнерска дрога. Най-масовият амфетамин, който полицията засича, е кристалът. Една доза се предлага от 10 до 30 лева.Най-евтиният от наркотиците е т.нар. „друсан чай”. Струва между 2 и 10 лева. Любим е за подрастващите. Има случаи на непълнолетни, приети в болница в прединфарктно състояние след употребата на въпросния наркотик. Познатият от 70-те години GHB, известен още като денс наркотик, силно набира скорост на пазара. На улицата го наричат „Джони”. Едно мусче от него стига на двама – трима души да се дрогират в бар. Това е 100% синтетика.", "date": "2018.07.15", "title": "МВР предупреждава: Нов вид наркотик набира скорост на улиците"}
{"url": "https://www.novinite.bg/articles/162021/Protivnicite-v-makedonskata-politika-veche-edinni-zaradi-chlenstvoto-v-ES-i-NATO", "text": "Македония има причина да празнува. Имахме страхотни събития. Ние осъзнаваме нашите общи стратегически цели, нашите общи мечти и надежди. Концертите тази вечер са покана за обединение с всички наши политически противници по отношение на реализираните стратегически цели на страната ни - членството в ЕС и НАТО. Това заяви македонският премиер Зоран Заев от Битоля, където присъства на тържество по повод получаването на покана за преговори за присъединяване на Македония към НАТО, предаде БГНЕС.То е организирано от правителството в 15 града под мотото \"Вървим напред, Македония в ЕС и НАТО\". Заев смята, че поканата за членство трябва да обедини нацията и веднъж завинаги да се забрави синдрома да се отричат успехите на другия, защото \"всеки успех е успех за всички нас, за всеки гражданин\". Той заяви, че това, което направи Македония само за една година, е успех за всички, независимо от политическите им възгледи. \"Затова ние празнуваме и се издигаме над разделенията. Сега, както никога преди, ние протягаме ръка. Искам да кажа на всички граждани, че силите, които ни разделят са по-слаби от тези, които ни обединяват. Силите, които ни обединяват, са датата за преговорите с ЕС и поканата за членство в НАТО. Това са силите, които отвориха нашето бъдеще\", подчерта Заев.", "date": "2018.07.15", "title": "Противниците в македонската политика вече единни заради членството в ЕС и НАТО"}
{"url": "https://www.novinite.bg/articles/162020/Papata-obeshta-da-pomaga-za-ustanovyavaneto-na-mir-v-Meksiko", "text": "Папа Франциск се е съгласил да бъде посредник в процеса на помирение, който планира бъдещият мексикански президент Андрес Лопес Обрадор. Главата на Римо-католическата църква е дал своето съгласие за участие в предложената от Обрадор схема. По-конкретно става дума за проектозакона за амнистия и легализация на леките наркотици, съобщава порталът Aristegui Noticias, предаде БГНЕС.„Участието на римския папа ще бъде виртуално /посредством Скайп/. Той няма да дойде, но прие нашето предложение. Всичко зависи от неговата работна програма, но като цяло се съгласи“, заяви Лорета Ортис, която отговаря за помирението в преходния екип на новоизбрания президент.Веднага след победата си Андрес Лопес Обрадор заяви, че ще поиска помощ от папата и други религиозни лидери за осигуряване на мира в Мексико. Само по време на предизборната кампания в страната бяха убити 523 политици и държавни служители. Обрадор заяви, че смята да измени вектора на борбата с престъпността от силов на социален, опитвайки се да реши причините за проблемите, които предизвикват насилие. От години Мексико е може би най-опасната страна в света, изпреварвайки доста от размирните държави в Близкия изток по брой на убийства и отвличания.", "date": "2018.07.15", "title": "Папата обеща да помага за установяването на мир в Мексико"}
{"url": "https://www.novinite.bg/articles/162026/Djambazki-i-Sidi-na-poseshtenie-v-Harmanli-i-Yambolsko", "text": "След проверката, която извършиха в центъра за настаняване на бежанци в Харманли заради възникналата заплаха Европа да връща мигранти към страните, в които те първо са преминали границите на ЕС, евродепутатът и зам.-председател на ВМРО – Българско национално движение Ангел Джамбазки и депутатът от ПГ „Обединени патриоти“ от квотата на ВМРО Александър Сиди заминаха спешно за Ямбол. Те ще посетят Болярово и с. Шарково.Решението им бе продиктувано от напрежението, което ескалира в региона след открити гнезда на африканска чума по дребния преживен добитък. По правилата на Общността единственото решение в такива ситуации е хуманно умъртвяване на животните с цел превенция от разпространение на епидемията. Това извади животновъдите на улицата и създаде сериозно напрежение, което ескалира с всеки ден. Ето защо Джамбазки и Сиди решиха да ги посетят, за да видят на място с какво може да се помогне на пострадалите хора.", "date": "2018.07.15", "title": "Джамбазки и Сиди на посещение в Харманли и Ямболско"}
{"url": "https://www.novinite.bg/articles/162011/Slancheva-nedelya-s-temperaturi-do-33-gradusa", "text": "Днес времето ще бъде предимно слънчево. След обяд ще се развива купеста облачност, но само на отделни места в планинските и североизточните райони краткотрайно ще превали. Ще продължи да духа слаб до умерен северозападен вятър. Максималните температури ще са между 28 и 33 градуса.Атмосферното налягане е и ще се задържи близко до средното за месеца.В планините ще е предимно слънчево, след обяд с временни увеличения на облачността. Само на отделни места, главно в Западна Стара планина, краткотрайно ще превали. Ще духа умерен северозападен вятър. Максималната температура на височина 1200 метра ще е около 23 градуса, на 2000 метра – около 15.Над Черноморието ще е предимно слънчево. След обяд ще има временни увеличения на облачността, по-съществени в северните райони, където на отделни места краткотрайно ще превали и прегърми. Ще духа слаб северозападен вятър. Максимална температура на въздуха 27-30 градуса. Вълнението на морето ще е 1-2 бала. Температурата на морската вода е 25-26. ", "date": "2018.07.15", "title": "Слънчева неделя с температури до 33 градуса"}
{"url": "https://www.novinite.bg/articles/162030/SDS-poiska-shefat-na-BABH-da-podade-ostavka", "text": "Десницата настоява Илиев да си тръгне заради проблемите с животните в Ямболско и други СДС настоява за незабавната оставка на изпълнителния директор на БАБХ - д-р ДамянИлиев. Основните ни мотиви са:- За пореден път ръководената от него служба върви след събитията- БАБХ не предостави никаква предварителна адекватна и навременна информация за евтаназията на животните в Ямболска област- Липса на каквато и да е съпричастност към мъката на отрудените хора, за които животните са техния поминък и целия им живот- Едва на третия ден се въвеждат пунктове за дезинфекция, докато към евтаназията на животните се пристъпва веднага.- Появата на болести, като нодуларен дерматит, бруцелоза, син език и чума през последните години, д-р Дамян Илиев обяснява като следствие на нерегламентирано движение и търговия с животни. А кой трябва да следи за това? Не е ли точно БАБХ?!- БАБХ се държи като наказателен отряд за бърза екзекуция на животни, а не като агенция, която трябва да се грижи за здравето и хуманното отношение към тях.Поредният случай на липса на професионализъм от страна на БАБХ, доведе до социално напрежение, недоволство и заиграване с мъката на стопаните на убитите животни, казват от СДС. И призовават д-р Илиев да отговори как сe стигна дотук:- Нелегален внос?- Пробив през „непреодолимото възпрепятстващо съоръжение“?- Наличие на огнище, което чиновниците от БАБХ са проспали?Проблемите в Агенцията за безопасност на храните нарастват лавинообразно: безсмисленото убийство на четирите здрави кончета и двете кучета; умрелите от глад и студ коне, оставени на произвола в планината; кравата Пенка; лъвчетата Терез и Масуд; унищожената нелегална пратка от екзотични птици, преди да излязат резултатите от изследването и още много случаи, ясно показващи как се работи в БАБХ.“Всички тези факти налагат незабавната оставка на д-р Дамян Илиев. Ако не го направи сам, редно е министърът на земеделието да реши този проблем и да го отстрани”, се казва в позицията на СДС.", "date": "2018.07.15", "title": "СДС поиска шефът на БАБХ да подаде оставка"}
{"url": "https://www.novinite.bg/articles/162016/Izrael-se-sdobri-s-Hamas-i-Islyamski-djihad", "text": "Израел сключи споразумение за прекратяване на огъня с палестинските групировки ХАМАС и Ислямски джихад. До примирието се е стигнало с посредничеството на ООН и Египет, предаде БНТ.Вчера Израел нанесе най-мащабните дневни бомбардировки в Ивицата Газа от военната операция преди четири години. В отговор палестинците изстреляха над 100 ракети по израелска територия. При ударите загинаха двама палестински тийнейджъри.", "date": "2018.07.15", "title": "Израел се \"сдобри\" с Хамас и Ислямски джихад"}
{"url": "https://www.novinite.bg/articles/162019/Donald-Tramp-gotov-da-se-bori-za-vtori-mandat", "text": "Президентът на САЩ Доналд Тръмп заяви вчера в интервю, че планира да се кандидатира за втори мандат на изборите през 2020 г., предаде Ройтерс, цитирайки британският в. „Мейл он сънди”, предаде бТВ.„Изглежда, всички искат да го направя”, добави президентът на САЩ. Той не смята, че има представител на Демократическата партия, който може да го победи на изборите.Нарушавайки британския протокол, Тръмп разкри също, че е обсъдил Брекзит с британската кралица Елизабет II. „Тя заяви, че това е много – и е права – много сложен проблем. Мисля, че никой не знаеше колко точно сложен ще се окаже”, обясни президентът на САЩ. „Всички мислеха, че ще е „О, това е просто, присъединяваме се или не се, или нека да видим какво ще се случи”, добави той„Тя е невероятна жена, толкова е умна, толкова прекрасна, като казвам прекрасна – имам предвид вътрешно и външно. Това е прекрасна жена”, добави Тръмп, описвайки кралицата.В отговор на въпрос дали тя го е харесала, той заяви, че не би искал да говори от нейно име, но може да каже, че той е харесал нея.„Разбирам се прекрасно с Ким Чен Ун”, потвърди още президентът на САЩ. „Той е много силен, има страхотен характер, забавен и твърд е, добър в преговорите”, заяви Тръмп. В отговор на уточняващ въпрос дали Ким е безжалостен диктатор, той заяви „Разбира се, че е безжалостен, но има и други като него”.Президентът на САЩ беше по-сдържан по отношение на предстоящата си среща с руския си колега Владимир Путин. „Мисля, че вероятно можем да се разберем много добре”, подчерта той. „Някой ме попита дали сме врагове или приятели? Аз казах, че е прекалено рано да се каже”, заявява Тръмп.„Точно в момента бих казал, че сме съперници, но за САЩ, а честно казано и за Великобритания и други места, да се разбираме добре с Русия, Китай и всички тези други места... Това е нещо добро, а не лошо. Това е нещо наистина хубаво”, подчерта той.", "date": "2018.07.15", "title": "Доналд Тръмп готов да се бори за втори мандат"}
{"url": "https://www.novinite.bg/articles/162022/Ninova-dava-likvidiraneto-na-jivotnite-na-fermerite-na-prokuror", "text": "Жителите на Шарково направиха жива верига пред полицаите и ветеринарите. Поисках официално документи, на база на които се избиват животни. Беше ми връчена заповед RD11-1245. В нея пише, че решението за изпълнение на комисията е от 4.07.2018, а протоколът за лабораторните резултати е от 9.07.2018 г. Това каза лидерът на БСП Корнелия Нинова, която е в селото.“Разговарях с главния прокурор Сотир Цацаров. Помолих МВР да оттеглят полицаите, за да не се стига до сблъсъци. Пускаме спешно жалба до прокуратурата, с която искаме спиране на заповедта за избиване на животните. Тук съм с народните представители от региона и няма да си тръгнем, докато не се изясни истината”, каза още тя. ", "date": "2018.07.15", "title": "Нинова дава ликвидирането на животните на фермерите на прокурор"}
{"url": "https://www.novinite.bg/articles/162033/ENP-iska-ostavkata-na-Rumen-Porojanov", "text": "Министерство на земеделието и храните е тази институция, която трябва навреме и надлежно да обясни защо лишава от имущество българските граждани. Агенцията, с която министър Порожанов се опитва да оправдае комуникационен проблем не е отговорна за комуникационна криза, защото тя е експертен, а не политически орган на властта. Лична отговорност за назначението и ръководството на БАБХ носи премиера Борисов и министъра Порожанов, съгласно закона за БАБХ, глава III чл. 5 изпълнителнителният директор се назначава от Премиера по предложение на министъра на земеделието и храните. Министерският съвет и министърът са длъжни да оповестят името на френската лаборатория, в която се извършват анализите и да обяснят защо е издадена заповед за избиването на животните 5 дни преди да са готови анализите на взетите проби? Министърът и премиерът трябва да обяснят как са взети 6000 проби, без да разберат хората. Къде са първичните документи, номера от ушни марки и имената на собствениците, на чиито животни са взети пробите, тоест публично оповестяване на лабораторните дневници. В случая, че тези факти не бъдат изяснени, българското общество ще остане с убеждението, че у нас се стимулира отглеждането на Вълци, а не на овце и кози.„Министерски съвет да определи адекватно финансово обезщетение за избитите животни и мерки за възстановяване на поминъка в регионите, като след установяване на био сигурност да се компенсират стопаните с живи и здрави животни със същата бройка за връщане на социалното равновесие в регионите.” заяви председателят на Единна народна партия Валентина Василева.Финансовата компенсация е само за разходите, които са направени примерно за фураж за животните, но истинското възстановяване на самия поминък на хората става именно чрез живи животни. Очакваме Министерски съвет и Министерство на земеделието и храните да привлекат гражданите и обществото като партньор в информационната кампания. Сегашната ситуация предизвиква истерия и липса на сигурност, както у животновъдите, така и сред консуматорите на мляко и месо. Първата и най-елементарна мярка за възстановяване на доверието е задължителната оставката на министър Порожанов.", "date": "2018.07.15", "title": "ЕНП иска оставката на Румен Порожанов"}
{"url": "https://www.novinite.bg/articles/162035/Samoubijstven-atentat-pred-ministerstvo-v-Kabul", "text": "Самоубийствен атентат бе извършен в края на работния ден пред министерството на селскостопанското развитие в Кабул, предаде Нова телевизия, цитирайки БГНЕС. Поне десет души са убити или ранени, предаде АФП, като се позовава на говорителя на афганистанската полиция Шашмат Станиказай.Атентатор камикадзе се самовзриви пред входа на министерството. За нещастие има загинали наши служители, е заявил за агенцията представител на министерството. ", "date": "2018.07.15", "title": "Самоубийствен атентат пред министерство в Кабул"}
{"url": "https://www.novinite.bg/articles/162015/Novata-vinetka-Uikend-shte-struva-10-leva", "text": "„”. Това каза в ефира на Нова телевизия председателят на Управителния съвет на Агенция „Пътна инфраструктура” )АПИ) инж. Светослав Глосов. Той коментира и идеята за въвеждане на винетка „Уикенд”. Експертът предполага, че тя ще струва около 10 лева, но цената й трябва да бъде одобрена и от Европейската комисия.Инж. Глосов подчерта, че създаването на дневна винетка няма да се обсъжда и отбеляза, че подобен документ не се използва в нито една държава. “”, каза още шефът на АПИ. Той допълни, че предстои да бъде обособено ново звено към агенцията, което ще отговаря за контрола на тол системата и електронната система за винетки.„”, каза още инж. Глосов.", "date": "2018.07.15", "title": "Новата винетка \"Уикенд\" ще струва 10 лева"}
{"url": "https://www.novinite.bg/articles/162034/Samo-po-GKPP-tata-s-Makedoniya-i-Rumaniya-nyama-opashki", "text": "Както сутринта, така и следобед, по повечето гранични пунктове у нас има опашки от автомобили. Това показват данните на Гранична полиция към 14:00 ч.На българо-сръбската граница на ГКПП Калотина трафикът е силно интензивен на вход за леки автомобили. Гранични пунктове с ненатоварено движение са ГКПП Връшка чука и ГКПП Брегово.На българо-гръцката граница на  ГКПП Маказа и на ГКПП Кулата трафикът е интензивен на изход за леки атомобили. Гранични пунктове с ненатоварено движение са ГКПП Капитан Петко Войвода, ГКПП Илинден, ГКПП Ивайловград.На българо-турската граница на ГКПП Капитан Андреево трафикът е интензивен на изход за товарни атомобили. Граничен пункт с ненатоварено движение е ГКПП Лесово .На българо-румънската и българо-македонската граница трафикът е нормален на всички гранични контролно-пропускателни пунктове.", "date": "2018.07.15", "title": "Само по ГКПП-тата с Македония и Румъния няма опашки"}
{"url": "https://www.novinite.bg/articles/162012/Darjavata-Evtanaziraneto-na-jivotni-v-Yambolsko-nyama-da-spira-shte-ima-kompensacii", "text": "Умъртвяването на овце и кози в Ямболско ще продължи заради случаи на чума в района. Засега огнищата са две – Елхово и Болярово. Тече разследване, за да се установи откъде чумата е влязла в страната. От вчера на място е земеделският министър Румен Порожанов по нареждане на премиера Бойко Борисов, предаде БГНЕС. Министърът обясни пред животновъдите, че евтанизирането се извършва в изпълнение на европейските и световни ветеринарни мерки, които България се е задължила да спазва. Според него, ако не се предприемат бързи мерки, има опасност заболяването да се разпространи в други общини и области, и на България да бъдат наложени ограничения за износ на продукти от овце и кози – мляко, сирене, месо.На места жива верига и протест посрещнаха ветеринарите, които трябваше да евтаназират всички овце и кози на стопаните. Заради недоволството на земеделците се наложи лекарите да влизат във фермите с помощта на полиция.Порожанов обяви пред животновъдите, че ще получат пари за всяко животно. Това обаче не внесе успокоение сред потърпевшите стопани. Въпреки, че разчетите по пазарни цени показват обезщетения от средно 225 лева за животни под селекционен контрол и 140-150 лева за останалите, министърът се ангажира компенсациите да бъдат завишени до минимум 190 -200 лева на евтаназирана коза или овца. Готовност за изплащане на средствата имаше още от понеделник, като ще бъде направено бързо преизчисление на компенсациите за завишаването им. Регистрираните земеделски стопани ще получат парите по банков път, а за останалите ще бъде направена организация да вземат средствата си на място в кметствата в селата.Лидерът на БСП Корнелия Нинова вчера също излезе с партийна позиция по проблема като обяви, че посещението на Порожанов в засегнатите от чума по преживните животни райони е закъсняла. \"Животните вече са избити, поминъкът на хората е отнет. Даваме си сметка, че когато тръгне опасна зараза, мерки трябва да се вземат. Но въпросите днес са повече от отговорите\", посочи Нинова.\"Ще се срещнем със засегнатите стопани, с кметове, с европейските експерти, които пристигат в България, за да установим истината, да помогнем на хората от региона и да се потърси отговорност на виновните лица\", подчерта тя. В София се проведе импровизиран протест пред Народното събрание в събота на хора, подкрепящи животновъдите. Те се заканиха днес да отидат и пред президентството, за да протестират.", "date": "2018.07.15", "title": "Държавата: Евтаназирането на животни в Ямболско няма да спира, ще има компенсации"}
{"url": "https://www.novinite.bg/articles/162018/BABH-dopuska-greshki-v-rabotata-po-problema-v-Yambolsko-smyata-Porojanov", "text": "„Българската агенция по безопасност храните (БАБХ) не работи достатъчно добре с хората в Ямболско. Трябваше да им се обясни на място каква е болестта, да им се покаже заповедта”, каза земеделският министър Румен Порожанов в студиото на bTV. Евтанизирането на дребни преживни животни заради болестта чума доведе до напрежение в Ямболско. Вчера в с. Шарково местните хора не допуснаха ветеринарите да умъртвят болните животни, а министърът беше изпратен по спешност на място, за да разговаря с тях. В момента само едно стадо в селото е живо.„Това е опасна болест, която може да нанесе поражения както африканската чума по свинете. Ако не я спрем, държавата ни ще бъде обявена за държава със заболяване, ще бъде възбранено продаването и износа на продукти от овцевъдния сектор. Човек при такава ситуация не може да не е притеснен”, категоричен е Порожанов.По думите му в момента седем общини на територията на страната са под карантина. Пробите от първите огнища са положителни и са потвърдени от независима лаборатория във Франция. „Районът е рисков. Върху частните лекари трябва да има много засилен контрол, както и да засилим контрола върху пограничните общини”, поясни Порожанов.Земеделският министър е категоричен, че без заповед животни не се избиват. „Вчера хората в Шарково много добре разбраха. При стартирането на процедурата трябваше да бъдат събрани, да им бъде обяснено. Да, няма как да го приемат лесно, добре го разбираме, но това са мерките, които трябва да бъдат предприети”, категоричен е Порожанов.По повод компенсациите на местните жители, земеделският министър каза, че не се търгува в мъката на хората. „По методология на животно компенсацията е средно 150 лв. Независимо от това ще предложа едно увеличение, което обаче трябва да бъде одобрено от Министерски съвет”, каза министърът.На въпрос дали ще последват оставки, Порожанов каза, че предстои да направи оценка на ситуацията. „Хората много добре разбраха мерките, защото тази болест може да се пренесе по остатъка от територията. Трябва да има повече прозрачност и комуникация с потърпевшите”, каза Порожанов.", "date": "2018.07.15", "title": "БАБХ допуска грешки в работата по проблема в Ямболско, смята Порожанов"}
{"url": "https://www.novinite.bg/articles/162025/Parvanov-Sofiya-plati-naj-golyamata-cena-na-evrointegraciyata-na-Makedoniya", "text": "Председателството ни на Съвета на Европа започна малко по-трудно, по-мудно и аз дори очаквах да има накрая просто някакви стандартни, шаблонни документи. Слава Богу обаче, видяхме европейска перспектива за някои от нашите западни съседки и това само може да ни радва. Това заяви в ефира на БНТ основателят на АБВ и президент на България (2002-2012) Георги Първанов.Попитан за коментар по отношение на перспективите, конкретно на съседна Македония и дали нашата западна съседка гледа по-смело към присъединяването си към НАТО и ЕС, той посочи: „Можем да кажем, че това е така заради компромисите на София, защото най-голямата сметка за евентуалното членство на Македония в НАТО и ЕС я плати София. Приемането на тази формула „Северна Македония“ изцяло устройва Гърция, защото снема македонските претенции към античната история, но не снема претенциите към съвременната история. Ще изчакаме все пак датата втори август, но уви, очаквам пак да има претенции към българската история. Т.е. Нашият проблем не е решен“.„Преди време ние от АБВ реагирахме с една остра декларация, защото така както предпоследното предложение за име „Илинденска Македония“ беше откровена претенция към историята, която е обща, разбира се, така и името „Северна Македония“ съдържа претенции към Пиринския край. Имам своите притеснения, че така както до момента не стана дума за снемане на претенциите към България, така тези претенции ще бъдат продължени и развити. Миналата година бяхме свидетели на нещо подобно, когато се отбелязваше 2 август – Илинден. В присъствието на българската делегация премиерът Заев изчете един поменик на участници, ангажирани в Илинденското въстание, в градежа на нова Македония и там нямаше българи. Т.е. тази битка за историята подозирам, че ще продължи“.По време на интервюто Георги Първанов бе призован за геополитически анализ, както и за оценка на състоянието на Европейския съюз в светлината на предстоящите догодина евроизбори. По думите му обединена Европа страда от липса на лидери. „В Европа има радикализиране и то е резултат от нещо, което наблюдавам вече години наред, това е слабостта на европейските лидери. Аз, например, помня един Юнкер, който беше образец на европейският лидер. Сега го виждам в една съвсем различна светлина, която даже не искам да коментирам. Сега той не е просто друг човек, той е израз на слабостта на Европа. Нали го видяхме във Варна, когато беше срещата с Турция, още тогава подхвърлих, макар предпазливо, подобна оценка. Сега го видяхме и на един друг форум. Но не е нужно да персонифицираме. Затова обаче виждаме един Тръмп, който идва и раздава задачи, удря по масата. От другата страна виждаме Китай, който идва с лидерска претенция на Балканите, но подплатена с конкретни инвестиционни намерения. Ето това е голямата разлика между Европа и САЩ от едната страна и от другата - Китай. На този фон президентът Тръмп каза нещо още по-крайно, че иска да се спре „Северен поток“, защото бил вреден. Аз питам, а какво предлага американската страна? Ако предлага нещо по-добро от Северен или Южен поток добре, тогава можем да разсъждаваме. Но ако няма заместител икономически, стратегически, то тогава такива реплики звучат нелепо“.Във връзка с темата Първанов коментира и настояванията на Доналд Тръмп държавите в НАТО да увеличат разходите си за въоръжение. „Що се отнася до четирите процента . Това е политическо изхвърляне. Разбира се, трябва да се заделят повече ресурси, но за мен по-важното е друго. Къде са корените на тероризма, на новите предизвикателства, от къде тръгна всичко? Тази „Арабска прлет“, тези военни удари, за които някой смятаха, че носят демокрация. Донесоха ли демокрация в Ирак, в Афганистан, в половината от страните от арабския свят – не. По-скоро напротив. Разбуниха нещата и отвориха много по-широк фронт на тероризма. Затова сега стои въпроса, тези пари, които ще се заделят в повече, за какво ще се дават? За мен е особено важно това да са пари, които да се дават за средства, противодействащи на тероризма“.По отношение на политическата обстановка в България Георги Първанов посочи, че тя също е белязана от липсата на качествено лидерство и непрестанни конфронтации, които не водят до положителни резултати за страната ни. „Това не е конструктивна обстановка. Вътре, в самите управляващи, например виждам толкова много различия, че не ми е ясно какво ги обединява, освен интереса. Не знам до кога това може да продължава. Виждам и едни отношения между управляващи и опозиция, в които не се ражда нищо национално значимо. Те се карат абсолютно за всичко“.В заключени основателят на АБВ бе призован за мнение и по големите енергийни проекти на България.„Последните събития по-скоро потвърдиха правилността на стратегията за необходимостта от големите енергийни проекти и факта, че така наречения „Голям шлем“ е най-доброто инвестиционно решение, което сме имали за всички години на прехода, с тези над 20 милиарда, които можехме да инвестираме в икономиката ни. Фактът, че нашите първи държавници бяха в Москва е позитивен. Не бих правил спекулации на темата кой е бил по-добре приет. Важното е, че това е шанс тези проекти да се деблокират. И понеже в медиите прочетох много гръмки заглавия, ще кажа, че по-скоро нещо скромно може да се случи. От газопровода „Южен поток“ остана може би една тръба и то при добро желание не само от страна на Русия, но и от Турция. Що се отнася до АЕЦ „Белене“ там ситуацията е доста по-сложна, защото освен китайците, които най-често се спрягат като потенциален инвеститор, вече става дума и за французите, а сигурно трудно ще минем и без руснаците. Но това е вече работа на компетентните експертни звена. Най-важното всъщност е, че в България, всички онези, които отричаха тотално, остро така наречения „Голям шлем“, вече узряха до мисълта, че на нас нещо такова ни трябва, защото българската икономика трябва да се развива в ново качество и защото това наистина е шанс да развиваме високотехнологична икономика. А не да сме обслужващия персонал на Европа“.   ", "date": "2018.07.15", "title": "Първанов: София плати най-голямата цена на евроинтеграцията на Македония"}
{"url": "https://www.novinite.bg/articles/162014/Zasilen-trafik-po-pochti-vsichki-granichni-punktove", "text": "Натоварен трафик се наблюдава по почти всичките ни гранични пунктове тази сутрин. На българо-сръбската граница на ГКПП Калотина трафикът е силно интензивен на вход за леки автомобили. Гранични пунктове с ненатоварено движение са ГКПП Връшка чука и ГКПП Брегово, сочат данните на Гранична полиция към 8:00 ч. тази сутрин.На българо-гръцката граница на ГКПП Кулата и на ГКПП Маказа трафикът е силно интензивен на изход за леки атомобили.  Гранични пунктове с ненатоварено движение са ГКПП Капитан Петко Войвода, ГКПП Илинден, ГКПП Ивайловград.На българо-турската граница на ГКПП Капитан Андреево трафикът е интензивен на изход за товарни атомобили. Граничен пункт с ненатоварено движение е ГКПП Лесово .На българо-румънската граница трафикът е интензивен на вход за леки автомобили. На българо-македонската граница трафикът е нормален на всички гранични контролно-пропускателни пунктове.", "date": "2018.07.15", "title": "Засилен трафик по почти всички гранични пунктове"}
{"url": "https://www.novinite.bg/articles/162023/Dve-katastrofi-sas-zaginal-i-dvama-raneni-na-Hemus-i-kraj-Kresna", "text": "Две катастрофи станаха от сутринта по родните пътища. При едната има загинал чове, а при другата – двама ранени, включително дете.Първият пътен инцидент е възникнал след тунела Витиня на магистрала „Хемус“ в посока София тази сутрин минути след 9:00 часа. По първоначални данни автомобил, с румънска регистрация, се е блъснал в мантинелата. От удара са пострадали шофьорът и 11-годишно момче, пътувало в колата. Те са откарани в столична болница.На място са екипи на пътна полиция, извършва се оглед, изясняват се причините за инцидента. Движението на моторни превозни средства се осъществява в активна и аварийна лента по АМ Хемус, посока София, затворена за движение е изпреварващата лента.Вторият тежък пътен инцидент е възникнал днес към 11:00 часа на разклона на Кресна за с. Стара Кресна. Според първоначалната информация при удар между лек автомобил и цистерна е загинал шофьорът на колата. На място са екипи на пътна полиция, които извеждат катастрофиралите моторни превозни средства в безопасна за движението зона.Въведена е временна организация на движението по пътя от разклона на Кресна към с. Стара Кресна. То се извършва двупосочно в една лента.", "date": "2018.07.15", "title": "Две катастрофи със загинал и двама ранени на \"Хемус\" и край Кресна"}
{"url": "https://www.novinite.bg/articles/162031/Pirinski-EK-shte-ni-nablyudva-predi-da-reshi-dali-da-ni-pusne-v-chakalnyata-za-evrozonata", "text": "„В позицията на БСП беше обърнато внимание върху трите ориентира в европредседателството – Консенсус, Кохезия и Конкурентоспособност. Те останаха далеч неизпълнени. Най-вече не се състоя в нужната степен консенсусът и то по най-чувствителните въпроси - от Дъблинския регламент и се стигне до въпроси за развитие на Банковия съюз. В частта кохезия и конкурентоспособност, нещата остават силно проблематични, защото различията и разломите в ЕС не се преодоляват.” Това каза пред БНР, евродепутатът от групата на социалистите и демократите в ЕП Георги Пирински.Евродепутатът обърна внимание, че най-възловият въпрос в момента е, че ЕС навлиза в новия програмен период след 2020 г. без общ документ, какъвто например е „Стратегия – Европа 2020”, приета преди 10 години с много ясни пет цели. По думите му съюзът влиза в новия период без ориентири. „Няма съмнение, че въпросът за движението на страните от Западните Балкани към членство в ЕС бе поставено. Този въпрос възникна по инициатива и от страна на БСП, но и заради усещането на страни от ЕС, че държави от Западните Балкани се отдалечават от Европа, че в тях търсят осезаеми позиции държави, като Русия, Турция и Китай. Това предизвика очевидно определена тревога и загриженост. Активността на страната ни трябва да бъде отчетена, в контекста на тази обща загриженост”, категоричен бе Пирински.По повод новината от преди дни, че страната ни получи подкрепа от Брюксел за влизането ни в чакалнята на Еврозоната, Георги Пирински заяви: „Става дума за два паралелни процеса. От една страна ЕК ще наблюдава развитието на реформите в България, за да преценят, дали действително да приемат формално заявление на България за присъединяване на страната ни в ERM -2. Едновременно с това ЕЦБ ще направи комплексно проучване на банковия и небанковия финансов сектор, за да види - дали има основание да се сключи споразумение за комплексно сътрудничество със страна нечленка на Еврозоната, която иска присъединяване”, обясни той. Според Пирински препоръките за нас са ясни - за качествени промени в публичните финанси, ефективността на бюджетните разходи, стабилността на банките, застрахователните дружества и пенсионните фондове. Той смята, че има доста тревожни констатации за здравеопазването, образованието и недекларирания у нас труд- като сфери, които са силно недофинансирани, много сериозно разстроени, но с пряко влияние върху публичните финанси и перспективите за публичен растеж.", "date": "2018.07.15", "title": "Пирински: ЕК ще ни наблюдва преди да реши дали да ни пусне в чакалнята за еврозоната"}
{"url": "https://www.novinite.bg/articles/162032/BSP-vnese-jalbata-za-spirane-na-evtanaziraneto-na-jivotni", "text": "БСП сезира Окръжна прокуратура - Ямбол и Софийски административен съд във връзка с евтаназирането на животни. С жалбата до съда се иска спиране на заповедта, именно в частта за евтаназирането, тъй като налице са съмнения в достоверността на диагнозата чума по дребните преживни животни. В нея се посочва още, че БАБХ е предприела крайни и драстични действия, вместо да организира други, предвидени в закона и в наредбите действия- като карантиниране на стадата със съмнения за заболели животни, ваксинация и др.Със сигнала до Окръжна прокуратура - Ямбол се настоява да бъде извършена проверка на действията на Българската агенция по безопасност на храните. В сигнала пише още, че при изпълнението на заповедта, полицията е въвеждала ветеринарно-медицинските лица без заповед.Жалбата и сигнала бяха подадени днес от народния представител от “БСП за България” Кристиан Вигенин.", "date": "2018.07.15", "title": "БСП внесе жалбата за спиране на евтаназирането на животни"}
