{"url": "http://www.novinite.bg/articles/154446/Zatyagat-sigurnostta-v-Bansko", "text": "От днес до края на зимния сезон в Банско ще патрулират съвместни екипи от Гърция, Сърбия и Румъния.Съвместните чуждестранни патрули бяха представени днес в Банско. По традиция те идват в Банско всяка година в началото на сезона и остават до пролетта. Основната им задача е опазване на обществения ред и оказване на помощ чуждите туристи.Средно за активния зимен сезон курортът ще бъде охраняван от около 40 полицейски служители, които ще бъдат разположени на трите входно-изходни точки на Банско, както и в района на ски зоната.„За втора поредна година ще приложим 24-часовия контрол на трите входа и изхода на Банско. От към Разлог на входа и изхода от към Баня и от другата страна от към Добринище. Там ще има 24-часово полицейско присъствие , така наречени изградени КПП-та, които ще се състоят от полицейски служители, с правомощия по охранителна и по линия на КАТ”, обясни Николай Хаджиев, директор на Областна дирекция на МВР – Благоевград.", "date": "2017.12.18", "title": "Затягат сигурността в Банско"}
{"url": "http://www.novinite.bg/articles/154433/Krumova-zashtiti-KEVR-za-vodata-s-inflacionni-procent", "text": "Цената на водата е заложена в бизнес плановете през 2017 г., както и увеличението. Одобрени са от КЕВР. Сега се коригира заложената цена за 2018 г. с оглед инфлационния процент, обясни пред БНТ заместник-министърът на регионалното развитие и благоустройство Малина Крумова.\"Специално за Ямбол става въпрос за нов вид услуга, нямаше пречиствателна станция, тази услуга трябва да се калкулира в цената, затова е най-високо увеличение там. След започване на работа на станцията, тогава ще започне и плащането по новите цени\", коментира Крумова.Заложено е 20 % увеличаване на цената на водата в Ямбол. Крумова обясни, че няма да се предоставя европейски средства на неконсолидирани области. Само консолидирани ще се финансират, това е изискването на комисията.Тя е категорична, че не е определящо от коя партия е кметът, а е важно да се реши проблемът с водоснабдяването. \"Имаме за първи път ясна стратегия за това как да се подпомогнат най-бедните, за да имат достъп до вода. Идеята ни е всички уязвими групи да получават субсидирана цена, да плащат минимална или никаква цена. Мислим да опростим максимално подпомагането на социално слабите\", обясни Крумова във връзка с подпомагането на най-бедните.", "date": "2017.12.18", "title": "Крумова защити КЕВР за водата с инфлационни процент"}
{"url": "http://www.novinite.bg/articles/154434/Sestrata-na-Borisov-iska-NZOK-da-plashta-za-inovativni-lecheniya", "text": "\"НЗОК би трябвало да плаща за всички иновативни лечения при тежките и редките заболявания за пациенти, които са здравноосигурени и смятам, че това е справедливо\", обясни коментира пред НоваТВ сестрата на премиера Борисов, д-р Красимира Иванова.Д-р Иванова работи от 35 години в системата на здравеопазването и в момента е началник на отделението по неонатология в столичната АГ болница \"Света София\".\"Майка ми имаше рак. Тя беше и сравнително късно диагностицирана, когато имаше метастази в цялото тяло. Аз също минах по този път също. Много късно разбрах, че имам тумор в мозъка. Слава Богу, той не беше толкова страшен и успях да оцелея\", коментира д-р Иванова.\"Винаги съм казвала, че в медицината не трябва да има политика. На първо място трябва да се гледа ползата за болния човек, с какво може да се помогне и до колко\", обясни тя.Припомняме, президентът Румен Радев определи отхвърлянето на ветото върху бюджета на НЗОК в Народното събрание като цинично и брутално действие. Малко след това премиерът, който се намира в Брюксел, също коментира казуса, който социалистите се заканиха да отнесат към Конституционния съд.По думите му това, което прави действията на правителството и депутатите, гласували за отхвърлянето на ветото, цинични и брутални е, че само ден преди отхвърлянето на ветото Министерският съвет е \"извадил\" около 740 млн.лв. в рамките на около 1 час от заседанието си. \"Хвърлиха се и изчезнаха по критерии и механизми, които са неясни\", посочи още Румен Радев.", "date": "2017.12.18", "title": "Сестрата на Борисов иска НЗОК да плаща за иновативни лечения"}
{"url": "http://www.novinite.bg/articles/154435/V-Garciya-zadarjaha-ekstremisti-planirali-da-ubiyat-Erdogan", "text": "Членове на екстремистка организация са задържани в Атина във връзка със заговор за убийството на турския президент Реджеп Ердоган по време на посещението му в Гърция по-рано този месец.Гръцкият вестник To Vima пише, че деветима членове на Революционна народноосвободителна партия-фронт планирали да убият Ердоган с гранатомети, гранати и коктейли \"Молотов\".Според разпространяваната информация две групи от екстремисти са планирали да нападнат конвоя с Ердоган от двете страни, а трета група - отзад.Властите в гръцката държава все още търсят складираните от групировката муниции, които се вярва, че са скрити в планини в близост до Атина.Групата от турски националисти е арестувана на 28 ноември като част от разследване, свързано с различни турски екстремистки организации.Турският лидер Реджеп Ердоган посети гръцката столица на 7-8 декември. Така за първи път президент на Турция бе на официална държавна визита в Гърция за последните 65 г.", "date": "2017.12.18", "title": "В Гърция задържаха екстремисти, планирали да убият Ердоган"}
{"url": "http://www.novinite.bg/articles/154440/V-Rusiya-dadoha-start-na-prezidentskata-kampaniya", "text": "Днес официално бе дадено начало на кампанията за президентските избори в Русия през март 2018 г., на които се очаква настоящият лидер Владимир Путин да спечели четвърти мандат, който ще го задържи на власт до 2024 г., информира АФП.Руският правителствен вестник \"Российская газета\" публикува приета от горната камара на парламента резолюция, в която се отбелязва, че изборите ще са на 18 март.По-рано депутатите гласуваха за промяна на датата на изборите през март, така че да се отбележи четвъртата годишнина от подписването на договора за анексирането на Кримския полуостров. Договорът беше подписан два дни след провеждането на спорен референдум, разглеждан от Запада като незаконен.Путин, който за първи път бе избран за президент през 2000 г., се очаква да победи на вота и да затвърди статута си най-дълго управлявалият лидер на Русия след диктатора Йосиф Сталин.Експерти коментират, че може да се очаква ниска избирателна активност.Социологическо проучване на центъра \"Левада\" от миналата седмица показва, че 58% от руснаците ще гласуват на президентските избори в сравнение със 75% през декември 2007 г.През миналата седмица председателят на ЦИК на Русия Ела Памфилова заяви, че 23 души са се кандидатирали за държавен глава. Тя добави, че броят им може да нарасне.Един от потенциалните кандидати е Ксения Собчак. Мнозина подозират, че Собчак е \"коз\" на Кремъл за разединение на опозицията и за засилване на интереса към изборите.41-годишният Алексей Навални, основният опозиционер в Русия, няма право да се кандидатира, тъй като е осъждан. Според самия Навални присъдата срещу него е политически мотивирана.Генадий Зюганов и Владимир Жириновски, дългогодишните лидери на Комунистическата партия на Русия и ултраконсервативната Либералнодемократическата партия на Русия, които са толерирани от Кремъл и имат места в долната камара на парламента, изразиха желанието си да се кандидатират. Но не се очаква да спечелят повече от 10%, според \"Левада\".По време на ежегодната голяма пресконференция през миналата седмица Путин обяви, че на изборите ще участва като независим кандидат, а не като кандидат на управляващата партия \"Единна Русия\".", "date": "2017.12.18", "title": "В Русия дадоха старт на президентската кампания"}
{"url": "http://www.novinite.bg/articles/154449/Protesti-v-Avstriya-zaradi-vlizaneto-na-krajnata-desnica-v-pravitelstvoto", "text": "Новото правителство на Австрия положи клетва пред президента на страната на фона на протести срещу важната роля, която беше предоставена на крайната десница в кабинета.През почивните дни новият канцлер - председателят на Австрийската народна партия Себастиан Курц, сключи споразумение с Партията на свободата, националистическа формация, основана след Втората световна война от бивши членове на нацистката партия, сега оглавявана от Хайнц-Кристиан Щрахе.Коалиционното споразумение прави Австрия единствената западноевропейска страна с присъствие на крайната десница в правителството. На 31 години Курц е най-младият ръководител на правителство в Европа.Народната партия на Курц спечели 32% от гласовете на парламентарните избори през октомври, като с това си осигури 62 депутатски места в 183-местния парламент. Партията на свободата зае третото място с 26% от гласовете и 51 депутатски места.Около 5000 души се събраха на протести във Виена - далеч по-малко от десетките хиляди, които излязоха последния път, когато Партията на свободата влезе в правителство, а именно - през 2000 г.Масирано полицейско присъствие от около 1500 полицаи, хеликоптери и водни оръдия блокира района около двореца Хофбург преди началото на церемонията по полагане на клетва.Докато протестиращите от леви и антифашистки групировки се събираха на централния площад \"Хелденплац\", хора размахваха плакати, на които се четеше \"Добре дошли, бежанци\", \"Нацистите вън\" и \"Без нацистки прасета\".Полицията е изстреляла димна граната, след като някои протестиращи са се опитали да пробият полицейския кордон, уточнява \"Франс прес\".В коалиционния договор двете партии се заричат да ограничат нелегалната имиграция и да ускорят депортацията на лица, на които им е отказано убежище, но също така подчертават ангажимента на страната към Европейския съюз.Партията на свободата ще контролира ключови постове в новото правителство, включително вътрешното, външното и военното министерство.", "date": "2017.12.18", "title": "Протести в Австрия заради влизането на крайната десница в правителството"}
{"url": "http://www.novinite.bg/articles/154432/Ochakva-ni-snejna-i-studena-Koleda", "text": "„Очаква ни снежна и студена Коледа”, съобщи в студиото на „Здравей, България” климатологът доц. Георги Рачев. „Особено сутринта температурите на Рождество ще са доста ниски, но около обяд ще се затопли”, уточни той.\"На 20-и и 21-ви декември ни очакват доста ниски температури от около -5 и -8 градуса. В затворените котловинни полета на Югозападна България температурата може да достигне до -10 градуса. На 22-и декември температурите ще са около нулата и няма да има валежи\", съобщи доц. Рачев. \"На 23-и и 24-и декември се очакваха доста обилни снеговалежи, но циклонът не можа да се формира добре. На 19-и следобед ще се знае със сигурност какви количества валежи ни очакват\", допълни той. \"На 30-и декември и 31-ви декември засега се очакват валежи от дъжд\", каза още доц. Георги Рачев.  ", "date": "2017.12.18", "title": "Очаква ни снежна и студена Коледа"}
{"url": "http://www.novinite.bg/articles/154429/API-preduprejdava-za-zamrazvane-na-prohodite-Shipka-i-Petrohan", "text": "Има предупреждение за замръзване на проходите Шипка и Петрохан.В Русе, Силистра, в Плевен вали сняг, дъжд пък - в Пловдив и Перник. Това каза пред БНТ директорът на \"Поддръжка на пътната инфраструктура\" Михаил Рашков. Ремонтните работи ще приключат до 20 декември, а след празниците ще продължат.Направена е необходимата организация по отношение на следенето на трафика по време на празничните дни. Няма ограничения на магистрала \"Хемус\" и по другите магистрали няма, добави Рашков.През изминалото денонощие на територията на страната са станали 20 тежки катастрофи. 26 човека са ранени, един е с опасност за живота, информира МВР. В София са станали 132 леки и четири тежки катастрофи. Четирима са ранени. ", "date": "2017.12.18", "title": "АПИ предупреждава за замръзване на проходите Шипка и Петрохан"}
{"url": "http://www.novinite.bg/articles/154439/Pacientki-organizacii-predlagat-merki-za-Moratoriuma-na-inovativni-terapii", "text": "С оглед на засилващото се обществено напрежение от Пациентски организации \"Заедно с теб\", Асоциация за репродуктивно здраве, бременност и грижи за децата \"Усмихни се\", Алианс на трансплантираните и оперираните АТО \"Бъдеще за всички\", Асоциация на пациентите със сърдечно-съдови заболявания, предлагат на институциите мерки относно Мораториум на иновативни терапии в Закона на бюджета на НЗОК за 2018 г.Според действащото законодателство не могат да се правят поправки по същите текстове в Закона за бюджета на НОЗК за 2018 г. три месеца след приемането му.Организациите предлагат: \"Спешно приключване до края на 2017 г. на преговорите на НЗОК за отстъпки с Притежателите на разрешение за употреба на лекарства за одобрените от комисиите 32 иновативни молекули, за да могат да влязат в Позитивната листа на НЗОК за 2018 г. и да изчакат падането на Мораториума. Забавянето на преговорите ще забави осигуряването на лечението на пациентите, нуждаещи се от иновативни терапии. По наша информация тези преговори са замразени.\"\"Специализираната Комисия за одобряване на нови терапии, предлагана от Министерство на здравеопазването, да заработи временно и палиативно, докато изтекат трите месеца, изисквани от законодателството за промени в гласувания закон\", обясняват те.\"Бихме приели реимбурсирането на тези молекули, които се покриват от здравните фондове на 9 европейски държави като условие, тъй като повечето от тези, които кандидатстват в НЗОК отговарят на това изискване\", допълват пациентските организации.Пациентските организации изразяват категоричност относно осигуряването на лечението с иновативни терапии на всички пациенти, които се нуждаят, независимо от заболяванията. Както за тези, за които няма съществуващо лечение, така и за тези, на които наличните терапии не помагат.", "date": "2017.12.18", "title": "Пациентки организации предлагат мерки за Мораториума на иновативни терапии"}
{"url": "http://www.novinite.bg/articles/154444/Bezplatna-detska-gradina-za-decata-s-uvrejdaniya-vav-Varna", "text": "Децата с увреждания във Варна ще ходят на детска градина и ясла безплатно.На заседанието на Правната комисия, на която бяха одобрени промените в Наредбата за определянето и администрирането на местните такси и услуги, стана ясно, че родителите на деца с увреждания няма да плащат за детски градини и ясли.Нужно е родителите да представят експертно решение на ТЕЛК/НЕЛК. Процентът на инвалидност на децата ще е без значение.От такса към момента са освободени само родителите на деца с инвалидност над 70%.Първоначално процентът беше свален на 50%, което щеше да обхване 167 деца в общината. Това се случи след молба, подадена от председателя на фондация \"Живот със синдрома на Даун\" Свилена Христова.Инициативата за допълнителни корекции е на председателя на Общинския съвет Тодор Балабанов. По негови думи децата с инвалидност под 50%, които посещават детски градини и ясли са малко.\"Извършихме допълнителен анализ и се установи, че към момента децата с инвалидност под 50%, посещаващи детски заведения във Варна, са 15-ина.Затова предлагаме всички деца с различна степен на увреждане да бъдат освободени от такса\", обясни Балабанов.Той изясни, че е предвидено измененията да влязат в сила от 1 януари 2018 г.Още две промени бяха гласувани от членовете на Правната комисия във Варна. Изменя се срока за подаване на декларации за съдове за битови биоразградими отпадъци от кухни и заведения за обществено хранене, които ще се използват през годината. Крайният срок за подаване на декларации ще бъде до 1 март 2018 г.Подкрепата на общинските съветници получи и промяната на таксата за битови биоразградими отпадъци. Тя ще бъде намалена от 12 лв. на 6 лв. за брой съд-кофа с вместимост 240 литра.Окончателното решение за промените в Наредбата за определянето и администрирането на местните такси и услуги ще бъде взето на предстоящото заседание на местния парламент", "date": "2017.12.18", "title": "Безплатна детска градина за децата с увреждания във Варна"}
{"url": "http://www.novinite.bg/articles/154442/Rusiya-prizova-SASht-da-izteglyat-yadrenite-si-orajiya-ot-Evropa", "text": "Министерството на външните работи на Русия призова САЩ да изтеглят ядрените си оръжия от Европа, информират руски медии.\"Русия върна всички ядрени оръжия на националната си територия. Вярваме, че същото трябваше да бъде направено от американската страна преди много време\", заяви Михаил Улянов, директор на Дирекция \"Неразпространение и контрол на въоръженията\" към руското външно министерство.Той добави, че САЩ към момента имат около 200 авиационни бомби в Европа.\"И те планират да ги модернизират по такъв начин, че да станат, според редица пенсионирани американски военнослужещи, \"по-удобни за използване\" заради подобрената точност и намалената унищожителна сила. Ако наистина се има предвид да се разположат допълнителни ядрени бойни глави в Европа, това само ще утежни ситуацията\", подчерта представителят на ведомството.Позицията на Москва е в отговор на разпространена от американски медии информация, че САЩ планират да похарчат повече от 200 милиона долара за модернизиране на военната си инфраструктура в Източна Европа, Норвегия и Исландия.Според информацията инвестициите са заради \"руската агресия\".", "date": "2017.12.18", "title": "Русия призова САЩ да изтеглят ядрените си оръжия от Европа"}
{"url": "http://www.novinite.bg/articles/154443/Podupravitelyat-na-NZOK-e-osvoboden-ot-posta-si", "text": "Подпуправителят на  д-р Димитър Петров е освободен от поста. Това каза самият Петров, уточнявайки, че освобождаването му е по настояване на управителя на институцията проф. Камен Плочев. ", "date": "2017.12.18", "title": "Подуправителят на НЗОК е освободен от поста си"}
{"url": "http://www.novinite.bg/articles/154448/Radev-Badeshteto-na-Balgariya-e-v-naukata-i-inovaciite", "text": "Българското държавно ръководство има нужда отинтелигентни и успели хора. Това коментира президентът Румен Радев, който беше домакин на Седмата годишна среща на олимпийските отбори по природни науки. През тази година отборите ни по природни науки са спечелили 95 медала и 2 грамоти. Надарените български деца са спечелили златните, сребърни и бронзови отличия от световни състезания по математика, информатика, физика и астрономия.Радев посочи, че е наистина добра традиция олимпийските отбори по природни науки да отчитат постиженията си пред държавния глава. \"За мен е чест и радост да ви посрещна, да се видя с вас, да ви поздравя. Всяко ваше появяване на арената на природните науки, всяка ваша победа ни изпълва с гордост и надежда\", каза президентът.Тази година също е изключително успешна, посочи той, като напомни, че са завоювани 95 медала и две грамоти. \"Давам си ясна сметка какво ви струва всичко това - лишения, упорит труд, всеотдайност. Но вие вече виждате, че това е пътят към успеха. И с всяка задача, решена от вас, с всяка победа, която извоювате, вие утвърждавате себе си. Но вие налагате и бъдещия модел за развитие на нашето общество. А това ви задължава да бъдете по-мъдри и по-отговорни. Убеден съм, че днес, тук, сред вас е новата генерация лидери в науката, иновациите, дигиталното общество, но защо не и в бъдещото ръководство на страната\", обърна се държавният глава към олимпийците.Бъдещето на България е в науката и иновациите, а българското държавно ръководство има нужда от интелигентни, образовани, мислещи хора - хора, които са доказали себе си, талантливи, които знаят как да се борят и да дърпат родината напред, категоричен е президентът.", "date": "2017.12.18", "title": "Радев: Бъдещето на България е в науката и иновациите"}
{"url": "http://www.novinite.bg/articles/154436/Lilyana-Pavlova-razhojda-jurnalisti-iz-NDK", "text": "Министрите на българското председателство на Съвета на ЕС 2018 - Лиляна Павлова, и на културата - Боил Банов, ще разхождат журналисти из НДК, за да се похвалят с ремонтираните зали, в които ще се провеждат събитията и срещите от календара на Българското председателство.Преди дни от стени на ремонтираната за десетки милиони сграда стърчаха кабели, а от покрива течеше вода.Обиколката започва в 11 ч. от вход А6, а българското председателство - след две седмици.", "date": "2017.12.18", "title": "Лиляна Павлова разхожда журналисти из НДК"}
{"url": "http://www.novinite.bg/articles/154447/Razbiha-kyurdski-kanal-za-migranti-prez-Balgariya", "text": "Специализираната прокуратура повдигна обвинения срещу седем участници в организирана престъпна група за превеждане на мигранти през територията на България. Шестима от тях са задържани на 14 декември 2017 г. при специализирана операция на ГДБОП и Специализираната прокуратура в София.Един от участниците се укрива и е обявен за общодържавно издирване. Групата е била организирана и водена от кюрди (трима от които са сред обвинените) и е превеждала през българската територия кюрди от Ирак, Иран и Сирия по посока Сърбия или Румъния. Събраните доказателства сочат, че крайната дестинацията на канала са били страни от Западна Европа.Мигрантите пристигали от Турция нелегално през зелена граница или в тайници на международни автобуси и камиони. На уречени места участници в групата ги посрещали с автомобили, откарвали ги в София и ги настанявали по квартири срещу 20 лв. на ден на човек.За превеждането от Турция до София те плащали по 2000 евро всеки. Част от парите за „услугата“ били „превеждани“ по арабската система „Хавала“. Към Сърбия или Румъния мигрантите били транспортирани на малки групи от по 7-8 човека, където ги поемали местни каналджии.С постановления на прокурор от Специализирана прокуратура на четирима от участниците в групата бе наложено задържане до 72 часа. На 17 декември 2017 г. Специализираният наказателен съд уважи искането на прокуратурата за налагане на мярка „Задържане под стража“ и за четиримата. На другите двама обвинени са наложени парични гаранции. Предстои предявяване на обвиненията на седмия участник, след като бъде задържан.", "date": "2017.12.18", "title": "Разбиха кюрдски канал за мигранти през България"}
{"url": "http://www.novinite.bg/articles/154441/Izbraha-Grigor-Dimitrov-za-sportist-na-Balkanite-za-2017g", "text": "Григор Димитров беше избран за спортист на Балканите за 2017 година в 45-ото издание на традиционната анкета на БТА между националните агенции на страните в региона. Димитров е първият български тенисист, който печели наградата. В традиционното допитване участваха националните агенции на страните от региона.Гришо беше посочен в топ 10 на всички анкетни карти. Самият той призна, че е щастлив да разбере, че е получил това признание. ", "date": "2017.12.18", "title": "Избраха Григор Димитров за спортист на Балканите за 2017г."}
{"url": "http://www.novinite.bg/articles/154445/Zapochvat-zasileni-proverki-na-zavedeniyata-za-hranene", "text": "От 19 декември Българската агенция по безопасност на храните започва засилени проверки, по повод Коледните и Новогодишни празници.Ще се инспектират предприятия за производство и търговия с храни, складове на едро, заведения за обществено хранене, обекти за търговия на дребно, пазари и борси, съобщиха от Агенцията. Инспекторите ще следят за произхода, сроковете, условията на съхранение и правилното етикетиране на храните. По време на празниците Агенцията по безопасност на храните ще има дежурни екипи. Те ще извършват проверки по сигнали за нередности, които потребителите ще могат да подават онлайн, или да използват за това горещия телефон на БАБХ – 0700 122 99.", "date": "2017.12.18", "title": "Започват засилени проверки на заведенията за хранене"}
{"url": "http://www.novinite.bg/articles/154438/Arestuvaha-za-iznudvane-slujitel-vav-firma-za-barzi-krediti", "text": "По искане на Районната прокуратура в Търговище съдът взе мярка за неотклонение \"Задържане под стража\" на служител във фирма за бързи кредити за изнудване на клиент, придружено със заплаха за убийство и причиняване на лека телесна повреда.В искането си до съда прокуратурата посочила обоснованото предположение, че обвиняемият Николай К. е извършил престъплението, за което е бил привлечен. Деянието е тежко по смисъла на закона.Николай К. според прокуратурата може да извърши друго престъпление, тъй като по делото били събрани доказателства, че за времето от 11 до 12 декември той е изнудвал и други 5 лица със същата бруталност и агресия.36-годишният Николай работел във фирма за отпускане на бързи кредити. На 11 декември той извършил престъплението спрямо клиент на фирмата, когото заплашил, че ако подаде оплакване в полицията, няма да види детето си или ще го получи в колет.По сигнал на потърпевшия Районната прокуратура в Търговище образувала досъдебното производство. До определяне на постоянната мярка за неотклонение \"Задържане под стража\" от съда, Николай К. е бил задържан от Районната прокуратура в Търговище за срок до 72 часа.Определението на съда подлежи на обжалване пред Търговищкия окръжен съд.", "date": "2017.12.18", "title": "Арестуваха за изнудване служител във фирма за бързи кредити"}
{"url": "http://www.novinite.bg/articles/154437/43-godishen-e-prostrelyan-v-avtomobila-si-v-Sofiya", "text": "43-годишен мъж е бил прострелян в столицата. Инцидентът е станал в автомобил около 8.40 ч. тази сутрин в района на ул. \"Дунав\".Пострадалият е откаран в болница за оказване на медицинска помощ.Извършителят все още не е задържан.", "date": "2017.12.18", "title": "43-годишен е прострелян в автомобила си в София"}
{"url": "http://www.novinite.bg/articles/154431/Semejstvo-v-SASht-smenya-pola-si", "text": "В американския щат Аризона двама младежи и тяхната майка обявиха, че са от другия пол, пише KJZZ, цитирано от РИА-Новости. Главата на семейството, който сега вече се казва Даниъл Херът, е женен за Шърли Остин, чийто пол по рождение бил определен като мъжки, но тя се смята за жена. При това самият Херът се смята за мъж, въпреки, че е родил вече две деца. Синът и дъщерята на Даниъл също са уверени, че при раждането полът им е определен грешно. \"Чувството е, сякаш за първи път живееш истински. И моите деца могат да бъдат тези, които винаги са искали да бъдат\", разказва той. Дъщерята, която се казва Джошуа, по-рано е била син. Тя разказва, че на 7 години разбрала, че всъщност е девойка. Според Херът те не са първите травестити в семейството. Сестрата на баба му също се чувствала мъж. Даниъл разказва, че той ясно осъзнал своята полова принадлежност след като Джошуа, родила се момче, поискала да се присъедини към женския скаутски отряд.", "date": "2017.12.18", "title": "Семейство в САЩ сменя пола си"}
{"url": "http://www.novinite.bg/articles/154430/Umna-sistema-shte-sledi-za-incidenti-na-Trakiya", "text": "Агенция \"Пътна инфраструктура\" обяви обществена поръчка за разработване и внедряване на интелигентна транспортна система на магистрала \"Тракия\". В тунел \"Траянови врата\" ще бъде изградена уникална за България интелигентна система за автоматична идентификация на инциденти. Тя ще позволи чрез система от подвижни бариери да сеуправлява и пренасочва трафика в една от двете тунелни тръби, така че при настъпване на инцидент в едната тръба, трафикът да се пренасочва по другата. В съоръжението ще бъде монтирано ново LED осветление, електронни информационни табели, светофарни уредби, хоризонтална и вертикална сигнализация, метеорологични станции при порталите на съоръжението и др. На магистрала \"Тракия\" ще бъдат монтирани и 40 електронни информационни табели, по 20 във всяка посока. Чрез тях шофьорите в реално време ще се информират за възникнало събитие на пътя. Преди две години за първи път на участъци от първокласната и второкласната пътна мрежа бяха монтирани 20 електронни информационни табели, което осигури бърза, надеждна и високотехнологична възможност за своевременно уведомяване на шофьорите за актуалната пътната обстановка, въведените ограничение и алтернативните маршрути.Друга новост е монтирането на сензори за претегляне на моторните превозни средства в движение. Това ще позволи да се филтрират претоварените превозни средства и да се даде възможност за повече на брой, по-бързи и по-ефективни проверки. Очаква се по този начин значително да се намали износването и увреждането на пътната настилка и съоръженията на автомагистралата. Проектът се съфинансира от Оперативна програма \"Транспорт и транспортна инфраструктура 2014-2020 г.\" чрез Европейския фонд за регионално развитие. Целта е повишаване безопасността на движение по автомагистралата, спазвайки последните директиви на Европейския съюз в тази област. Индикативната стойност на поръчката е 7 261 500 лв. без ДДС. Предвижда се периодът за изграждане на системата и въвеждането й в експлоатация да бъде до 24 месеца от сключването на договор с избрания изпълнител.", "date": "2017.12.18", "title": "„Умна” система ще следи за инциденти на „Тракия”"}
