{"url": "https://www.novinite.bg/articles/164516/Sad-v-Angliya-osvobodi-zaporiranite-aktivi-na-Gazprom", "text": "Руската „Газпром“ съобщи, че съд в Англия е отменил запора на активите на компанията на територията на Англия и Уелс, предаде БГНЕС, цитирайки РБК. От своя страна „Газпром“ е поела ангажимент да не продава своите акции в Nord Stream AG и да не изнася активи от територията на Великобритания.Активите на компанията бяха арестувани като част от спора с украинската „Нафтогаз“ за договора за транзит на газ през територията на Украйна. През февруари Стокхолмският арбитражен съд осъди руската компания да плати 4,63 млрд. долара на „Нафотгаз“. След приспадане на някои вземания сумата беше изчислена на 2,6 млрд. долара. „Газпром“ оспори решението на арбитража и през юни апелационен съд в Свеа, Швеция, постанови преустановяване изпълнението на Стокхолмския арбитраж.Няколко дни по-късно обаче Висшият съд на Англия и Уелс излезе с решение за налагане на запор на активите на компанията на територията на страната. Окончателното решение по делото се очаква да излезе през февруари 2019 година. ", "date": "2018.09.14", "title": "Съд в Англия освободи запорираните активи на \"Газпром\""}
{"url": "https://www.novinite.bg/articles/164494/Direktorat-na-Agenciyata-po-gorite-podava-ostavka", "text": "Шефът на Агенцията по горите Григор Гогов ще подаде оставка. Очаква се това да стане до края на деня. Земеделският министър Румен Порожанов уточни, че нямат данни за конфликт на интереси, но въпреки това е взето решение за смяната. Оставката идва след разследване на Нова. От дърводобивния бранш се появиха обвинения за подставени лица и неизгодни сделки при изграждането на оградата срещу дивите свине в Северна България. Според хора от бранша горските са изградили оградата на завишени цени, а фирма, близка до директора на Агенцията по горите Григор Гогов, доставяла част от материалите за съоръжението, отбелязва телевизията.", "date": "2018.09.14", "title": "Директорът на Агенцията по горите подава оставка"}
{"url": "https://www.novinite.bg/articles/164495/NATFIZ-pojelava-Na-dobar-chas-v-novata-akademichna-godina", "text": "НАТФИЗ пожелава На добър час! в новата учебна година на всички, които ще пристъпят за първи път прага на българското училище, на тези, които ще ги изпратят, и на тези, които ще ги посрещнат. Успех по пътя на образованието, пожелава на всички останали ученици и студенти, независимо от коя страна на българските граници се намират. Самоотверженост и търпение – за техните учители и семейства. Вярваме, че през новата учебна година, ще съумеем да отгледаме заедно по-можещи, по-знаещи, по-уверени и по-свободни българи! Създадена като първото българско висше училище за театрално изкуство през 1948 г., Академията приема своя първи випуск – 22-ма студенти по „Актьорско майсторство“ (14 мъже и 8 жени) и 9 (6 мъже и 3 жени) по „Режисура“. Първите 19 преподаватели в НАТФИЗ са Димитър Митов, Боян Дановски, Георги Стаматов, Владимир Трендафилов, Пенчо Пенев, Стефан Каракостов, Любомир Тенев, Пенчо Данчев, д-р Любомир Андрейчин, Стефан Сърчаджиев, Филип Филипов, д-р Кръстьо Мирски, Греда Глоке, Олга Кирчева, Асен Попов, Любен Саев, Галина Тагамлицка, Николай О. Масалитинов, Георги Костов. През 1955 г. Академията получава специално построената на ул. „Г. С. Раковски“ №108А сграда с три сцени и голям брой аудитории. Същата година е преобразувана в Национална академия за театрално и филмово изкуство – НАТФИЗ. На 1-ви ноември 1957 г. се открива Учебният драматичен театър с премиерата „Двубой“ от Ив. Вазов, постановка Анастас Михайлов. През 1966 г. се открива Учебният куклен театър с премиерите „Карнавал на животните“ по музика на Сен-Санс, сценарий и режисура Николина Георгиева и „Светлосиният Петър“ от Урбан Гюла, постановка Атанас Илков. През 1973 г. се откриват специалностите „Кино и телевизионна режисура“ (приети са 11 студенти – 4 жени и 7 мъже), „Кино и телевизионно операторство“ (20 студенти – 19 мъже и 1 жена) и „Кинознание“ (приети са 10 студенти – 3-ма мъже и 7 жени). Първите им преподаватели са: професорите Неделчо Милев, Христо Христов, Борислав Пунчев и доцентите Атанас Тасев, Георги Карайорданов, Румен Георгиев. Същата година се открива и Учебната киностудия. Днес в НАТФИЗ се обучават близо 700 студенти в 18 бакалавърски, 10 магистърски и 2 научни специалности за докторанти, а Академичният състав включва видни практикуващи артисти, критици, изследователи и педагози в областта на сценичните и екранните изкуства. Академичното развитие на НАТФИЗ е неизменно обвързано с историческото развитие на българския театър и кино, включително с израстването на известни фамилии. Сред новопостъпилите в юбилейния 70-ти випуск са наследниците на актьорите Малин Кръстев, Койна Русева, Албена Михова, на певицата Тони Димитрова. На тях и на всички останали 220 първокурсници НАТФИЗ пожелава успешна работа, много самоотверженост, дисциплина и удовлетворение по пътя, който са избрали да следват. Непосредствено след официалната церемония за откриването на новата 2018/2019 учебна година, на 15-ти септември, всички новоприети първокурсници във факултет „Екранни изкуства“: Филмова и телевизионна режисура, Филмово и телевизионно операторство, Филмов и телевизионен монтаж, Филмов и телевизионен звук, Филмово и телевизионно продуцентство, Филмов и телевизионен дизайн, Фотография, Анимация, Драматургия и Екранни изследвания и журналистика ще отпътуват заедно с водещите ги преподаватели към Юндола на 15-дневно изнесено обучение – „Основи на аудиовизуалното производство“, с което НАТФИЗ посреща новоприетите си първокурсници за пета поредна година. НАТФИЗ за пореден път се оказва академичното поле за професионални срещи и разговори за изкуство в София! Световноизвестният кукловод и режисьор Невил Трантър и главният режисьор на „Большой театр кукол“ – Санкт Петербург Руслан Кудашов са в България по покана на Столичен куклен театър. В рамките на десетото юбилейно издание на Международния фестивал за уличен и куклен театър ПАНАИР НА КУКЛИТЕ 2018 театралите ще се срещнат с българските си колеги и публика, за да споделят и обменят творчески опит именно в НАТФИЗ! Руслан Кудашов ще проведе майсторски клас на 17-ти септември от 14.00 до 16.00 ч. в зала 101 А на НАТФИЗ.", "date": "2018.09.14", "title": "НАТФИЗ пожелава На добър час! в новата академична  година"}
{"url": "https://www.novinite.bg/articles/164485/Protestirashti-blokiraha-za-kratko-glavniya-pat-Plovdiv-Smolyan", "text": "Десетки жители на родопската община Лъки, хора от Асеновград, Смолян, Хасково и Пловдив и от селата Загражден и Давидково блокираха за кратко главния път Пловдив - Смолян на разклона за Кръстова гора. Протестиращите искат изграждането на асфалтов път до село Загражден, който чакат вече близо 60 години. За близо 8-километровата отсечката има отпуснато финансиране, но повече от година ремонтът не започва. Исканията на протестиращите бяха подкрепени и от шофьорите, които се наложи да изчакат. Богомолците, които слизаха от Кръстова гора, също застанаха за исканията на загражденци. Преди дни от АПИ обявиха, че днес ще бъдат отворени офертите за изпълнител на обекта, а дейностите, ако процедурата не се обжалва, ще започнат следващата пролет.", "date": "2018.09.14", "title": "Протестиращи блокираха за кратко главния път Пловдив - Смолян"}
{"url": "https://www.novinite.bg/articles/164491/Rehabilitaciya-na-bulArsenalski-ogranichava-dvijenieto", "text": "От 00:30 часа на 14.09.2018 г. до 24:00 часа на 15.09.2018 г. се забранява влизането на пътни превозни средства /ППС/ по бул. \"Арсеналски\" в участъка от бул. \"Витоша\" до бул. \"Черни връх\".\"Център за градска мобилност\" ЕАД закрива местата за почасово платено паркирате по бул. \"Арсеналски\" в участъка от ул. \"Богатица\" до бул. \"Черни връх\".", "date": "2018.09.14", "title": "Рехабилитация на бул.\"Арсеналски\" ограничава движението"}
{"url": "https://www.novinite.bg/articles/164492/D-r-Mihail-Hristov-e-noviyat-direktor-na-Izpalnitelnata-agenciya-po-transplantaciya", "text": "Д-р Михаил Христов е новият директор на Изпълнителната агенция по трансплантация (ИАТ). Той е магистър по медицина, с придобита специалност „Ортопедия и травматология“.През годините е бил директор на Градска многопрофилна болница – Варна, началник отдел в НЗОК, ръководил е и Регионалния център по здравеопазване – София. Д-р Михаил Христов е заемал позициите на главен инспектор в ИА „Медицински одит“ и държавен инспектор в Изпълнителната агенция по трансплантация. През 2017 г. е оглавявал Изпълнителна агенция „Медицински одит“, като през същата година е бил и председател на Надзорния съвет на НЗОК. Последно е заемал поста \"управител\" на МБАЛ „Уни Хоспитал“.", "date": "2018.09.14", "title": "Д-р Михаил Христов е новият директор на Изпълнителната агенция по трансплантация"}
{"url": "https://www.novinite.bg/articles/164488/Stolichna-biblioteka-i-Spodeleni-knigi-v-Lyulin", "text": "Столична библиотека ще бъде в парк „Люлин“ със своята „Зелена библиотека“ на 15 септември 2018 г. от 10:00 до 13:00 по повод първия учебен ден, съобщиха от Столична община. Поканени са всички деца и възрастни да вземат участие в инициативата  – „Вземи, прочети, върни“.Библиобусът на Столична библиотека също ще бъде сред жителите на квартала, за да ги покани да станат читатели на библиотеката и да си изберат любимата книга за четене. Читателските карти  на този ден ще бъдат безплатни. Станете наш читател, прочетете хубава книга сред природата и оцветявайте книжки с децата си.", "date": "2018.09.14", "title": "Столична библиотека и „Споделени книги“ в „Люлин“"}
{"url": "https://www.novinite.bg/articles/164505/Incident-v-metroto-sprya-vlakovete-na-Opalchenska", "text": "Временно е спряно движението на влаковете на метростанция „Опълченска“ заради инцидент на станцията. По първоначална информация жена е паднала на релсите. Все още няма информация за това как е станал инцидентът и какво е състоянието на жената. Метрото се движи от станция „Сердика“ до станции „Летище София“ и до „Бизнес парка“ и от станция „Витоша“ до станция „Сливница“.  ", "date": "2018.09.14", "title": "Инцидент в метрото спря влаковете на \"Опълченска\""}
{"url": "https://www.novinite.bg/articles/164506/Okolo-10-miliona-e-predpolagaemiyat-prihod-na-razbitite-fabriki-za-cigari", "text": "Заместник-главният прокурор Иван Гешев допусна, че разбитите при днешната акция фабрики за цигари са генерирали около 10 милиона всеки месец. Разследването срещу тях започнало от оперативен сигнал в пловдивската прокуратура. Във вторник обаче материалите били изпратени в спецпрокуратурата. Така, за да се стигне до върха на групата днес са обискирани над 20 адреса. До момента задържани няма, защото всички заловени са все още на адресите, където текат обиски, каза Гешев. Той не отрече, но и не потвърди категорично данните, че е арестуван Евлоги Станоев - Голяма Бирма, който е сочен за собственик на ресторант в София, в който именно днес имаше обиски. Гешев обаче обясни, че собствениците на разбитите фабрики са в София. Те са организирали производството и пласмента. Засега за връзка с арестите в Карнобат, където също беше разбита фабрика, не може да се говори, но тази връзка не била изключена, каза Гешев, като уточни, че едва 10-15 човека у нас се занимават с доставка на машини за тютюневи изделия. Именно това пък бил законодателен пропуск, защото не се считало за престъпление да се снабдиш с такава техника.", "date": "2018.09.14", "title": "Около 10 милиона е предполагаемият приход на разбитите фабрики за цигари"}
{"url": "https://www.novinite.bg/articles/164500/Sami-reshavame-na-lyatno-ili-zimno-vreme-da-ostanem-prez-oktomvri-dogodina", "text": "През октомври 2019 г. страните членки на Европейския съюз за последен път ще могат да преместят часовника от лятно на зимно време, обяви еврокомисарят по транспорта Виолета Булц на пресконференция в Брюксел. \"През октомври 2019 ще бъде последният път, когато ще променим времето\", каза тя. Според еврокомисарят всяка държава членка на ЕС може да реши сама кое време – зимното или лятното – иска да остави, съобщи ТАСС. \"Държавите членки са длъжни да информират Еврокомисията кое време искат да запазят - лятното или зимното и през октомври 2019 г. тези, които искат зимното – променят на зимно, тези, които искат лятното - остават на лятно. И това е – повече никой няма да премества часа\", обясни тя. \"Държавите няма да могат повече да променят времето, това ще бъде в компетенциите на ЕС\", добави еврокомисарят. На 12 септември председателят на Европейската комисия Жан-Клод Юнкер по време на обръщение пред Европейския парламент представи предложение за отхвърляне на сезонното преместване на часа. През август Европейската комисия публикува предварителни данни за онлайн гласуването по въпроса за регулярния преход към зимно и лятно време, според което около 84% от европейците са подкрепили отмяната за преместването на часа. Гласуването беше проведено от 4 юли до 16 август, като в него взеха участие 4,6 милиона души.", "date": "2018.09.14", "title": "Сами решаваме на лятно или зимно време да останем през октомври догодина"}
{"url": "https://www.novinite.bg/articles/164510/API-s-vajna-informaciya-za-dvijeshtite-se-po-pat-I-1-Botevgrad-Sofiya", "text": "Движението по път I-1 Ботевград - София се осъществява в една лента в района след Чурек поради аварирал тежкотоварен автомобил. Това съобщиха от пресцентъра на Агенция „Пътна инфраструктура“. Шофьорите трябва да се движат с повишено внимание и съобразена скорост, пише Novini.bg", "date": "2018.09.14", "title": "АПИ с важна информация за движещите се по път I-1 Ботевград - София"}
{"url": "https://www.novinite.bg/articles/164490/Da-izchisti-Balgariya-zaedno-Pochistvaneto-povishava-kachestvoto-na-jivot", "text": "Сигурен съм, че ще се събере най-големият отбор от доброволци за „Да изчисти България заедно“ и съм сигурен, че боклукът ще е по-малко от миналата година. Това заяви главният изпълнителен директор на bTV Флориан Скала.  Той отправи призив към всички да излязат и припомни, че това родителите дават пример на децата си и показват, че ги интересува България. Почистването повишава качеството на живот, каза Скала.Имаме и особено важното, пълно съдействие от министерствата, президентската институция, от регионалните администрации и общини. През последните години „Да изчистим България заедно“ показа, че е много успешна инициатива, успя да повлияе на отношението на българите към околната страна, така че очаквам да има по-малко боклук, коментира директорът на bTV.", "date": "2018.09.14", "title": "„Да изчисти България заедно“: Почистването повишава качеството на живот"}
{"url": "https://www.novinite.bg/articles/164489/S-duhov-orkestar-Krasno-selo-praznuva-112-godini", "text": "„Красно село“  чества 112 години на 18 септември в парк „Хиподрума”.  По традиция всички жители на района празнуват в чест на кръстника на района – големият български поет Иван Вазов. Преди 112 години той изрича: „Нека името на това красиво селище бъде „Красно село”. На това паметно събитие Район „Красно село” посвещава традиционния си празник, който е част от Календара на Културните събития в София.Празникът ще бъде открит в 17:30 часа в парк „Хиподрума”, ОКИ „Красно село“ от кмета на района Христо Апостолов. Официални партньори на честването са Народният театър „Иван Вазов”, София, О К И „Красно село”, читалища и училища в района, съобщават от районната администрация.В празничната програма ще вземат участие Представителният духов оркестър на Сухопътните войски в Република България с диригент лейтенант Тодор Пенков, хор „Света София” при ОКИ „Красно село” с диригент акад. Валентин Бобевски, квартет „Славей” с ръководител Светла Караджова, танцов ансамбъл „Боговица”, известният естраден изпълнител Тодор Трайчев и мн. др.Районната администрация кани жителите на „Красно село”, всички столичани и гости да отпразнуваме заедно светлия празник, организиран с подкрепата и съдействието на Столична община, Дирекция „Култура”.", "date": "2018.09.14", "title": "С духов оркестър „Красно село“ празнува 112 години"}
{"url": "https://www.novinite.bg/articles/164496/Shte-uspee-li-Apple-da-zavladee-Kitaj", "text": "Преди 5 години американската технологична компания Apple пусна на пазара iPhone 5c, като очакванията към него бяха да привлече интереса на потребителите в един от ключовите разрастващи се пазари за компанията. Моделът определено не оправда очакванията. В Китай версията 5c беше предпочитана единствено заради ниската си цена, пише Bloomberg. Две години по-късно базираната в Купертино компания представи iPhone SE. Най-отличителните подобрения на модела бяха в камерата и процесора. Apple си взе поука от неуспеха от 5c и предприе добре обмислени действия в разрастващите се пазари, предлагайки „последен модел“ и спестявайки разходи от компоненти. Въпреки това моделът не донесе успехи за компанията на китайския пазар. Приходите на Apple в азиатската страна бележат спад през последните 2 години, тъй като потребителският интерес в региона е насочен към Android версиите. Реално погледнато трудно може някой от последните iPhone модели да се нарече евтин. Най-евтиният от тях е с пазарна цена от 749 долара, докато при дебюта си iPhone SE струваше почти два пъти по-малко – 399 долара. Изглежда, че Apple си е взела поука от досегашния си опит и вече осъзнава, че потребителите не търсят непременно евтина алтернатива. След дебюта на iPhone X американската компания установи, че има силен пазар за скъпи устройства, ако цената отговаря на качеството. През последното тримесечие на 2017 г. (след дебюта на iPhone X) технологичният производител отчете повишение на приходите от 11%, като през първото и второ тримесечие ръстът е със съответно – 21,4% и 19,3%. Последният модел iPhone XR, който излезе на пазара в началото на тази седмица, има същия процесор и еднаква резолюция на камерата в сравнение с предходните по-скъпи версии на iPhone, като това е показателно за стратегията на Apple. Основната разлика е в дисплея и качеството. Експертите смятат, че най-силно търсени на разрастващите се пазари ще са устройства с две сим карти. Това предоставя възможността на потребителя да разполага с два телефонни номера – за работа и развлечения, местни и международни. Всеки от най-новите iPhone модели е с един слот за сим карта и електронна сим карта. Двете позволяват управлението на един профил и един номер. В Китай, Макао и Хонконг Apple ще предлага модели с два слота за нано сим карти. По-този начин ще бъдат заобиколени местните забрани за употребата на електронни сим карти. Обобщената картина показва, че преди 5 години Apple се разширяваше на пазара в Китай, предлагайки евтини устройства с широка гама от характеристики. Днес най-евтиното устройство на американския производител на техника е с почти еднакви характеристики в сравнение с топ предложенията му. Също така Apple вероятно ще разтърси пазара на мобилни устройства в Китай, предлагайки модели с два слота за нано сим карти, които ще се наредят сред най-скъпите смартфони в страната. Безспорно, основаната от Стив Джобс компания измина дълъг път, докато разбере напълно предпочитанията на потребителите в Китай.", "date": "2018.09.14", "title": "Ще успее ли Apple да завладее Китай?"}
{"url": "https://www.novinite.bg/articles/164508/Onkobolna-pacientka-ne-moje-da-bade-orperirana-zaradi-lipsa-na-napravleniya-za-specialisti", "text": "Онкоболна пациентка от столицата не може да се яви за операция за рак на дебелото черво в началото на октомври, защото личният и лекар е свършил направленията за специалисти още в началото на септември. Тези изследвания при трима специалисти ги изисква болничното заведение, където жената е избрала да се оперира. И болницата също не предлага варианти на пациентката. На нашето запитване Здравната каса отговори, че съгласно Рамковия договор болниците, които лекуват онкоболни следва да осигурят комплексност на лечението.Освен казуса с липсата на нужните три направления 72-годишната онкоболна София Цонева трябва да разреши въпроса бързо и защото вече е провела лъчелечение на тумора и операцията не може да се отлага за друга дата. Преди да чуем обяснението на личният и лекар д-р Иван Николов от 6 ДКЦ в София, сестра и Елена Михайлова с изумление разказва как се стига до забавяне на лечението на онкоболен:„Сестра ми е онкологично болна със злокачествено заболяване и трябва да й се направи операция на ректума. Преди операцията се предприехме 25-дневно лъчелечение за намаляване на самия тумор. След което ни казаха, че трябва да постъпим на болница на 1 октомври за операция като преди това направим редица изследвания. Най-напред трябва да минем на кардиолог, който да й смени лекарствата. Трябва да минем и на други двама специалисти във връзка с диабета, който има. Искат изследване и за алергия. Освен това трябва да дадем бележки за две банки кръв и с всичко това има и още изисквания, за да постъпи в болница на 1 октомври. Отидохме при личния лекар за направление. Тя отиде сама на 4 септември, при което д-р Николов й казва, че няма направление. На 5-ти отидох аз и поисках същото, но реакцията беше същата.“Личният лекар на пациентката д-р Иван Николов от 6 ДКЦ също има повече въпроси отколкото отговори по казуса с болната жена. Прие ни афектиран от лимитираната система на направления, която го е довела в дългогодишната му практика до множество съдебни дела със Здравната каса:„Здравната каса отпуска направленията. Когато са с лимит и той е изчерпан, не може да се издаде направление. Аз имам списъци за направления. Касата ми отпуска 70 направления за 1300 души. Обяснете го на тази жена. Аз достатъчно глоби плащам, за да лекувам пациенти с моята заплата. Това е работа на държавата. Аз съм от 2004 година по съдилища и плащам 40 хил. лева глоба, знаете ли… на някой да му пука за това здравеопазване? Защо не дадете гласност? Не мога да издам направление не, защото нямам желание, а защото ще бъда санкциониран. Тя няма да ми храни семейството след това. В момента съм с 2000 лева глоба и ще гладувам до Нова година. Точно едно дело от 2014 година, загубих го, осъдиха ме и сега плащам глобата 1200 лева плюс 600 лева разходи по делото. Аз съм 25 години лекар.“Отговорът от Здравната каса не даде яснота защо направленията за специалисти не достигат, както е в конкретния случай. От Касата изясняват , че съгласно НРД за  2018 годинапри хоспитализация по клинична пътека лицето може да представи предварително извършени изследвания от групата на образната диагностика и клинико-лабораторни изследвания, реализирани от друго лечебно заведение преди дата на хоспитализация, но ако няма, приемащото лечебно заведение не може да ги изисква.Съгласно друг член от НРД болниците осигуряват на пациентите с онкологични заболявания пълния обем диагностични и лечебни процедури по определения план на лечение по време и място на провеждане, като контролират неговото изпълнение.Лечебните заведения, които осигуряват онкологична помощ отговарят на принципите на комплексност, което означава че пациентите би трябвало да получат всички необходими консултации и медико-диагностични изследвания от лечебното заведение, изпълнител на болнична помощ.Отговор има и от болница „Токуда“, където се е лекувала до този момент пациентката и там е поставена диагнозата: „Пациентката е в напреднала възраст и страда от редица сериозни придружаващи хронични заболявания, също така има съмнения за медикаментозна алергия. Затова в конкретния случай й е обяснено, че има възможност предоперативните консултации да се извършват седмица преди постъпването в болница в рамките на доболничната помощ, за да има време да се предприемат необходимите мерки за предоперативна подготовка. Когато подобна подготовка не е извършена, тя се извършва в рамките на болничния престой. Това обаче забавя операцията и повишава риска от отлагането й, което би нарушило най-добрия интерес на пациентката.", "date": "2018.09.14", "title": "Онкоболна пациентка не може да бъде орперирана заради липса на направления за специалисти"}
{"url": "https://www.novinite.bg/articles/164514/Pochinala-e-jenata-koyato-padna-na-relsite-v-sofijskoto-metro", "text": "\r\nИнцидент спря движението на влакове на метростанция \"Опълченска\" в София. Жена падна на релсите. От Спешна помощ съобщиха за БНТ, че тя е починала.\r\n \r\n\r\n\r\n\r\n\r\n", "date": "2018.09.14", "title": "Починала е жената, която падна на релсите в софийското метро"}
{"url": "https://www.novinite.bg/articles/164481/Pretarsvat-ofisi-na-firmi-v-Sofiya-po-razsledvane-za-prane-na-pari", "text": "Специализираната прокуратура претърсва офиси на фирми в София, стопанисващи заведенията \"Везувий\" и \"Сръбски ресторант Бест\", известен преди време като \"Кошарите\". На място има жандармерия. Извършват се обиски на лица и разпити на свидетели в столицата с цел задържане на ръководните нива на организираната престъпна група.Действията са по разследване срещу организирана престъпна група, занимаваща се с незаконно производство на цигари и пране на пари, съобщиха от пресцентъра на прокуратурата. Разследването е прието от Окръжна прокуратура – Пловдив.На 24 август Окръжна прокуратура - Пловдив е привлякла като обвиняеми 23 души за държане на акцизни стоки без бандерол - цигари. Те са били установени в четири незаконно работещи фабрики на територията на страната - в Дупница, Горна Оряховица и Тутракан.Общото количество на акцизните стоки без бандерол, които са били установени и иззети тогава, е 42 тона тютюн на стойност близо 7 млн. лева, както и 190 000 кутии цигари от различни марки, на стойност 1 млн. и 500 хил. лева. Иззети са били и всички машини и съоръжения от четирите фабрики, обслужващата ги техника - мотокари, агрегати, климатични системи, охладители. Иззети са и още 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол и други веществени доказателства. Установено е било, че всяка една от фабриките за незаконни цигари е произвеждала средно около 100 000 кутии на ден. Към настоящия момент двама от задържаните са с мярка за неотклонение \"задържане под стража\", а четирима са с мярка \"домашен арест\".В хода на разследването на Окръжната прокуратура в Пловдив са събрани доказателства за това, че откритите четири фабрики на територията на страната се ръководят от лица, които не са били сред задържаните първоначално от прокуратурата в Пловдив и че производството на цигари без бандерол се осъществява от организирана престъпна група.", "date": "2018.09.14", "title": "Претърсват офиси на фирми в София по разследване за пране на пари"}
{"url": "https://www.novinite.bg/articles/164501/Zadarjaha-dvama-jurnalisti-po-vreme-na-razsledvane", "text": "Двама журналисти са били задържани от радомирската полиция, докато правят разследване край село Егълница, съобщи Асоциацията на европейските журналисти. Това са колегата ни от \"БиволЪ\" Димитър Стоянов и румънският журналист Атила Биро, които опитвали да заснемат как се горят документи, уличаващи фирми в злоупотреби с евросредства, предаде NOVA. От МВР отрекоха журналистите да са били задържани. Субекти на разследването им опитвали на това място да изгорят документи, свързани със злоупотреба с еврофондове, съобщава румънската неправителствена организация за разследваща журналистика „Райз проджект” (Rise Project). Журналистите са били освободени, след като са били държани с белезници на полето в продължение на един час, пише \"Адевърул\", цитиран от БТА. Журналистът Атила Биро е написал днес във Фейсбук, че е добре и скоро ще съобщи подробности. От Райз проджект уточняват, че един от румънските дипломати в България се е намесил в случая. От организацията изказват благодарност на дипломата и на хората, които са се обадили в полицията, тъй като \"в подобни ситуации общественият натиск има значение\".", "date": "2018.09.14", "title": "Задържаха двама журналисти по време на разследване"}
{"url": "https://www.novinite.bg/articles/164507/Slushatel-signalizira-za-nereglametirano-parkirane-ot-policejski-slujiteli-na-sinyata-zona-v-Blagoevgrad", "text": "Гражданин на Благоевград подаде сигнал чрез ефира на „Хоризонт за вас“ за нарушения при паркирането в синя зона в центъра на града, на паркинг близо до 1 РПУ. Оказва се, че в синята зона, без да заплащат, паркират служители на полицията, както и на общинската фирма „Паркинги и гаражи“ от години насам и не се взимат никакви мерки. Живущите в района също се оплакват, тъй като и те срещат проблеми при паркирането на техните лични автомобили. Журналистът от Радио Благоевград Иван Лазов провери сигнала.Платеното паркиране в Благоевград в Синята зона е от 10 години. Това внася ред при паркирането, но явно не и в този район. Предприятието, което има отговорност да поддържа реда „Паркинги и гаражи“ не е на общинска издръжка и възнагражденията на служителите зависят от получените приходи при паркирането от по 1 лева на час.Управителят на „Паркинги и гаражи“ в Благоевград Васил Атанасов заяви: „Има сигнали. Ние своевременно проверяваме. Назначил съм комисия, която при сигнали да проверява и оперативно почти ежедневно се проверява и ако се установи нарушение, съответно и нарушителите си носят наказанията.“Атанасов потвърди за проблема при паркинга до 1-во РПУ: „Имаме малки разправии, повечето са със служители на полицията. Те си имат уж паркинг, но понякога паркират там и даже с техните началници много пъти сме ги обсъждали, взимат се някакви мерки, но те дават само временни резултати“.За нарушенията са получавани и писмени наказания, водени са разговори, но резултат няма.", "date": "2018.09.14", "title": "Слушател сигнализира за нерегламетирано паркиране от полицейски служители на синята зона в Благоевград"}
{"url": "https://www.novinite.bg/articles/164480/KZP-Teche-aktivna-kampaniya-za-proverki-pri-prodajbata-na-uchenicheski-stoki", "text": "Комисията за защита на потребителите (КЗП) осъществява засилен мониторинг в търговските обекти и онлайн магазините, които предлагат стоки и услуги, свързани с подготовката на учениците за първия учебен ден, съобщи председателят Димитър Маргаритов по ТВ „Европа”. Инспекторите следят за ясното и точно информиране на клиентите относно характеристиките на продуктите, за обозначаването на цените и за коректното прилагане на условията при обявени намаления, обясни Маргаритов. „Следим дали коректно се поднася информацията в офертите за стоки като ученически раници или облекла, където се сдържат характеристики, представящи тези артикули като особено полезни, включително и за здравето на учениците. Основното е дали твърденията могат да бъдат доказани със съответните документи, лабораторни тестове и изпитвания на дадените стоки. Например, на анатомична раница – по какъв начин тя влияе благотворно върху гръбначния стълб на ученика, без да го уврежда”, обясни Маргаритов. Председателят на КЗП посочи, че са установявани некоректни практики в предходни години, тъй като кампанията е традиционна за Комисията. „Рекламират се подобни стоки с техния чудодеен ефект, а всъщност няма доказателства”, каза той и допълни, че когато търговците не успеят да представят съответните документи на контролния орган, се стига да санкция и забрана на практиката. Маргаритов обърна внимание и на безопасността на облеклата за по-малките ученици. „Следим дали отговарят на утвърдените европейски стандарти за безопасност. Например, липсата на шнурове и дълги връзки, които могат да създадат повишен риск за детето при придвижване, качване или слизане от транспортно средство, каране на велосипед и т.н.”, даде примери той. „Хубавото е, че проблемът с двойния стандарт при храните беше признат от всички, включително и от икономики, които в началото бяха малко по-консервативни относно това, че такова разделение съществува”, коментира Маргаритов по повод провелата се вчера дискусия в Европейския парламент и взетото от депутатите решение, че продукти с една и съща марка трябва да имат еднакво съдържание във всички страни от Европейския съюз. Той припомни, че това признаване стана факт по време на Българското председателство на Съвета на ЕС при проведени форуми у нас по темата с участието на еврокомисаря Вера Йоурова. Председателят на КЗП обясни, че с изменение на директивата за нелоялните търговски практики – като част от пакета с мерки в т.нар. Нова сделка за потребителите, няма да може един производител да предлага даден продукт с различни качества под една и съща марка. „Нашата Комисия се включи още в самото начало в пилотния проект на ЕК за допълнителни доказателства относно наличието на т.нар. двоен стандарт. Вече работим по проект, който ще бъде посветен основно на тестване и изпитване на храни, спиртни напитки и др.”, каза още Маргаритов. Председателят на КЗП изрази мнение, че направената от ЕК реформа в авторското право е необходима и от гледна точка на съвременния дигитален свят, и като част от Стратегията за цифровия единен пазар. „В съвременното развитие на комуникационните технологии има нужда от промени, които да гарантират – от една страна, че няма да бъдат нарушени правата на тези, които създават въпросното съдържание, и от друга – че потребителите ще могат да се възползват от всички комуникационни канали, които ежедневно се използват, за да се насладят пълноценно на електронното съдържание, което често включва музика, книги и други обекти на интелектуална собственост”, коментира Маргаритов.", "date": "2018.09.14", "title": "КЗП: „Тече активна кампания за проверки при продажбата на ученически стоки“"}
{"url": "https://www.novinite.bg/articles/164515/Tozi-sledobed-puskat-dvijenieto-po-cyalata-ulica-Ivan-Vazov-vav-Veliko-Tarnovo", "text": "В 17,00 ч. в днешния следобед ще бъде възстановено движението по цялата дължина на улица „Иван Вазов“, свързваща площадите „Велчова завера“ и „Цар Иван Асен I“във Велико Търново. Вече приключи подмяната на старите 60-годишни водопроводи и локалните отклонения към сградите. Възстановени са участъците, където асфалтовата настилка бе нарушена. До 22 септември ще бъде подновена настилката по южния тротоар. Напредва обновяването на тротоарните алеи и по ул. „Велчо Джамджията“. През пролетта улиците „Иван Вазов“ и „Велчо Джамджията“ ще бъдат цялостно преасфалтирани. Новата настилка ще бъде положена тогава, за да може до това време да бъдат коригирани евентуални слягания в участъците, под които минават водопроводите. Започва подготовка за цялостно асфалтиране на улиците „Читалищна“ и „Михаил Кефалов“. Старата настилка ще бъде фрезована, а дъждоприемните шахти ще бъдат повдигнати на нивото на износващия слой асфалт, който предстои да бъде положен.", "date": "2018.09.14", "title": "Този следобед пускат движението по цялата улица „Иван Вазов“ във Велико Търново"}
{"url": "https://www.novinite.bg/articles/164470/Uraganat-Florans-e-ponijen-v-parva-stepen", "text": "Ураганът Флорънс наближава източното крайбрежие на САЩ, но отслабна още и вече е от първа степен. С ветрове, достигащи 150 км/час, ураганът обаче остава близо до втора степен по петстепенната скала на Сафир-Симпсън и продължава да е заплаха за жителите на рисковите райони. Флорънс се намира на около 95 км от щата Северна Каролина. Очаква се ураганът да отслабне допълнително през уикенда и в началото на следващата седмица.", "date": "2018.09.14", "title": "Ураганът Флорънс е понижен в първа степен"}
{"url": "https://www.novinite.bg/articles/164467/Specprokuraturata-vleze-v-ofisi-na-drujestva-stopanisvashti-dve-zavedeniya-v-Sofiya", "text": "\r\nРано тази сутрин Специализираната прокуратура започна извършването на претърсвания и изземвания в офиси на дружества в гр. София, стопанисващи заведенията „Везувий“ и „Сръбски ресторант Бест“, обиски на лица и разпити на свидетели на територията на гр. София, с цел задържане на ръководните нива на организираната престъпна група.\r\n\r\n\r\n\r\n\r\n\r\n\r\n\r\n\r\n", "date": "2018.09.14", "title": "Спецпрокуратурата влезе в офиси на дружества, стопанисващи две заведения в София"}
{"url": "https://www.novinite.bg/articles/164472/10-raneni-pri-seriya-eksplozii-i-pojari-kraj-Bostan", "text": "Най-малко десет души са ранени, а властите приканиха жителите на три градчета северно от Бостън в щата Масачузетс да се евакуират, след множество експлозии и пожари, съобщи полицията на щата Масачузетс, цитирана от Франс прес. Според местни медии причината е пробив на газопровод заради твърде високо налягане. Най-малко една къща е разрушена. Спасителните служби са регистрирали 70 пожара, експлозии и проверки за изтичане на газ в градчетата Лорънс, Андовър и Северен Андовър. Полицията съобщи за пожари в най-малко 39 къщи. пожари Бостън Множество евакуации протичат във всички квартали, където се усеща миризма на газ, съобщи в Туитър полицията и добави, че още е рано да се обсъжда причината за злополуката. Местните власти обаче приканиха жителите, които са клиенти на компанията за природен газ \"Колумбия газ\", незабавно да напуснат домовете си.", "date": "2018.09.14", "title": "10 ранени при серия експлозии и пожари край Бостън"}
{"url": "https://www.novinite.bg/articles/164518/Postoyanen-arest-za-shofora-ubil-s-kolata-si-baletista-vav-Varna", "text": "Варненският окръжен съд остави в ареста 25-годишният Петър Здравков, който блъсна балетиста от Варненската държавна опера Мартин Чикалов, предаде БНР. Петър Здравков, освен че не е имал книжка, два пъти е бил глобяван, защото е карал автомобила с доста слабо зрение и без очила, но все още медицинската експертиза не е готова. В съдебната зала Петър Здравков каза, че изключително много съжалява. Адвокатът му поиска по-лека мярка за неотклонение, което беше отхвърлено, тъй като стана ясно, че по свидетелски показания, в момента на престъплението той е карал със скорост между 70 и 80 километра в час. Точната скорост ще бъде установена след излизане на автотехническата екпертиза.Стана ясно, че Здравков е бил монтьор на климатици. Имал две криминални регистрации, които са прекратени, затова е с чисто съдебно минало. Адвокатът каза, че мярката за неотклонение ще бъде обжалвана в тридневен срок.Все още не са готови резултатите от пробите, които трябва да установят дали обвиняемият е употребил дрога, или алкохол, уточни Галина Минчева. Чакат се и автоексперти за установяване на скоростта, с която се е движел и управляваният от Петър Здравков автомобил. 14 неправителствени организации поискаха среща с премиера Борисов по време на предстоящия протест в подкрепа на памет на загиналия велосипедист Мартин Чикалов. Те искат работещи институции, които да предприемат адекватни действия за прекратяване на войната по пътищата. ", "date": "2018.09.14", "title": "Постоянен арест за шофьора, убил с колата си балетиста във Варна"}
{"url": "https://www.novinite.bg/articles/164487/Nyama-ognishta-na-afrikanska-chuma-po-svinete-v-pogranichnite-zoni-s-Rumaniya", "text": "У нас няма огнища на африканска чума по свинете в пограничните зони с Румъния, съобщи земеделският министър Румен Порожанов. По време на Централния епизоотичен съвет, Порожанов уточни, че в северната ни съседка засегнати от заразата са 12 области, някои от които граничат с България, но болестта не се е прехвърляла на наша територия.На срещата в Министерския съвет се обсъждат мерки срещу пренасянето на зараза от африканска чума по свинете и чума по дребните преживни животни. На нея присъстват и министрите на финансите, на вътрешните работи и на икономиката, както и вицепремиерът Томислав Дончев и изпълнителният директор на Агенцията по безопасност на храните Дамян Илиев. ", "date": "2018.09.14", "title": "Няма огнища на африканска чума по свинете в пограничните зони с Румъния"}
{"url": "https://www.novinite.bg/articles/164519/Mariya-Gabriel-v-Belgrad-za-cifrovizaciyata-i-evrointegraciyata-na-Sarbiya", "text": "В понеделник, 17 септември, българският комисар по цифровата икономика и общество Мария Габриел ще бъде в Белград, Сърбия за редица срещи, свързани с прилагането на Програмата в областта на цифровите технологии за Западните Балкани. Този съвместен проект между Европейския съюз и страните партньори от региона има за цел да подкрепи прехода към цифрова икономика и постигането на конкретни ползи за гражданите от цифровата трансформация като по-бърз икономически растеж, повече работни места и по-добри услуги. Сутринта комисар Габриел ще проведе двустранна среща със сръбския министър-председател Ана Бърнабич. Заедно те ще посетят Държавния център за съхранение на данни и Научнотехнологичния парк, където на европейския комисар ще бъдат представени няколко успешни проекта на стартиращи предприятия, включително финансираният от ЕС Институт  BioSense.По-късно Мария Габриел ще се срещне с вицепремиера и министър на търговията, туризма и телекомуникациите на Сърбия Расим Ляич, с министъра по европейската интеграция Ядранка Йоксимович и с представители на Регулаторната агенция за телекомуникационни и пощенски услуги.  ", "date": "2018.09.14", "title": "Мария Габриел в Белград за цифровизацията и евроинтеграцията на Сърбия"}
{"url": "https://www.novinite.bg/articles/164512/Akciyata-prodaljava-Arestuvaha-i-Lidiya-Stanoeva", "text": "Лидия Станоева, известна и като Лидка Скалата, е задържана във Велинград във връзка със спецакцията, която Спецпрокуратурата провежда в София, предаде \"24 часа\".Рано тази сутрин започнаха претърсвания и изземвания в офиси на дружества в София, стопанисващи заведенията \"Везувий\" и \"Сръбски ресторант Бест\", обиски на лица и разпити на свидетели на територията на София, с цел задържане на ръководните нива на организираната престъпна група.Ресторант \"Везувий\" се свързва с две фирми, показва справка в Търговския регистър. Едната е с управител Лидия Станоева, а другата - с Евлоги Станоев. Двамата са съпрузи, може би вече бивши. И двете са с капитал от 5 000 лева и са подали годишните си финансови отчети за миналата година.И Лидия, и Евлоги Станоеви имат участие в различни фирми. Евлоги Станоев разпростира бизнеса си с в различни сфери - освен ресторантьорството и хотелиерството, участва в магазини за спортни стоки и във финансови услуги.С неговото име се свързва и сръбският ресторант \"Бест\", който преди това бе известен като \"Кошарите\".След като Станоев го купува, сменя облика му.Лидия Станоева в миналото е била разследвана за продажба на ментета на маркови облекла.", "date": "2018.09.14", "title": "Акцията продължава: Арестуваха  и Лидия Станоева"}
{"url": "https://www.novinite.bg/articles/164486/Viktor-Orban-Dnite-na-tozi-Evropejski-parlament-sa-prebroeni", "text": "Дните на този Европейски парламент са преброени, каза унгарският премиер Виктор Орбан пред държавното радио. Министър-председателят в Будапеща припомни, че гражданите на 27-те страни ще гласуват за орган на законодателната власт през май. \"Ето защо след изборите през пролетта ситуацията може да се окаже различна\", каза той. Орбан също заяви, че страната му ще реши в понеделник какви правни мерки да предприеме, за да оспори решението на ЕП срещу страната, обвинена в пренебрегване на демократичните стандарти. Депутатите в Страсбург гласуваха в сряда за налагане на санкции срещу Унгария, обвинена в пренебрегване на правилата на блока за демокрацията, човешките права и корупцията. Той коментира, че очаква решението да доведе до сериозен правен дебат, предаде Ройтерс, цитирана от БТА. Унгарският премиер е един от най-твърдите опоненти на имиграцията към ЕС. Той отправи критики и към германския канцлер Ангела Меркел, която вчера призова страните от ЕС да гарантират, че граничната агенция Фронтекс има достатъчно правомощия, за да помогне за спиране на нелегалната имиграция в съответствие с плановете на Европейската комисия. \"Значи планът е, че щом Унгария не може да бъде принудена да допусне имигранти на своя територия, трябва да ѝ се отнеме правото да защитава границите си\", заяви Орбан. \"Те искат да изпратят тук наемници от Брюксел и да отнемат това право от унгарските синове, които защитават границите, посочи Орбан и заяви, че неговите съграждани не бива да хранят илюзии за Брюксел, който по думите му ще позволи имигранти да влязат в Унгария.", "date": "2018.09.14", "title": "Виктор Орбан: Дните на този Европейски парламент са преброени"}
{"url": "https://www.novinite.bg/articles/164517/Podgorica-Srabskata-patriarshiya-umishleno-sazdava-naprejenie-na-Balkanite", "text": "Черногорският президент Мило Джуканович открито обвини Сръбската православна църква и нейния патриарх Ириней в създаването на напрежение на Балканите. Пред държавната телевизия в Подгорица Джуканович разкритикува изявлението на Ириней, в което той сравни \"положението на църквата в Черна гора с това по времето на турското робство и по времето на фашизма\", предаде БГНЕС. \"Не съм изненадан, че той /Ириней, бел.ред./ не се разграничи от това свое твърдение. Той за пореден път доказа, че Сръбската православна църква е основният фронтмен на великосръбския шовинизъм в региона и в Черна гора. Тя е ударният юмрук на идеолозите за Велика Сърбия и имперските интереси на Русия на Балканите. Всичко това трябва да се следи много внимателно от черногорската държава в предстоящия период\", предупреди Мило Джуканович.Според него в момента отново се е задействала пропагандната машина в Белград срещу Черна гора, както това ставаше през 90-те години на миналия век. Това е продиктувано поради преговорите между Косово и Сърбия от една страна и използването на сърбите в Черна гора от друга, смята държавният глава. Ние признахме независимостта на Косово, защото такава е действителността... Опитах се в разговорите си с Борис Тадич и Александър Вучич да им обясня, че не е рационално да водиш войни, които други са загубили. \"Това, което наистина не разбирам е фактът, че на сръбската медийна сцена се отварят нови фронтове в региона. Това се прави с цел да отклонят вниманието на обществото в Сърбия от косовския въпрос\", каза още черногорският президент Мило Джуканович и подчерта: Напълно логично е днес, 25 години по-късно, ние да не проявяваме несигурност от тези провокации, които идват от места, които имат вековни претенции към черногорската независимост. \"Черна гора изгради собствен имунитет и без особени усилия може да изтласка подобни атаки, независимо от това дали идват от региона или от Москва\", заяви в заключение Мило Джуканович.", "date": "2018.09.14", "title": "Подгорица: Сръбската патриаршия умишлено създава напрежение на Балканите"}
{"url": "https://www.novinite.bg/articles/164460/Pravoslavieto-praznuva-Vazdvijenie-na-Svetiya-krast-Gospoden", "text": "Православната църква чества днес Въздвижение на Светия кръст Господен или по-популярното Кръстовден. Това е един от Дванадесетте велики християнски празника. Празнува се на 14 септември.Българската православна църква извършва поклонение на кръста Господен четири пъти в годината – на третата неделя от Великия пост, наречена Кръстопоклонна, на Велики петък, на 1 август и на 14 септември.  Имен ден днес празнуват: Кръстьо, Кръстина, Кръстинка, Кристина, Кристиан, Кристиана, Кънчо, Ставри.На Кръстовден кръстът се изнася в средата на храма, за да се поклонят вярващите. Прави се водосвет и свещениците ръсят с кръст по домовете за благословение. По традиция се поръсват със светена вода къщата и харманът, поднасянето на трапеза, на която свещеникът полага църковния кръст върху нова тъкана покривка. Стопаните даряват свещеника с варива и зеленчуци и най-вече с жито от новата реколта.Според църковното предание Света Елена – майката на император Константин Велики – е ревностна християнка. През 326 година тя се отправя към светите места в Палестина, за да потърси гроба Господен, който два века по-рано е затрупан от гонителите на християните. Усилията ѝ се увенчават с успех. Намерени са пещерата на гроба, както и трите кръста, зарити в земята. Кой от трите е Христовият кръст се разбира, когато чрез докосване с един от тях е възкресен наскоро починал човек.Частица от този животворящ кръст Елена изпраща на сина си в Константинопол, а самият кръст е положен в йерусалимския храм „Възкресение Христово“. На Велики петък се изнасяла на Голгота за поклонение.След време над пещерата на гроба Господен построяват храм, който съществува и до днес. Той е осветен тържествено на 14 септември 335 г. На този ден се събират хиляди поклонници. За да могат всички да видят Светия кръст, епископът го повдига или го „въздвижва“ над главите на присъстващите. От това „въздвижение“ получава своето име и празникът.", "date": "2018.09.14", "title": "Православието празнува Въздвижение на Светия кръст Господен"}
{"url": "https://www.novinite.bg/articles/164462/Sofiya-vleze-v-stoticata-na-finansovite-centrove-izprevari-Atina", "text": "Coфия е на 97-о място и зa пъpви път еcpeд 100-тe финaнcoви цeнтpoвe в cвeтa, нapeд c лидepи, ĸaтo Лoндoн, Hю Йopĸ, Шaнxaй и Цюpиx, пише money.bg. Това е тpaдициoннa ĸлacaция нa бaзиpaнaтa в aнглийcĸaтa cтoлицa ĸoнcyлтaнтcĸa фиpмa в cфepaтa финaнcитe Z/Yеn.Българската столица изпpeвapвa Aтинa, нo ocтaвa зaд ocтaнaлитe гpaдoвe oт peгиoнa нa Цeнтpaлнa и Изтoчнa Eвpoпa. Heпocpeдcтвeнo пpeди нeя ca ĸaзaxcтaнcĸия гpaд Aлмaти, Бaĸy, Xeлзинĸи, Бyeнoc Aйpec и Myмбaй.Финaнcoвитe цeнтpoвe в ĸлacaциятa нa Z/Yеn, пoдpeдeни cпopeд индeĸca Glоbаl Fіnаnсіаl Сеntrеѕ Іndех (GFСІ), ce пoдpeждaт нa бaзa мнeниятa нa 2453 пpoфecиoнaлиcти в oблacттa нa финaнcитe.Любoпитнoтo в изcлeдвaнeтo зa 2018 гoдинa e, чe Hю Йopĸ зa пъpви път oт изчиcлявaнeтo нa индeĸca изпpeвapвa дoceгaшния лидep Лoндoн. Aнглийcĸaтa cтoлицa ocтaвa втopa, a вeднaгa cлeд тяx нa тpeтaтa пoзиция e Xoнĸoнг, ĸoйтo имa caмo 3 тoчĸи пo-мaлĸo oт Лoндoн.", "date": "2018.09.14", "title": "София влезе в стотицата на финансовите центрове, изпревари Атина"}
{"url": "https://www.novinite.bg/articles/164478/Na-parviya-ucheben-den-chisto-novi-Brajlovi-mashini-za-nezryashtite-deca", "text": "Новата учебна година за децата в Специално училище за ученици с нарушено зрение \"Луи Брайл\" започва и с един голям подарък. Училището получава Десет чисто нови Брайлови машини, на обща стойност 10 хил. лв., като дарение от  \"Лайънс клуб София Кепитъл\". Средствата са събрани посредством благотворителни инициативи.В понеделник, 17 септември, се открива учебната година. Тогава ще бъде направено и дарението.Заповядайте, на 17.09.2018 г. от 11 часа в сградата на училище „Луи Браил“ на ул. „Ломско шосе“ 177.Разчитаме  на широка медийна подкрепа, за да покажем добрия пример. Надяваме се, че ще привлечем и други хора с големи сърца, които да помагат на нашите деца. За контакти: г-н Велков (зам.-директор), тел. +359898594116", "date": "2018.09.14", "title": "На първия учебен ден - чисто нови Брайлови машини за незрящите деца"}
{"url": "https://www.novinite.bg/articles/164504/Bareti-zadarjaha-Birmata", "text": "Спецчасти изведоха с белезници Евлоги Станоев – Бирмата от заведението му в София.Тежковъоръжени служители изведоха мъжа под конвой до черен автомобил, съобщи \"24 часа\".От сутринта Спецпрокуратурата и Жандармерията са затворили сръбския ресторант \"Бест\", бившият \"Кошарите\", и извършват претърсвания. Заведението е собственост на Голямата Бирма.По-рано днес стана ясно, че се разследва престъпна група за пране на пари и търговия с незаконни цигари, но задържаните към момента 23-ма души, срещу които са повдигнати и обвинения, не са сред \"мозъците\" на бандата.От сутринта барети претърсват и изземват в София офиси на дружества, които стопанисват заведенията \"Везувий\" и \"Сръбски ресторант Бест\". Разпитани са множество свидетели.", "date": "2018.09.14", "title": "Барети задържаха Бирмата"}
{"url": "https://www.novinite.bg/articles/164464/Den-na-traur-v-Pavlikeni-zaradi-zaginalite-pri-katastrofa-futbolisti", "text": "В Павликени е ден на траур заради футболистите, които загинаха в катастрофа в четвъртък. Тежкият инцидент стана на пътя Плевен – Русе, в района на село Горна Студена.Мъжете, които са от отбора в Павликени, се прибирали от футболен мач. На знак „Стоп“ шофьорът на автомобила не спрял и пресякъл пътя на тир. След тежкия удар колата била смачкана до неузнаваемост и се наложило екипи на пожарната да режат ламарините, за да извадят жертвите. Жертвите са Димитър Кушев, Генчо Стефанов, Георги Вълчев и Ивелин Ивов. Отивали на мач от аматьорската футболна лига между Павликени и Козловец.Всяко едно от момчетата е имало месторабота. Футболът е бил извън трудовите им задължения, заяви кметът на Павликени Емануил Манолов. Той добави, че ще изчакат резултатите от разследването, но човекът, който може най-добре да обясни какво е станало, е шофьорът на камиона.\"Това кръстовище е известно като кръстовище на смъртта. Там често стават катастрофи\", каза Монолов.Най-младият от футболистите - Ивелин Ивов е шофирал автомобила. Той е бил част от отбора от 2 месеца. \"Случилото се е тежко за целия град, не само лично за мен като треньор. Благодарен съм, че всички са съпричастни\", каза треньорът на отбора.", "date": "2018.09.14", "title": "Ден на траур в Павликени заради загиналите при катастрофа футболисти"}
{"url": "https://www.novinite.bg/articles/164493/Shofor-vrahletya-s-kolata-si-varhu-hora-v-Nim-kreshtejki-Allah-Akbar", "text": "Шофьор рани леко двама души при опит да връхлети с автомобила си върху клиенти на бар във френския град Ним, предаде Франс прес. Около 01:00 ч. местно време 32-годишният мъж подкарал бялото си \"Пежо\" по посока на близо 50-те клиенти на бара, които стояли пред заведението. Няколко свидетели твърдят, че мъжът е крещял: \"Аллах Акбар\" (Бог е велик), докато се е опитвал да се вреже в хората. Прокурорът на Ним Ерик Морел, който пристигна на мястото, каза, че шофьорът се е опитал да избяга, но е бил хванат и бит от тълпата. Впоследствие е бил откаран в болница. Започнало е разследване за опит за убийство.", "date": "2018.09.14", "title": "Шофьор връхлетя с колата си върху хора в Ним, крещейки \"Аллах Акбар\""}
{"url": "https://www.novinite.bg/articles/164465/Maya-Manolova-Predlojenieto-za-zdravnata-zastrahovka-tryabva-da-bade-iztegleno", "text": "„Преди да изисква допълнителни средства за здравеопазване от гражданите, министерството трябва да разработи ефективен контрол върху изразходването на тези средства”. Това заяви в студиото на „Здравей, България” омбудсманът Мая Манолова. Тя призова здравния министър да изтегли предложението за въвеждане на здравна застраховка.„Не виждам никаква промяна в тази част – в отношенията лекар –пациент, по отношение на лимитите, на цените а клиничните пътеки, на медицинските стандарти, на нивата на компетентност, различна политика по отношение на лекарствата, единственото, което се предлага, е реформа в приходната част. Тази идея да се съберат повече пари, отново за сметка на гражданите, през застрахователи, на мен лично много ми прилича на гражданска отговорност. Само че при тази застраховка гражданинът знае какво ще получи срещу своята вноска, докато тук не е ясно какво ще се промени в предоставянето на медицинските услуги.”, коментира Манолова. Тя заяви, че тази неяснота прави лоша услуга на министъра и създава негативна среда.", "date": "2018.09.14", "title": "Мая Манолова: Предложението за здравната застраховка трябва да бъде изтеглено"}
{"url": "https://www.novinite.bg/articles/164466/Protest-na-velosipedisti-pred-Ministerskiya-savet", "text": "Заради случаите със загинали велосипедисти на пътя колоездачи се събират на бдение пред Министерския съвет. Походът на велосипедистите ще завърши пред МВР със свещи в ръка.Същевременно се очаква Окръжната прокуратура във Варна да внесе искане за най-тежката мярка за постоянен арест срещу 25-годишния шофьор, прегазил балетиста от Държавната опера в началото на седмица.Това ще е и първата публична поява на рецидивиста без книжка, който оказва се от години кара автомобил, без да е правоспособен.Катастрофата предизвика вълна от недоволство на велосипедистите в Морската столица, стана повод и за днешния протест в София. ", "date": "2018.09.14", "title": "Протест на велосипедисти пред Министерския съвет"}
{"url": "https://www.novinite.bg/articles/164459/Izprashtame-rabotnata-sedmica-sas-slance", "text": "Днес ще преобладава слънчево време с временни увеличения на облачността, но валежи са малко вероятни. Ще духа слаб до умерен вятър от север-северозапад. Максималните температури ще бъдат между 25° и 30°. В планините ще преобладава слънчево време с временни увеличения на облачността, но съществени валежи не се очакват. Ще духа слаб до умерен север-северозападен вятър. Максимална температура на височина 1200 метра около 19°, на 2000 метра – около 12°.По Черноморието ще има променлива облачност, без съществени валежи. Ще духа слаб до умерен предимно северен вятър. Максимални температури на въздуха: 24-28°. Температурата на морската вода е 24-26°. Вълнението на морето постепенно ще отслабва до 2-3 бала.", "date": "2018.09.14", "title": "Изпращаме работната седмица със слънце"}
{"url": "https://www.novinite.bg/articles/164469/Predstavyat-nova-aparatura-za-izmervane-na-pokazatelite-na-vazduha", "text": "Министърът на околната среда и водите Нено Димов ще представи в Русе нова апаратура за измерване на показателите на атмосферния въздух. Тя бе изискана от екоминистерството по настояване на кмета на Русе Пламен Стоилов след поредната серия от сигнали за неприятни миризми в града през август.", "date": "2018.09.14", "title": "Представят нова апаратура за измерване на показателите на въздуха"}
{"url": "https://www.novinite.bg/articles/164474/Hilyadi-vyarvashti-izpalniha-Krastova-gora", "text": "И тази година на Кръстовден хиляди вярващи се събраха в местността Кръстова гора в Родопите, където традиционно се отслужва Света литургия и се излага за поклонение частица от разпятието на Христос.Хората вярват, че мястото има чудодейна сила и всяка година се събират с надеждата за чудо, предаде Bulgaria ON AIR.Хиляди миряни дойдоха да посрещнат празника в местността в Родопите. Вчера множеството посрещна пловдивския митрополит отец Николай, който води службата цяла нощ - от 23 часа снощи до към 2:30 часа през нощта.\"Всяка година ние честваме този празник, идват хиляди миряни, които са свидетели на факта, че тук се диша много по-добре. Пожелавам на хората винаги да носят в сърцата си спомена за Бога и Кръстова гора\", сподели пред Bulgaria ON AIR отец Серафим, който от 12 години служи в манастира на Кръстова гора.След доста студената нощ небето тази сутрин е ясно и се очертава един слънчев ден. Хората започват да се разотиват, но има неофициална традиция, според която повечето се отбиват до Бачковския манастир, за да запалят свещ и да се помолят за здраве.", "date": "2018.09.14", "title": "Хиляди вярващи изпълниха Кръстова гора"}
{"url": "https://www.novinite.bg/articles/164475/Spravkite-v-sajta-na-NOI-otnovo-sa-dostapni", "text": "Справките по ЕГН и персонален идентификационен код (ПИК) на Националната агенция за приходите (НАП) на интернет страницата на Националния осигурителен институт (НОИ) отново са достъпни за потребителите, информират от института.След направените проверки от експертите му са взети съответните мерки за гарантиране на безпроблемната работа на електронните услуги. Повишено е и нивото на сигурност на достъпа до тях.Достъпът до посочените справки бе ограничен вчера след сигнали на граждани и медии, че е възможно да се осъществи невалидиран достъп до тях.Всички други електронни услуги на НОИ не бяха спирани и продължават да функционират нормално.", "date": "2018.09.14", "title": "Справките в сайта на НОИ отново са достъпни"}
{"url": "https://www.novinite.bg/articles/164468/Prodajbite-na-ekoavtomobili-u-nas-narastvat", "text": "\r\nЗа първото полугодие на 2018 г. у нас са продадени 79 изцяло електрически автомобила (задвижвани само с ток или ел. батерии), което е растеж от над 600 процента в сравнение със същия период на миналата година, когато са били продадени едва 13 подобни автомобила. Това сочат данни на Асоциацията на автомобилните производители за продажбите на нови леки автомобили като цяло през първото полугодие на 2018 г.\r\n\r\n\r\n\r\n\r\n\r\n\r\n\r\n", "date": "2018.09.14", "title": "Продажбите на екоавтомобили у нас нарастват"}
{"url": "https://www.novinite.bg/articles/164476/Balgarskite-pojarnikari-s-profesionalen-praznik", "text": "На 14 септември българските пожарникари отбелязват професионалния си празник. Официалната церемония ще започне в 10 часа с полагането на венци пред мемориала на загиналите огнеборци в двора на ГД „Пожарна безопасност и защита на населението” в София.От 16.30 часа пред сградата на УПБЗН – Нови Искър ще бъде открит паметник на пожарникаря инж. Богдан Личев.Първият събор (конгрес) на пожарните командири, под председателството на Димитър Тролев, е проведен в София, от 14 до 18 септември 1905 г. В специално писмо до Министъра на вътрешните работи участниците в събора посочват: “Като вземете предвид, господин Министре, високата и хуманна задача на пожарникарството от една страна, и слабото му развитие и общественото мнение за него от друга, най-учтиво Ви молим да съдействате за преуспяването на нашето дело, като ходатайствате за осъществяването на гореказаните решения, именно снабдяване пожарните команди с добри снаряди и употребяване на пожарникарите само за пожарникари, а не да изпълняват и други работи......”.Първият Закон за противопожарна защита става факт едва на 20.03.1946 г., последван от серия нормативни актове, които определят дейностите на служителите от противопожарната охрана.Първите пожарникарски съоръжения пристигат в София от Виена през 1879 г. Представляват три ръчни помпи, 14-метрова стълба, каски и брадвички.През 1925 г. е поставен на дежурство първият за София противопожарен автомобил. В сравнение с мъчително дългото чакане на конните впрягове, пожарните автомобили пристигат на мястото на пожара за броени минути.", "date": "2018.09.14", "title": "Българските пожарникари с професионален празник"}
{"url": "https://www.novinite.bg/articles/164477/Betoniraha-darveta-po-ul-Graf-Ignatiev", "text": "Гражданската организация Спаси София разпространи снимки, показващи бетонирането на кореновата система на типичните за улица Граф Игнатиев дървета. Активистите сигнализират, че при бетонирането зелената система не е била защитена и не е осигурено достатъчно място за нормалното живеене на дърветата. Те се позовават и на мнението на експерти-лесовъди, които заявяват, че „когато не е оформено посадно място (няма почва около дървото) се нарушава газовият обмен и достъпът на вода до кореновата система. Следва влошаване на физиологичното състояние и занижаване на декоративните му качества“. От Спаси София информират, че след получаването на сигнала незабавно са сезирали Столичния инспекторат, който е направил проверка на място. „Но какво от това, ако безвъзвратно загубим тези десетилетни дървета по Графа?“ – питат от организацията. Активистите разпространиха и снимки от 1960 и 1984г., доказващи, че типичните за улицата дървета са част от градския пейзаж от повече десетилетия. Те поставят въпрос към кмета на София, г-жа Йорданка Фандъкова, дали смята, че старите дървета, преживяли какво ли не, ще успеят да преживеят нейния мандат? „Какво освен отблъскващо нехайство и некомпетентност на столичната администрация показва този случай? Докога ще чуваме как изпълнителят щял да бъде наказан, сякаш това води до някаква промяна?“ – пита Борис Бонев. От Спаси София призовават кмета да има повече уважение към историята, визията и естетиката на столицата, защото тази управа е доказала, че не успява да ги съхранява и развива. „Обидно е да наблюдаваме, как общината допуска грешка след грешка и съсипва емблематични градски пространства на София“, заяви Гергин Борисов от организацията. Спаси София се обръща се към зам.-кмета по екология, г-жа Йоана Христова, с настояване за незабавно проверка, санкция към фирмата изпълнител и спешни мерки за съхранение на дърветата. „Защо се стигна дотук и къде са били служителите на надзора и дирекция Зелени системи? – питат активистите. От Спаси София припомнят, че това не е единственият сигнал за унищожаване на дървета в рамките на този ремонт и смятат, че обществото заслужава ясен отговор на въпроса какви мерки предприема Столичната община да ги опази. “Това е знаков ремонт за над 20 млн. лв. и е недопустимо за пореден път да ставаме свидетели на безотговорност, нанасяща непоправими щети върху градската среда, визия и екология”, отбелязва Борис Бонев.", "date": "2018.09.14", "title": "Бетонираха дървета по ул. Граф Игнатиев"}
{"url": "https://www.novinite.bg/articles/164502/OD-na-MVR-Sofiya-sas-specialni-merki-po-povod-remontite-po-avtomagistralite-Trakiya-i-Hemus", "text": "ОДМВР предприема мерки за подобряване на безопасността и организацията на движението по повод текущите ремонти по автомагистралите „Тракия“ и „Хемус“. Това съобщиха от ОДМВР - София. Засилено ще бъде присъствието на \"Пътна полиция\" по участъците с натоварено движение поради ремонти на територията на ОДМВР - София.Допълнителни полицейски екипи регулират и подпомагат трафика в пътните участъци с ремонтни дейности, както следва:АМ „Тракия“:- от км 14 до км 20- въведено реверсивно движение днес в посока Пловдив, а в неделя 16 септември- посока София;- от км 47 до км 49 в посока София движението се осъществява само в изпреварващата лентаАМ „Хемус“:- въведена временна организация на движението в участъка между тунел „Витиня“ и тунел „Топли дол“ поради ремонт на виадукта „Коренишки дол“- въведена временна организация на движението в района на пътен възел „Правец“Препоръчваме на водачите да са изключително внимателни и търпеливи при преминаване през натоварените участъци, както и по трасетата с ремонтни дейности, където движението е интензивно; да се съобразяват с поставената пътна сигнализация и указанията на полицейските служители.Полицейските служители ще упражняват стриктен контрол за спазването на скоростните режими, управлението на МПС без СУМПС, след употреба на алкохол и наркотични вещества, сключена застраховка „Гражданска отговорност“ и др. нарушения на ЗДвП.", "date": "2018.09.14", "title": "ОД на МВР София със специални мерки по повод ремонтите по автомагистралите „Тракия“ и „Хемус“"}
{"url": "https://www.novinite.bg/articles/164461/Iniciativata-Studentski-chete-shte-stimulira-cheteneto-sred-mladite", "text": "Читателска инициатива в Студентски град стартира на 13 октомври от 16 часа до бл. 5. „Студентски чете“ е кампания на районната общинска администрация и Столична библиотека. Целта е да се стимулиране на четенето сред младите.1 година Библиобусът на Столична библиотека ще обикаля район „Студентски“ със задължителни спирки – училищата, университетите и общежитията. Библиобусът ще издава безплатни читателски карти за ученици и студенти.", "date": "2018.09.14", "title": "Инициативата „Студентски чете“ ще стимулира четенето сред младите"}
{"url": "https://www.novinite.bg/articles/164471/Deputatite-reshavat-za-zadaljitelnite-kolani-v-avtobusite", "text": "Депутатите решават дали предпазните колани да станат задължителни за автобусите, които извършват превоз на разстояние над 30 км. Предвижда се превозвачите да имат 6-месечен гратисен период, за да поставят предпазни колани в автобусите. Те трябва да ги оборудват и с видеорегистратори. След гратисния период ще се налагат глоби.", "date": "2018.09.14", "title": "Депутатите решават за задължителните колани в автобусите"}
{"url": "https://www.novinite.bg/articles/164479/Djambazki-kam-Zaev-ot-Strasburg-Balgariya-vodi-bratskiya-makedonski-narod-napred-ne-Garciya", "text": "Няма да преувелича ако кажа, че вчерашният ден е ден, който ще остане в историята. За пръв път беше даден шанс на лидер на Република Македония да се обърне с изявление към представителите в Европейския парламент, коментира заместник-председателят на ВМРО и български представител в Европейския парламент Ангел Джамбазки по повод изказване на македонския премиер в залата на ЕП в четвъртък.Според Джамбазки, преди всичко това е огромна стъпка в правилната посока за Македония и бъдещия ѝ европейски път. Зоран Заев в Страсбург каза, че се чувства като у дома си. Въпреки това, обаче, очевидно е, че трябва да му се напомнят няколко неща, допълва той.Заев неколкократно похвали гръцкия премиер комунист Алексис Ципрас за „компромисите“ които са договорени в Преспа. И наистина прогресът там е по-скоро положителен, въпреки че никога няма да чуете от мен да използвам името „Северна“ Македония, макар и да е подходящо географски. Твърде вероятно е подобен прогрес да би бил невъзможен при друго управление в Атина, заявява българският евродепутат.Джамбазки намира за нужно, обаче, да уточни няколко важни въпроса: Не Атина беше тази, която започна сериозния, важен и устремен дебат относно бъдещето на Западните Балкани в ЕС. Не Ципрас беше този, който постави на дневен ред присъединяването на Р. Македония към НАТО и ЕС. Не! Заслугата за това принадлежи изцяло на българския народ и управляващата коалиция. Няма да е нескромно, ако кажа и че ВМРО има най-голяма заслуга, защото Македония е нашата вечна, безапелационна и историческа кауза.Нека напомня на г-н Заев и още нещо - началото на прогреса на Р. Македония започна не от договора от Преспа с Гърция, а от Договора за добросъседство с България. Още веднъж в историческата съдба на независима Р. Македония, именно България беше тази, която първа подаде ръка на своя братски народ. Нека нашите братя от двата бряга на Вардар знаят, че ние никога няма да ги изоставим, продължава заместник-председателят на ВМРО.Той е на мнение, че е положително, че Заев избра в този исторически момент да стане и първият македонски лидер, който да признае, че в Р. Македония в крайна сметка живеят и българи. Съзнателно или не, ни сложи на последно място в изброяването на народите, живеещи в Македония -  след турците, сърбите, албанците и „египтяните“ - наследници на Клеопатра. И все пак може да се каже, че това е крачка напред. До сега изобщо ни подминаваше, заявява Джамбазки.Винаги може да е и по-добре. Важното е, че Македония върви напред. Не благодарение на Гърция, а въпреки нея. България обаче, винаги ще бъде добър съюзник на своят братски народ. И ако господин Заев иска да бъде успешен лидер и наистина да запише името си в историята, е добре да го знае, завършва коментарът на евродепутата от ВМРО Ангел Джамбазки.", "date": "2018.09.14", "title": "Джамбазки към Заев от Страсбург: България води братския македонски народ напред, не Гърция!"}
{"url": "https://www.novinite.bg/articles/164463/Zelena-svetlina-za-toplocentralata-na-NDK-da-stane-centar-za-izkustvo", "text": "В Център за независими изкуства и култура ще се превърне бившата топлоцентрала на НДК, съобщава на официалната си страница НАГ. Столична община одобри инвестиционните проекти и издаде разрешение за строеж за превръщането на топлоцентрала в Център. Мястото за изкуство и култура трябва да отвори врати преди края на 2019 г.Обществената поръчка за избор на изпълнител на строителството на обекта ще бъде пусната в началото на октомври т. г. Предстоят и обществените поръчки за избор на доставчици на оборудването, изпълнител на строителния надзор и др.През 2017 година беше проведен конкурс за идеен проект за обекта, в който участваха 61 колектива. Международното жури определи за победители арх. Мариана Сърбова и арх. Антон Колев.Новият център трябва да осигурява условия за широк набор от артистични прояви  –  театрални постановки, музикални и танцови събития, изложби, образователни и социални дейности. Проектът е естествено продължение на няколкогодишни проучвания на група артистични организации, обединени в инициативата “Топлоцентрала  –  център за съвременни изкуства”.", "date": "2018.09.14", "title": "Зелена светлина за топлоцентралата на НДК да стане център за изкуство"}
{"url": "https://www.novinite.bg/articles/164483/Parlamentat-zadalji-avtobusite-da-imat-kolani", "text": "Депутатите гласуваха разпоредби в Закона за пътищата.Така парламентът задължи автобусите да се оборудват с колани и видеорегистратор.Предложението бе внесено от депутатите от ГЕРБ Александър Ненков и Станислав Иванов.„За“ гласуваха 79 депутати, „против“ не гласува нито един народен представител. 20 души обаче се въздържаха от глас.С решението превозните средства, които са от категории D1, D1Е, D или DE, се задължават да се оборудват с видеорегистратор и обезопасителни колани.Според предложенията се въвеждат и наказания, ако промените не се спазват. Нарушителите ги грозят глоба или с имуществена санкция в размер на 3000 лева.Глоба или с имуществена санкция от 1500 лв. отнася превозвач, който не спазва изискванията за съхранение на записите от видеорегистраторите.50 лв. ще е глобата за пътниците, ако не слагат колан в автобусите.", "date": "2018.09.14", "title": "Парламентът задължи автобусите да имат колани"}
{"url": "https://www.novinite.bg/articles/164473/Katastrofa-na-Stochna-gara-ima-postradal", "text": "Катастрофа в столицата затруднява движението в района на Сточна гара. Ударили са се два автомобила, има и пострадал, съобщава БНТ.Автомобил Фоклксваген Голф се е ударил с висока скорост в друга кола.На място има полиция. Изясняват се причините за пътния инцидент.", "date": "2018.09.14", "title": "Катастрофа на Сточна гара, има пострадал"}
{"url": "https://www.novinite.bg/articles/164498/Zaharieva-Prezidentstvoto-e-uvedomeno-che-premierat-shte-vodi-delegaciyata-v-OON", "text": " „Решението премиерът Борисов да води делегацията е съгласувано между двата кабинета – на премиера и на президента”. Това заяви в кулоарите на парламента външният министър Екатерина Захариева по повод решението на кабинета  премиерът Бойко Борисов да води през тази година делегацията на Общото събрание на ООН – като аргумент и мотив е изминалото българско европредседателство и всички важни теми, които са разисквани през този период. „Имало е писма между двата кабинета, доколкото знам. Имало е и срещи между кабинетите на президента и премиера, така че знаят”, заяви Екатерина Захариева.На въпрос има ли противопоставяне между институциите Захариева отговори, че по принцип комуникацията винаги трябва да се подобрява, ако има някакъв проблем.„Аз мисля, че комуникация между институциите има. Винаги има какво да се подобрява, но така или иначе това е двупосочен процес, тоест то не може да е само от страна на премиер към президент, би трябвало да е в двете посоки”, допълни външният министър.На въпрос на NOVA от президентството обаче отговориха, че това е въпрос, който не е бил обсъждан с президентската институция.", "date": "2018.09.14", "title": "Захариева: Президентството е уведомено, че премиерът ще води делегацията в ООН"}
{"url": "https://www.novinite.bg/articles/164484/Siderov-i-Mareshki-poiskaha-Borisov-da-zashtiti-Orban", "text": "Унгарското правителство ще реши в понеделник какви съдебни стъпки да предприеме, за да оспори решението на Европейския парламент за санкции срещу Будапеща по обвиненията, че кабинетът на Виктор Орбан нарушава гражданските права. В декларация от парламентарната трибуна лидерът на партия „Атака“ поздрави евродепутатите от ГЕРБ, които не са подкрепили санкциите срещу Унгария.\"Двете свръхсили в момента са оглавени от президенти, които имат консервативно мислене. Започват да влияят върху Европа така, че Европа също се променя. Нека да бъдем в час с тези промени, да продължим тази политика, която представителите на ГЕРБ в Европарламента показаха, че могат и да гласуват против новото течение, което казва: \"Хайде да накажем Унгария\".\" Волен Сидеров обяви, че група депутати от „Воля“и „Атака“са подписали проекторешение парламентът да възложи на премиера Бойко Борисов да вземе ясна позиция против санкциите срещу Унгария.", "date": "2018.09.14", "title": "Сидеров и Марешки поискаха Борисов да защити Орбан"}
{"url": "https://www.novinite.bg/articles/164482/Politolog-Ostavkite-tryabva-da-uspokoyat-obshtestvoto", "text": "Не може само оставките да са отговор и реакция на определени кризи. Това коментира в предаването „Тази сутрин” по bTV политологът Димитър Ганев.„Всяка оставка идва да отговори на някакви обществени напрежения. Едно ново назначение трябва да е нов тласък и нов кредит на доверие. Когато министърът е атакуван в деня, преди да встъпи в длъжност, неговото назначение не може да изиграе тази роля”, заяви Ганев.„Той ще тръгне с много ниска легитимност на поста си, което няма да отговори на целта на Борисов да свали общественото напрежение”, допълни политологът.Според Ганев обаче неслучайно указът на президента не е подписан и това е продължение на битката между „Дондуков” 1 и „Дондуков” 2. Президентът се опитва да покаже, че е фактор, коментира политологът.", "date": "2018.09.14", "title": "Политолог: Оставките трябва да успокоят обществото"}
{"url": "https://www.novinite.bg/articles/164513/Kompensaciya-za-stopanite-ako-zakolyat-prasetata-si-predlagat-ot-zemedelskoto-ministerstvo", "text": "Стопаните с регистрирани домашни прасета да получат парично обезщетение, ако заколят животните си. Това е една от мерките срещу африканската чума по свинете, които земеделското министерство ще предложи следващата сряда на заседание на правителството. Подготвят се и законодателни промени, съобщи министърът на земеделието Румен Порожанов след заседание на Централния епизоотичен съвет.\r\nВсе още не е ясно какъв ще е размерът на компенсацията, каза Порожанов:\r\n\"Имаме обща визия, но няма да споменавам числа в момента. Искаме да погледнем като цяло възможностите. Това ще го коментираме с финансовия министър. В конкретния случай не говорим за някакви огромни числа. Ние не можем да стимулираме по някакъв начин и незаконни животни, защото нито по Закона за ветеринарно-медицинската дейност, нито по регламент можем да предявяваме подобни разходи. Това, което ще внесем като предложение на следващото заседание на Министерския съвет, е стимулиране на усвояването на животните в 20-километрова зона – говоря за домашен двор животни-свине, 20-километрова зона около индустриалните ферми, така че да стимулираме тези, които са законни, да бъдат стимулирани\", поясни той./BNR/\r\nСобствениците на нерегистрирани животни ще бъдат глобявани: \"Основното, за което ще предприемем действия, е укрепването на биосигурността, прилагането на Закона за ветеринарно-медицинската дейност стриктно, така че там, където не се изпълняват изискванията както от индустриалните ферми, така и от частните дворове, той да бъде приложен\", допълни Порожанов.\r\nГотвят се и промени в два закона.\r\nУ нас вече има огнища на африканска чума по свинете в пограничните зони с Румъния, съобщи по-рано земеделският министър Румен Порожанов. По време на Централния епизоотичен съвет Порожанов уточни, че в северната ни съседка засегнати от заразата са 12 области.На срещата в Министерския съвет се обсъждат мерки срещу пренасянето на зараза от африканска чума по свинете и чума по дребните преживни животни. На нея присъстват и министрите на финансите, на вътрешните работи и на икономиката, както и вицепремиерът Томислав Дончев и изпълнителният директор на Агенцията по безопасност на храните Дамян Илиев.  Като мярка срещу разпространението на африканската чума по свинете и на чумата по дребните преживни животни от земеделското министерство подготвят промени в Закона за ветеринарно-медицинската дейност и Закона за животновъдството. Заместник-министърът на земеделието Янко Иванов:“Засега законът, например във ветеринарно-медицинската дейност, предвижда две ситуации, в които може да се пристъпи към клане. Това е клане с диагностична цел и когато се налага. Сега ние предвиждаме една възможност с така нареченото превантивно клане, което се прилага много често в Западна Европа. Ние предвиждаме такава мярка по отношение на онези ферми, за които говорим, че нямат необходимата степен на биосигурност“.", "date": "2018.09.14", "title": "Компенсация за стопаните, ако заколят прасетата си, предлагат от земеделското министерство"}
{"url": "https://www.novinite.bg/articles/164509/Patriotite-ot-VMRO-daryavat-tetradki-po-rodolyubie-za-parviya-ucheben-den", "text": "Учебни тетрадки по родолюбие ще получат от ВМРО първокласниците в редица училища в цяла България. Тетрадките са с ликовете на известни български исторически личности. Патриотичните тетрадки са два вида – с тесни и широки редове и с квадратчета, каквито са нужни на първолаците.На 15 септември (събота) в 11.00 ч. народният представител от Обединени патриоти и организационен секретар на ВМРО Юлиан Ангеловще присъства на откриването на ремонтираната сграда на Второ основно училище „Васил Левски“ в кв. Маслово в Костинброд. Той ще подари патриотични тетрадки за всички малчугани, които ще бъдат първокласници в това училище. На тях са изобразени портрети на Васил Левски и Гоце Делчев.В Стара Загора акцията започва в 9.00 ч. сутринта в първия учебен ден – 17 септември (понеделник) в шест старозагорски училища - „Иван Вазов“, „Самара“, „Васил Левски“, „Кирил Христов“, II-ро основно училище „Анастасия Тошева“, едноименното основно училище в кв. „Колю Ганчев“. От ВМРО – Стара Загора са подсигурили 500 тетрадки с ликовете на известните старозагорци Колю Ганчев, митрополит Методий Кусев, Иван Гарванов, Андрей Тошев. Те ще бъдат подарявани на децата от общинския съветник и координатор на ВМРО за Стара Загора Антон Андонов, заместник областния управител Красимир Червилов и членове на местната организация.В първия учебен ден представители на ВМРО ще подаряват учебни тетрадки по родолюбие също и вСливница - в града и в село Алдомировци, във всички училища в община Елин Пелин, Годеч, Драгоман, Костинброд - в града и село Драговищица. В I-во основно училище „Васил Левски“ и СУ „Петър Берон“ в Костинброд патриотичните тетрадки ще връчи заместник областният управител на София област Николай Борисов.В София Патриотите от ВМРО ще подаряват тетрадките с ликовете на Гоце Делчев и Васил Левски в 117 СУ „Св. св. Кирил и Методий“ - гр. Бухово, 162 СУ „Отец Паисий“ - кв. Ботунец, 152 „Св. св. Кирил и Методий“ - с. Мърчаево.", "date": "2018.09.14", "title": "Патриотите от ВМРО даряват тетрадки по родолюбие за първия учебен ден"}
{"url": "https://www.novinite.bg/articles/164497/Prezidentat-dal-urok-po-etika-na-Borisov", "text": "Урок по етика и възпитание дал президентът Радев на премиера Борисов. Така от екипа на държавния глава коментираха пред \"Епицентър\" казуса с главния секретар на МВР Младен Маринов, за когото не бе получен президентски указ за освобождаването му и това блокира гласуването на промените на кабинета днес в парламента.Предложението на правителството е било изпратено до президента, но още няма указ, което стана ясно в началото на заседанието на парламента вчера и постави депутатите в шок. В същото време Радев замина за Рига и ще се върне в края на седмицата.Това означава, че промените в кабинета ще бъдат гласувани едва през другата седмица.Ако обаче президентът издаде указ за освобождаването на Младен Маринов. \"Когато президентът се върне от пътуването си до Латвия, където участва във формата, това решение ще бъде разгледано\". Това съобщава прессекретариатът на държавния глава. Но не се казва, че Указът ще бъде подписан, а че ще бъде разгледано решението на Министерския съвет.", "date": "2018.09.14", "title": "Президентът дал урок по етика на Борисов"}
{"url": "https://www.novinite.bg/articles/164511/Biser-Petkov-komentira-mehanizma-za-opredelyane-na-minimalnata-zaplata", "text": "Министерството на труда и социалната политика ще продължи да полага усилия за постигане на съгласие между социалните партньори за изработването на механизъм за определяне на минималната работна заплата, пише Новини.бг. Това каза министър Бисер Петков при откриването на кръгла маса, организирана от Асоциацията на индустриалния капитал в България. По време на дискусията бяха обсъдени модели за договаряне на минималната заплата, като се отчита връзката й с производителността на труда, съобщиха от пресцентъра на МТСП. Министърът на труда припомни, че от началото на мандата си настоящото ръководство на МТСП е продължило преговорите за подписване на споразумение за определяне на минималната заплата с национално представителните организации на работодателите и синдикатите още през юли 2017 г. Той подчерта, че по голяма част от предложения проект на споразумение социалните партньори са постигнали съгласие. Петков отбеляза, че държавата и социалните партньори обсъждат предложението за договаряне на минималните работни заплати по икономически дейности като инструмент, който да замести минималните осигурителни доходи. Разговорите по тази тема ще продължат. Той припомни, че парламентът е ратифицирал Конвенция 131 на Международната организация на труда, в която са дефинирани критериите за определяне на минималната заплата. Трипартизмът и социалният диалог са доказаните средства за намирането на важни политически решения и постигане на консенсус по важни въпроси като минималната работна заплата, политиката по доходите и колективното трудово договаряне, каза още министърът на труда и социалната политика.", "date": "2018.09.14", "title": "Бисер Петков коментира механизма за определяне на минималната заплата"}
{"url": "https://www.novinite.bg/articles/164499/Ministar-Valchev-Stolichna-obshtina-planira-stroeja-na-4-novi-uchilishta", "text": "\"Столична община планира строежа на четири нови училища\", съобщи образователният министър Красимир Вълчев пред депутати в парламента.\"Целта за преминаване на едносменен режим във всички училища е поставена в Закона за училищното и предучилищното образование. През 2016 г. беше поставен един срок, който е нереален - 2021 г. да се случи това. Затова предложихме промени, които регламентират изготвянето на програми за всяка една община. 74 са общините, които имат училища на двусменен режим. Не е желателно срокът да бъде еднакъв за всички общини. Едно е в Симитли, друго е в София\", заяви Вълчев.\"В столицата трябва да се направят най-големи промени. Следващите места са Варна, Бургас и Пловдив. Не е проблемът само с осигуряването на средства, а и осигуряването на терени. Това, което правим в наредбата е да поставим диференциран срок за всички общини. До 2025 - 2026 г. трябва да се направят много промени. Мерките са най-общо три - строеж на нови училища, възстановяване на съществуващите училища, намаляване на приема. Възможно е и четвърта мярка - оптимизация на училищната мрежа. Столична община планира строежа на четири нови училища, във Варна се планира строежа на едно ново, а в Бургас тази седмица беше открито едно\", допълни още Вълчев.Той обясни, че преминаването на едносменен режим във всички училища се очаква да стане най-рано до десет години.", "date": "2018.09.14", "title": "Министър Вълчев: Столична община планира строежа на 4 нови училища"}
{"url": "https://www.novinite.bg/articles/164503/BSP-s-promeni-sreshtu-dvojniya-standart-pri-hranite", "text": "БСП внася промени в Закона за храните, с които да бъдат прекратени практиките на двоен стандарт, обяви на брифинг в парламента депутатът от левицата Светла Бъчварова.\"Вчера ЕП гласува за премахване на двойното качество при храните, което е голям и значим успех за българите и европейците от Централна и Източна Европа\", обясни евродепутатът от ПЕС Момчил Неков.На практика с този си акт, по думите му, Европарламентът признава проблема и дава ясни препоръки, които трябва в близките месеци да бъдат изчистени, за да може най-късно в началото на следващата година да бъде подобрено законодателството.Според проекта на БСП за всички продукти на българския пазар, произведени извън страната, ще се изисква сертификат за съответствие. Той трябва да гарантира качеството на продукта, както и вложените съставки да отговарят на съответната търговска марка, продукт, в самата държава-производител, разясни Бъчварова.Сертификатът ще бъде включен в база данни, международен обмен с останалите страни, за да може да бъде верифициран и съответно да гарантира на всеки един потребител, че се спазват изискванията за еднакво качество, суровини във всеки един от продуктите, предаде БТА.За родните храни, произведени у нас, с наши търговски марки, няма да се изисква сертификат, защото Българската агенция по безопасност на храните упражнява документален и физически контрол.За да се намалят нелоялните търговски практики, вносителите предвиждат и санкции както за физическите, така и за юридическите лица. Глобата за физическо лице при първо нарушение се предлага да е от 10 000 до 20 000 лв, при повторно провинение - между 40 и 80 хил. лева.Два пъти по-високи санкции за юридическите лица са залегнали в проекта.", "date": "2018.09.14", "title": "БСП с промени срещу двойния стандарт при храните"}
