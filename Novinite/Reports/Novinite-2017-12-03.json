{"url": "http://www.novinite.bg/articles/153750/Televiziya-se-izvini-za-izlachen-neveren-material-i-nakaza-reportera", "text": "Новинарската телевизия Ей Би Си Нюз се извини на зрителите за \"сериозната грешка\" на своя репортер Брайън Рос и го отстрани от работа за четири седмици без заплащане, предаде АП. Причината за наказанието е излъчен вчера неверен материал за бившия президентски съветник по националната сигурност Майкъл Флин. Телевизионната мрежа обясни, че материалът не е бил добре проверен, преди да бъде пуснат в ефир.Първоначално Рос съобщи, че по време на предизборната си кампания Доналд Тръмп е наредил на Флин да влезе в контакт с руснаците. Впоследствие Рос уточни съобщението си, като каза, че според източника му Тръмп - вече като избран за президент, а преди изборите - бил казал на Флин да влезе във връзка с руснаците относно съвместната борба с \"Ислямска държава\".По-късно вчера Ей Би Си Нюз пусна коригираният материал. Но медиата бе критикуване, че е пуснала уточнение вместо незабавно да излъчи корекция посочи АП.", "date": "2017.12.03", "title": "Телевизия се извини за излъчен неверен материал и наказа репортера"}
{"url": "http://www.novinite.bg/articles/153751/Prezidentat-zaminava-na-poseshtenie-vav-Franciya", "text": "Държавният глава Румен Радев ще бъде от 4 до 6 декември на работно посещение във Френската република по покана на президента Еманюел Макрон, съобщиха от президентския прессекретариат.Визитата е продължение на диалога на най-високо равнище между България и Франция след срещата на двамата президенти в двореца \"Евксиноград\" през август т.г.На 4 декември Румен Радев и Еманюел Макрон ще проведат среща в Елисейския дворец, във фокуса на която се очаква да бъдат двустранното икономическо и инвестиционно сътрудничество, партньорството в сферата на отбраната и сигурността, образованието и културата, както и теми от дневния ред на Европейския съюз.Президентът Радев ще посети Европейската космическа агенция и ще разговаря с нейния директор Йохан Вьорнер, след което ще се срещне с представители на българската общност във френската столица.На 5 декември държавният глава ще проведе работна среща в сградата на българското посолство с представители на френския бизнес и ще представи възможностите за инвестиции в България.На 6 декември президентът Румен Радев ще посети базата на френските Военновъздушни сили в Сен-Дизие и ще изпълни полет на изтребител \"Рафал\". Поканата към българския държавен глава беше отправена по време на посещението на президента Еманюел Макрон през август т.г. в България.", "date": "2017.12.03", "title": "Президентът заминава на посещение във Франция"}
{"url": "http://www.novinite.bg/articles/153754/SASht-shte-podhrani-nasilieto-ako-priznae-Jerusalim-za-stolica", "text": "Стъпка от страна на САЩ за признаване на Йерусалим за израелска столица ще подхрани екстремизма и насилието, предупреди генералният секретар на Арабската лига Ахмед Абул Гаит, цитиран от Ройтерс и БТА.В събота източници от Белия дом съобщиха, че се очаква до дни Доналд Тръмп да признае Йерусалим за столица на Израел.\"Искаме ясно да заявим, че предприемането на подобна стъпка не е оправдано. Тя няма да бъде в ползва на мира или стабилността, а ще подхрани екстремизма и насилието, и ще е от полза на една единствена страна - израелското правителство, което е враждебно към мира\", предупреди Абул Гаит в изявление, публикувано на сайта на Арабската лига.Палестинците искат Йерусалим за столица на бъдещата си държава, а международната общност не признава претенциите на Израел над целия град - дом едновременно на юдейски, мюсюлмански и християнски светини.Планираното от Тръмп признаване - позиция, която се различава от тази на предишните американски президенти, вече беше разкритикувано и от палестинската автономна власт.Палестинското движение \"Хамас\", което контролира Ивицата Газа, заплаши днес да възобнови интифадата, ако САЩ признаят Йерусалим за израелска столица или решат да преместят там посолството си.  Говорител на палестинския президент Махмуд Абас заяви пред АФП, че признаването на Йерусалим за столица на Израел от САЩ ще унищожи мирния процес.", "date": "2017.12.03", "title": "САЩ ще подхрани насилието, ако признае Йерусалим за столица"}
{"url": "http://www.novinite.bg/articles/153752/Uchitelka-pomisli-6-godishno-momche-sas-sindroma-na-Daun-za-terorist", "text": "Учителка от тексаския град Пърленд извика полиция, защото възприела 6-годишен ученик със синдрома на Даун като терорист, съобщи телевизия Fox26.На жената, която замествала постоянен педагог в местно училище, й се сторило, че арабското момче казало \"Алах бум-бум\". Баща му обаче твърди, че неговия син изобщо не разговаря заради генетична патология.Учителката казала също, че момчето извършало спрямо нея сексуално посегателство. В полицията казаха, че са извършили разследване, но не намерили нещо, което да изисква намеса на правораздавателните органи. ", "date": "2017.12.03", "title": "Учителка помисли 6-годишно момче със синдрома на Даун за терорист"}
{"url": "http://www.novinite.bg/articles/153765/Dve-lenti-posreshtat-pribirashtite-se-v-Sofiya-po-pat-I-1-prez-Vladaya", "text": "Всяка неделя и в последния празничен ден от 10 ч. до 18 ч. ще има по две ленти за движение за София на път I-1 София-Перник, в участъка от Драгичево до Александров мост. Целта е улеснение на движението при засиления трафик в края на почивните дни и повишаване на безопасността.За участъка от пътен възел \"Даскалово\" до кръстовището при Драгичево на път I-1 две ленти за Перник ще има в последния работен ден преди празници от 12 ч. до 20 ч., както и в първия празничен ден от 8 ч. до 14 ч.В последния празничен ден от 10 ч. до 20 ч. ще има две ленти за прибиращите се към София.Реверсивното движение на път I-1 София - Перник ще се въвежда през светлата част от денонощието при благоприятни атмосферни условия.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ - www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2017.12.03", "title": "Две ленти посрещат прибиращите се в София по път I-1 през Владая"}
{"url": "http://www.novinite.bg/articles/153760/Svetat-se-podgotvya-da-nablyudava-yavlenieto-Super-Luna", "text": "Тази вечер ще можем да наблюдаваме явлението Супер Луна. Така се нарича момента, в който Луната е най-близо до Земята. Тя ще изглежда с около 7 процента по-голяма и 15 процента по-ярка от обичайното.Точният час, в който може да се наблюдава явлението от България е 17:47. Най-впечатляваща гледката ще е по време на изгрева и залеза на Луната, защото заради оптическа илюзия, спътникът изглежда по-голям когато е близо до хоризонта. ", "date": "2017.12.03", "title": "Светът се подготвя да наблюдава явлението Супер Луна"}
{"url": "http://www.novinite.bg/articles/153758/Kak-da-se-predpazim-ot-hakerski-ataki", "text": "Хакерските атаки зачестят както в България, така и по цял свят. С този проблем не могат да се справят дори и страни, които разполагат с големи ресурси и с най-добрите софтуерни инженери.Как да се предпазим от хакерски атаки и да изградим по-добра защита за нашия компютър и пароли, полезни съвети дадоха преподаватели от Висшето училище по мениджмънт във Варна.Един от най-сигурните методи да се предпазим от хакерски атаки е да не изключваме защитната стена на компютъра, таблета или телефона си. „Мерките са много. Освен стандартните - да не се свалят и да не се отварят прикачени файлове от имейли, съмнителни програми от интернет”, твърди доц. д-р Николай Райчев пред БНТ. Обект на хакерски атаки са и нашите пароли. За да бъдат защитени трябва да съдържат повече на брой символи. По-добрата защита включва използването на специални символи, като наклонени черти, кльомба и съединителния съюз - амперсанд.Хакерите използват всякакви начини, за да разбият определена компютърна система, като най-честият капан е залагане на зловреден софтуер - тип „троянски кон”.\"По много начини може да се хакне една система, включително ако си изключим защитната стена и можем да свалим най-различни приложения, инсталираме, те отварят слушат на различни портове”, коментира доц. Райчев. За да се предпазят от големи щети, фирмите наемат т.нар. етични хакери, които пробиват защитата им и показват слабите страни на даден сървър. Този метод е разпространен в цял свят.", "date": "2017.12.03", "title": "Как да се предпазим от хакерски атаки"}
{"url": "http://www.novinite.bg/articles/153753/Zaradi-moratoriuma-varhu-lekarstvata-Iskat-prezidenta-da-naloji-veto", "text": "През изминалата седмица депутатите приеха бюджета на НЗОК за следващата година. В закона бяха записани специални текстове, с които се забранява на НЗОК да заплаща за лекарствени продукти \"с ново международно непатентно наименование, за което е подадено заявление за включване в позитивния лекарствен списък, както и включени в позитивния лекарствен списък лекарствени продукти, които подлежат на заплащане за първи път през 2018 г\".„Политиците решиха, че вместо да хванат крадците, ще накажат болните хора като със закон въвеждат забрана да се купуват нови лекарства. Смятам, че това е огромна грешка”, коментира в студиото на „Събуди се” д-р Станимир Хасърджиев,  председател на Национална пациентска организация.„През следващата седмица ще сезираме президента с молба да наложи частично вето върху тези текстове в закона. Молим президента за вето и молим депутатите да преразгледат този отвратителен и циничен текст, който ще забрани на българските граждани  да имат достъп до нови терапии”, каза още той. „Така нареченият „мораториум” според мен е абсолютно измислено раздута тема в момента”, коментира бившият здравен министър д-р Стефан Константинов. „През 2000 година на пазара се появи прекрасно ново лекарство. Казваше се „Виокс”. То беше противовъзпалително и  лекуваше ревматизъм, лекарите започнаха да го изписват и след 4 години се разбра, че то води до тежки увреждания на съдовете и много починаха от инфаркт и инсулт. Между 80 000 и 140 000 души пострадаха от това лекарство и то беше спряно. Нека да не плачем, че лекарство, което през тази или миналата година е получило разрешение за употреба, не може веднага да се реимбурсира от нашия обществен фонд. За сигурността на пациентите, това е допустимо”, коментира д-р Константинов.В студиото на „Събуди се” двамата коментираха и акцията на МВР, при която беше разбиха схема за паралелен износ на лекарства.„В събота българските власти най-накрая си свършиха работата – хванаха едни бандити, които очевидно са източвали НЗОК. Най-накрая се разкри поне една от схемите, чрез които от България изчезват животоспасяващи лекарства”, коментира д-р Хасърджиев. „Такива схеми не стават без знанието на лекар, който е предписал лекарството, за да бъде платено то от НЗОК, не става без имена на пациенти, не става без документни измами”, убеден е той.„Става дума за отвратително криминално деяние, което два пъти ни удари – един път като хора, които си плащаме здравните вноски, защото с нашите пари някой прави печалба и втори път удря болните, които действително са имали нужда от тези лекарства”, коментира д-р Константинов. ", "date": "2017.12.03", "title": "Заради мораториума върху лекарствата: Искат президента да наложи вето"}
{"url": "http://www.novinite.bg/articles/153762/Osem-balgari-raneni-pri-paten-incident-do-Verona", "text": "Бус с осем българи е катастрофирал на магистралата А4 до Пескиера, Северна Италия, в събота в 5.00 ч. сутринта, съобщи местното издание на в. \"Кориере дела сера\". Превозното средство пътувало от София за Милано. Предполага се, че заради внезапно заспиване на волана бусът е блъснал ТИР с 49-годишен сръбски шофьор, който не бил ранен, пише 24 часа.На мястото на инцидента пристигнала веднага Пътната полиция от Верона, която затворила участъка от магистралата на това място. Заради ранния час в събота обаче не е имало трафик. Осмината българи били откарани в болници в Пескиера, Дезенцано и Бреша След като им била оказана медицинска помощ, те били изписани.", "date": "2017.12.03", "title": "Осем българи ранени при пътен инцидент до Верона"}
{"url": "http://www.novinite.bg/articles/153763/Siriec-e-organizatorat-na-shemata-za-iznos-na-lekarstva", "text": "Сириец е организатор на схемата за незаконен износ на лекарства за чужбина, съобщи БНР. Той е единият от задържаните при операцията на ГДБОП вчера.Престъпната група е работила с лекари от много болници в страната, сочат данни на разследващите. Сред тях има и директор на лечебно заведение. Той е бил засечен при разследването да носи кашон с лекарства, изписани само по документи на болни.Схемата на престъпната група е била да изписват лекарства, но вместо да ги дават на болните, лекарите са ги изнасяли от лечебните заведения. След това медикаментите са преопаковани в склад и изнасяни наново в чужбина.Болниците са били единият вариант за набавяне на лекарства. При другият скъпите препарати за деца и онкоболни са били изваждани от аптеки. По документи, медикаментите са изписвани на конкретни хора.Тепърва предстои експертиза, която трябва да установи точната цена на лекарствата, намерени при обиските на антимафиотите в склада. По първоначална информация, става дума за лекарства за милиони левове.", "date": "2017.12.03", "title": "Сириец е организаторът на схемата за износ на лекарства"}
{"url": "http://www.novinite.bg/articles/153764/Shofor-blasna-peshehodci-v-Nyu-Jork-ima-zaginali", "text": "Полицията в американския град Ню Йорк издирва шофьор, който тази сутрин се е врязъл в пешеходци на тротоар и е убил един човек. Други трима души са ранени при инцидента, съобщават БГНЕС и ТАСС.  Не се уточнява в коя част на града е станал инцидентът. ", "date": "2017.12.03", "title": "Шофьор блъсна пешеходци в Ню Йорк, има загинали"}
{"url": "http://www.novinite.bg/articles/153766/Silno-zemetresenie-razlyulya-Ekvador", "text": "Силно земетресение с магнитуд 6.0 по Рихтер е ударило край бреговете на Еквадор, съобщава \"Асошиейтед прес\".От Геофизическия институт на САЩ уточняват, че епицентърът е на около 20 километра от град Баия де Каракес. Трусът, който е бил на дълбочина от 24 километра, е станал около 13:20 часа българско време.Баия де Каракес се намира на около 360 км западно от еквадорската столица Кито.Засега не се съобщава за пострадали хора или сериозни материални щети в южноамериканската страна.", "date": "2017.12.03", "title": "Силно земетресение разлюля Еквадор"}
{"url": "http://www.novinite.bg/articles/153755/Tramp-izteglya-SASht-ot-globalniya-dogovor-za-migraciyata", "text": "Президентът на САЩ Доналд Тръмп е решил да изтегли страната от участие в преговорите по сключване на глобално споразумение за миграцията, който да подобри международните права мигрантите и бежанците. Това съобщиха от постоянното представителство на САЩ в ООН.\"Днес мисията на САЩ в ООН уведоми генералния секретар на ООН, че САЩ прекратяват участието си в Глобалното споразумение за миграцията\", се изтъква в изявлението на мисията на САЩ, цитирано от световните информационни агенция.В документа се напомня, че през септември миналата година Вашингтон е подписал т.нар Нюйоркска декларация, с която всичките 193 страни членки на ООН се съгласяват да одобрят през 2018 г. две глобални споразумения - за управление на миграционните потоци и за мерки спрямо бежанците.\"Нюйоркската декларация съдържа множество постановки, които са несъвместими с политиката на САЩ в сферата на миграцията и бежанците\", обясниха от американското представителство в международната организация.", "date": "2017.12.03", "title": "Тръмп изтегля САЩ от глобалния договор за миграцията"}
{"url": "http://www.novinite.bg/articles/153767/CRU-zaplashvalo-Iran-zaradi-agresiyata-mu-v-Irak", "text": "Директорът на Централното разузнавателно управление (ЦРУ) на САЩ Майк Помпео обяви, че е изпратил писмо до иранския ген.-майор Касем Солеймани и иранските лидери, изразявайки тревога във връзка с все по-застрашаващото поведение на Иран в Ирак, съобщава \"Ройтерс\".Говорейки по време ежегодния Национален отбранителен форум \"Рейгън\" в Южна Калифорния, Помпео е уточнил, че е изпратил писмото, след като висшият ирански военен командир е дал да се разбере, че силите под негов контрол могат да нападнат американските сили в Ирак.\"Това, което му съобщавахме в това писмо, беше, че ще държим него и Иран отговорни за каквито и да било атаки срещу американските интереси в Иракот силите, които са под техен контрол\", подчертал Помпео.\"Ние искахме да сме сигурни, че той и държавното ръководство на Иран са разбрали това по кристално ясен начин\", допълнил шефът на ЦРУ.Солеймани, който е командир на чуждестранните операции на елитната Революционна гвардия на Иран, е отказал да отвори писмото, според Помпео, който пое ръководството на ЦРУ през януари.Иранските медии по-рано цитираха Мохамед Мохамади Голпайегани, който е старши съветник на върховния лидер на Иран аятолах Али Хаменеи, да заявява, че неназован човек на ЦРУ се е опитал да предаде писмо на Солеймани, когато той е бил в сирийския град Албукамал през ноември по време на сраженията срещу ДАЕШ (\"Ислямска държава\").\"Няма да взема писмото ви, нито ще го прочета и нямам какво да кажа на тези хора\", изтъкнал Солеймани, според полуофициалната иранска новинарска агенция \"Фарс\".През октомври беше съобщено, че Солеймани многократно е предупредил кюрдските лидери в Северен Ирак да се изтеглят от богатия на петрол градКиркук или ще бъдат изправени пред яростна атака от иракските сили и присъдружните им милиции, подкрепяни от Иран.", "date": "2017.12.03", "title": "ЦРУ заплашвало Иран заради агресията му в Ирак"}
{"url": "http://www.novinite.bg/articles/153757/Vodno-tornado-udari-San-Remo", "text": "Италианският курортен град Сан Ремо пострада от водно торнадо.Вихрушката се образувала в морето недалеч от брега, а после достигнала самия град.Агенция АНСА твърди, че торнадото причинила значителни разрушения на курорта: изпотрошени витрини на магазините, повредени транспортни средства, покриви на постройките, електрически кабели.Пострадали са и трима души, всички те получиха по-леки травми.", "date": "2017.12.03", "title": "Водно торнадо удари Сан Ремо"}
{"url": "http://www.novinite.bg/articles/153756/Valejite-prodaljavat-i-v-nedelya-kodat-e-oranjev", "text": "Оранжев код за обилни валежи е обявен в неделя за четири области в страната - това са Габрово, Смолян, Хасково и Кърджали. Прогнозните количества дъжд, които се очаква да паднат там, са около 40 л/кв.м., а в южните райони и Родопите и повече.За 13 области е обявен жълт код за валежи. Това Кюстендил, Благоевград, Пазарджик, Пловдив, Стара Загора, Ямбол, Сливен, Велико Търново, Търговище, Русе, Разград, Шумен и Силистра. Там се очаква да паднат около 20-25 л/кв. м.В събота обстановката в Смолянско продължи да се усложнява след обилните валежи. Да не се предприемат пътувания в област Смолян, ако не са наложителни, поради усложнената обстановка след продължителните валежи, предупреждава областният управител на Недялко Славов.Нивата на реки в областта се покачват вследствие на продължителните валежи, които в последните часове са изключително интензивни, информират от областната администрация. По р. Черна в пределите на Смолян има няколко критични участъка, в които съществува опасност от преливане.Особено повишение на водата в речните корита се наблюдава при р. Върбица, Арда, Черна и Бяла, уточниха от областната администрация. Вследствие на валежите има прекъсване за кратко време на електрозахранването на отделни места. Преляла река е прекъснала път между селата Жребово и Кестен. В Смолян са мобилизирани доброволци, за да се реагира, ако дъждовете продължат и се стигне до преливане на речни корита.В село Смилян за последния един час нивото на река Сивинска се е покачило с повече от 50 сантиметра. В областния град в района на стадиона реката на няколко места прелива извън коритото.Два метра достигна нивото на река Струма в Благоевградска област. Това е само 60 сантиметра под критичното равнище на водата. Сериозно се е покачила и река Места. След 15,00 часа обаче не е регистрирано допълнително покачване на водите на двете реки. Около обяд в събота водите на река Места излязоха от коритото си и заляха част от земеделските ниви край Хаджидимово. В област Перник са придошли всички реки, съобщи кметът на града Вяра Церовска. Заради валежите топлоподаването в града беше нарушено. ", "date": "2017.12.03", "title": "Валежите продължават и в неделя, кодът е оранжев"}
{"url": "http://www.novinite.bg/articles/153761/V-ponedelnik-oshte-dajd-temperaturite-padat", "text": "През нощта над по-голямата част от страната облачността ще се задържи значителна, временно разкъсване ще има в Южна България. Слаби превалявания от дъжд ще има на отделни места, главно в източната половина от страната, а от сняг - в планините и планинските райони. Минималните температури ще са между 0 и 5 градуса. В понеделник през страната ще премине студен атмосферен фронт. С преминаването на фронта от запад на изток ще има превалявания, отначало от дъжд, който, с понижението на температурите, на места ще преминава в сняг. От северозапад облачността бързо ще се разкъсва и до вечерта над западната половина ще намалее до незначителна. Ще духа до умерен вятър от запад-северозапад. Максималните температури ще са между 3 и 8 градуса. Атмосферното налягане ще се повишава и ще е по-високо от средното за декември.В планините ще е облачно с валежи от сняг. Ще духа умерен до силен северозападен вятър. Максималната температура на 1200 м ще е около 3 градуса, на 2000 м - около минус 2 градуса.По Черноморието ще е облачно със слаби валежи от дъжд. Ще духа до умерен северозападен вятър. Максималните температури ще са 8-10 градуса. Температурата на морската вода е 12-13 градуса, вълнението на морето ще бъде е 1-2 бала.", "date": "2017.12.03", "title": "В понеделник още дъжд, температурите падат"}
{"url": "http://www.novinite.bg/articles/153749/Svlachishta-padnali-darveta-i-preleli-dereta-prekasnaha-patishta-v-Rodopite", "text": "Свлачище е прекъснало пътя за смолянското село Киселчово. Преляло дере пък е предизвикало прекъсване на пътната връзка между девинските села Жребово и Кестен.Проблем в движението на автомобили има и по пътя за Арда, където трафикът се осъществява в едната лента, заради паднала каменна подпорна стена.Вследствие на обилните валежи от дъжд през нощта и силният вятър в Смолянска област има множество сигнали за паднали дървета по пътните платна, както и камъни.\"Доста спокойна е ситуацията в областта, въпреки интензивните валежи. Няма бедстващи хора или населени места без електричество. Следим отблизо обстановката и днес, като сме нащрек\", увери областният управител на Смолян Недялко Славов, цитиран от БНР.Снощи Смолянска община обяви бедствено положение.\"Нямаме бедстващи, следим от място всички критични точки в общината\", коментира кметът на Смолян Николай Мелемов.Цяла нощ доброволци, пожарникари и служители на различни фирми, са изграждали диги по поречието на река Черна в Смолян. Домът на 8-членно семейство в Смолян бе наводнен снощи от реките на река Сивинска, като семейството е било евакуирано.За едно денонощие в района на Златоград са се изсипали 110 литра на кв. метър. Все още без ток е част от село Кушла, което от вчера има проблеми с електрозахранването.", "date": "2017.12.03", "title": "Свлачища, паднали дървета и прелели дерета прекъснаха пътища в Родопите"}
{"url": "http://www.novinite.bg/articles/153759/Sprint-s-tejki-uchenicheski-ranici-si-spretnaha-roditeli-i-ombudsman", "text": "На чужд гръб и 10 ученически раници са малко. Под този наслов майки се натовариха с тежките ученически раници, за да покажат на институциите какъв е товарът върху децата и да им припомнят, че проблемът не е решен и те настояват Министерството на образованието и науката (МОН) да намери адекватно решение.Над 150 000 ученици от 5 до 7 клас са засегнати от тежките раници. Децата имат по около шест часа, а учебниците са тежки. Между шест и осем килограма всеки ден носят учениците от горните класове.За децата до четвърти клас в училище има шкафчета, където децата да оставят част от помагалата, но за учениците до 12 клас такива няма.Родителите се надяват институциите да се вслушат в протеста им. Тежестта върху децата е предпоставка за гръбначни изкривявания.За пореден път поставяме въпроса, но решение няма, каза Емилия Петкова, майка на петокласничка. Институциите само обещават да намерят решение, но остават глухи за проблемите на децата, подчерта тя.За пореден път преди месеци темата повдигна ученичка. Петокласничката Теодора Божкова от столичното 35-о училище \"Добри Войников\" написа жалба до председателя на Държавната агенция за закрила на детето срещу тежките раници на учениците. Постъпката й впечатли хиляди в социалните мрежи.Зам.-министърът на образованието Таня Михайлова се срещна с Теди, за да я изслуша и да предложи решение на проблема. Михайлова предложи тетрадките на учениците да са по-нисък клас - по-некачествена хартия, но по-леки.\"Не смятам, че това е решение, защото децата сега изграждат почерка си и е хубаво да пишат на по-висок клас тетрадки. Предпочитам учебниците да са по-нисък клас, но с повече съдържание, за да няма нужда от допълнителни помагала и сборници\", каза тогава майката на Теди Лилия Божкова.И както е традиция у нас, темата замря. Затова е и днешната акция на майките, които искат да напомнят на МОН, че ученици и родители не са забравили и чакат отговор.Експертите са категорични - ученическата раница не трябва да тежи повече от 15 процента от теглото на детето. Раница, която е твърде тежка, която се носи неправилно, може да причини медицински проблеми. Тежката раница, която се носи през едното рамо може да причини навеждане на детето на една страна, което може да изкриви гръбначния му стълб и да му причини болка.Детето може да се предпази от гръбначно изкривяване и прегърбване, като използва две презрамки и разпредели теглото на раницата си равномерно и на двете рамена. Раница, която се носи неправилно може да доведе до деформация или да повреди гръбнака и коремните мускули. Ако раницата се носи отпусната, теглото и може да накара детето да се накланя назад.Омбудсманът Мая Манолова също застана зад инициативата и сложи тежка раница. Заедно с майките и тя тича. Манолова изтъкна колко е важна инициативата. Призовавам всички институции, министър, заместник-министри, инспекторат, да прекарат един ден с шестокласник, за да видят колко е тежка раницата, каза общественият защитник. Тя настоя да се намери адекватно решение и да се намали тежестта на ученическата раница.", "date": "2017.12.03", "title": "Спринт с тежки ученически раници си спретнаха родители и омбудсман"}
