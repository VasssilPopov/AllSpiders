{"url": "https://www.novinite.bg/articles/163302/Potushen-e-vazobnoviliyat-se-pojar-v-Karlovo", "text": "Мащабният пожар над Карлово, който снощи се разгоря, отново вече е потушен. Към момента огнеборците качват вода с бидони към мястото на пожара, за да намокрят цялата просека, която са изкопали. Заради труднодостъпната местност не може да бъде използвана техника. Пожарът пламна преди дни в боровата гора над Карлово, като изгоряха над 100 декара горски масиви. Хората, ангажирани с гасенето на огнищата, вчера използваха само пръскачки. Заради наличието на голяма мъртва настилка и иглици, под земята, които възпламеняват огнищата, се наложи службите да предприемат действия. Директорът на горското в Карлово посочи, че целта е днес да бъдат потушени всички огнища с вода, тъй като екипите са много изморени. И освен с пожара, вече трябва да се борят и с умората. Златю Кличев - директор на горското в Карлово: Имаме 20 пръскачки гръбни на терена като смятаме целия ден да поливаме периметъра на пожара просто да го удавим с вода. След като бъде обезопасен изцяло периферията в източната част, предстои да започне подаване на вода, за да може екипите да се качат още по нагоре и да напръскат огнище в северозападната част.", "date": "2018.08.21", "title": "Потушен е възобновилият се пожар в Карлово"}
{"url": "https://www.novinite.bg/articles/163316/Malkiyat-Koko-ima-nujda-ot-pomosht", "text": "Още едно дете се нуждае от помощ. Животът на Калоян не започва никак леко. Той е роден на 2 септември 2014 година със спешно цезарово сечение поради намалени сърдечни тонове, полихидрамнион и неправилна позиция. С днешна дата Коко е с диагноза Ф84 (разстройство на развитието, неуточнено). Тя е поставена въз основа на явно изоставане в развитието и сензорни нарушения от аутистичния спектър, но детето е твърде малко за поставяне на по-точна диагноза. Дадени са предписания за провеждане на терапия с психолог, логопед, ерготерапевт и сензорнатерапия. Предложени са звукотерапия и лечение с хипербарна оксигенация. Коко има нужда от финансова подкрепа, за да продължи терапиите си и да може да излезе от своя собствен свят. Малкият Коко е минал през редица изпитания. Когато е на около двегодишна възраст майка му забелязва, че изостава в развитието си. Коко извършва определени повтарящи се действия, не играе с играчките си по предназначение, няма очен контакт, не се обръща на силен шум или на името си, върти се в кръг и подскача постоянно на леглото. Има панически страх от вода, светлини, силни звуци, движещи се обекти, непознати. В края на 2016 година са направени няколко прегледа при детски психолог, детски невролог и детски психиатър. В поведението му вече има огромна положителна промяна - има очен контакт, реагира на „Ела”, „Дай”, дава целувка с ръка, казва чао, махайки с ръчичка. За да може Коко да продължи да напредва и да се подобри, са нужни средства, които са непосилни за семейството. За една година терапии при психолог са нужни 2700 лв. (9 посещения месечно), 1680 лв. за ерготерапевт ( 4 посещения месечно), 2800 лв. за логопед (8 посещения месечно) и 3200 лв. за сензорна терапия (8 посещения месечно), или общо 10380 лв. Това е препоръчителен минимален брой посещения на месец. При установяване нужда от започване на звукова терапия и терапия с хипербарна оксигенация ще са необходими още средства.Може да дарите чрез банков превод или платформата Дарителска сметка:IBAN BG80PRCB92301050455701BIC PRCBBGSFПрокредитбанк гр.Софиятитуляр: Калоян Лазаров Георгиев", "date": "2018.08.21", "title": "Малкият Коко има нужда от помощ"}
{"url": "https://www.novinite.bg/articles/163326/NDEF-otpravi-peta-pokana-za-pokupka-na-elektromobili", "text": "Националният доверителен екофонд (НДЕФ) отправи нова пета по ред покана по схемата за насърчаване използването на електромобили. По нея могат да кандидатстват централната администрация и нейните териториални подразделения, както и общините. Набирането на проекти започна на 20 август и продължава до 1 октомври 2018 г. Поканата е в рамките на  Инвестиционната програма за климата (ИПК) по Схемата за насърчаване използването на електрически превозни средства.Общият бюджет по схемата е около 2 млн. лв., остатъчната сума по тази покана е в размер на 920 000 лева. Средствата по схемата са част от ИПК на НДЕФ, която се финансира със средства от ранните търгове на емисии на парникови газове. Изпълняват се политиките по опазване на околната среда в три направления – подобряване качествата на атмосферния въздух, намаляване на емисиите на парникови газове и намаляване на нивата на шумовото замърсяване в населените места.Според условията за кандидатстване безвъзмездната субсидия е фиксирана за всеки различен вид превозно средство, независимо от цената, на която се купува. След одобрението от НДЕФ, бенефициентите избират доставчик чрез обществена поръчка.Финансирането по проектите за насърчаване използването на електромобили e в размер на:-          20 000 лева за изцяло електрически превозни средства категория М1 и N1 (4+1 места);-          10 000 лева за хибридни електрически (plug-in) превозни средства категория M1 и N1 (4+1 места);-         20 000 лева за изцяло електрически превозни средства категория L7e, както и за допълнителни надстройки (за почистване, за поливане, за превозване на обемни предмети, изотермални кутии, контейнери за боклук) до 50% от стойността им, но не повече от 3 000 (три хиляди) лева;-         30 000 лева за изцяло електрически превозни средства (ванове 7+1; 6+1 места), категория М1 или N1;-          40 000 лева за изцяло електрически превозни средства категория М2 и N2.Всички формуляри за кандидатстване са публикувани в раздел „Документи“ към , на сайта на НДЕФ  ", "date": "2018.08.21", "title": "НДЕФ отправи пета покана за покупка на електромобили"}
{"url": "https://www.novinite.bg/articles/163327/Ot-utre-puskat-gradskite-avtobusi-kam-Carevec-i-kvartal-Asenov", "text": "От утре вечер ще бъде възстановено движението на градските автобуси, пътуващи към крепостта Царевец и кв. „Асенов“ във Велико Търново. През деня ще бъдат асфалтирани участъците по улица „Велчо Джамджията“, изкопани заради подмяната на водопроводите. Старите, ръждясали и изгнили тръби вече са сменени с нови, чиято гаранция е 50-годишна. Кметът на Велико Търново Даниел Панов провери хода на строителните работи в старата част на града. Изкопаните участъци по ул. „Велчо Джамджията“ вече са запълнени, напредва и подмяната на водопровода и отклоненията под ул. „Иван Вазов“. Докато траят дейностите в този участък, линиите с номера 20, 40, 50 и 110 ще пътуват двупосочно по улица „Никола Пиколо“. Възстановен ще бъде и регулярният маршрут на линия №5. Тази организация на движението ще бъде в сила до 31 август, когато ще приключат строителните работи по ул. „Иван Вазов“ – в участъка й до пресечката с улица „Читалищна“. До тази дата участъкът между площадите „Велчова завера“ и „Цар Асен I“ ще остане затворен за движение за останалите автомобили. Остава в сила обходният маршрут през Южния пътен възел, ул. „Магистрална“, кв. „Света гора“ и пътя зад Царевец. След 31 август ще бъде пуснат целият трафик. В посока Царевец движението ще преминава по ул. „Читалищна“, която ще бъде преасфалтирана. Подмяната на водопроводите в останалата част на ул. „Иван Вазов“ – до площад „Цар Асен I“, ще продължи през септември. Първоначалното асфалтиране ще обхване изкопаните улични участъци. Цялостното преасфалтиране на ул. „Велчо Джамджията“ и „Иван Вазов“ ще бъде извършено най- късно през пролетта на следващата година.", "date": "2018.08.21", "title": "От утре пускат градските автобуси към Царевец и квартал „Асенов“"}
{"url": "https://www.novinite.bg/articles/163308/Konte-Parite-za-kompensaciite-ot-tragediyata-v-Genua-sa-nedostatachni", "text": "Италианският премиер Джузепе Конте е на мнение, че операторът на държавна инфраструктура Аутостраде пер л'Италия (Autostrade per l'Italia) може да увеличи 4-5 пъти сумата от 500 милиона евро, предвидени от фирмата за отстраняване на последиците от фаталното срутване на моста в Генуа и за семействата на жертвите от инцидента, предадоха ТАСС и Ройтерс.Определената сума е твърде малка на фона на печалбата, която имат за тази година. Те биха могли да увеличат сумата четири или пет пъти, заяви Конте в интервю за в. \"Кориере дела сера\". Аутостраде пер л'Италия е подразделение на инфраструктурния холдинг Атлантия (Atlantia). Тя управлява магистралата А10, част от която е срутилият се миналата седмица виадукт близо до Генуа. При трагедията загинаха над 40 души и десетки бяха ранени.По думите на премиера сумата от 500 милиона евро може да се разглежда само като частична компенсация. Той подчерта, че въпросът не е свързан по никакъв начин със започнатата процедура по разваляне на договора за концесия между държавата и Атлантия.На въпроса дали правителството планира да национализира пътните концесии Конте отговори, че правителството ще проучи най-добрия начин да отговори на обществения интерес, отбелязва Ройтерс.", "date": "2018.08.21", "title": "Конте: Парите за компенсациите от трагедията в Генуа са недостатъчни"}
{"url": "https://www.novinite.bg/articles/163328/Niskoto-nivo-na-reka-Dunav-zatrudnyava-koraboplavaneto", "text": "Ниското ниво на река Дунав затруднява корабоплаването. Осем прага са се образували в българския участък, съобщи директорът на дирекция \"Речен надзор-Русе\" към агенция \"Морска администрация\" Иван Жеков. Най-критична е ситуацията в района на Попина. Там се намира и специализираният кораб на агенция \"Проучване и поддържане на река Дунав\", който търси по-добри дълбочини и евентуално промяна на фарватера /плавателния път/. По думите на Жеков не са рядкост временните засядания на кораби. Те обаче успяват бързо да се освободят от пясъците. Два кораба стоят заседнали от повече от 10 дни в българския участък. Единият от тях е украинска самоходка, а причината е опит за преминаване на праг с несъобразено газене. Другият се намира над Сомовит. Двата плавателни съда са извън фарватера и не пречат на корабоплаването. Жеков обясни, че край остров Вардим има струпване на кораби. Там се намират 11 конвоя и седем-осем самоходни плавателни съда. Съставите провлачват секциите. В участъка дълбочината е добра, но ширината на плавателния път е по-малка. Жеков обясни, че обстановката по реката все още не е толкова сложна, като кораби с газене между 1,80 и 2,00 метра могат да плават в българския участък. Нивото е ниско и в чуждестранните участъци на Дунав, като не се очаква покачване в близките дни. Жеков посочи, че в унгарската част е наложено ограничение, като танкерите могат да пътуват само през светлата част на денонощието. Причината е участъци с каменисто дъно. Директорът на \"Речен надзор-Русе\" призова капитаните да се съобразяват с навигационната обстановка по реката, да не надценяват възможностите на корабите и на личния състав. Жеков коментира, че затрудненото корабоплаване води и до загуби за корабособствениците. Не може да се използва пълният капацитет на плавателния съд, по-голям е разходът на гориво заради провлачването, увеличава се и времето за транспортиране на стоките. Нивото на река Дунав при Русе днес е 49 см спрямо условната кота \"нула\". Прогнозата за следващите два дни е то да спадне с още два сантиметра.", "date": "2018.08.21", "title": "Ниското ниво на река Дунав затруднява корабоплаването"}
{"url": "https://www.novinite.bg/articles/163312/Ustanoveno-e-narushenie-v-lechenieto-na-rodilkata-pochinala-v-UMBAL-Pleven", "text": "Извършената проверка в УМБАЛ „Д-р Георги Странски“ - Плевен по повод починала на 26.07.2018 г. родилка с инициали М. М. констатира нарушениe в диагностично-лечебния процес, за което ще бъде образувано административно-наказателно производство.Цялата документация по случая е предоставена на Районната прокуратура в гр. Плевен.На 25.07.2018 г. пациентката М. М. е хоспитализирана в Клиниката по акушерство и гинекология на УМБАЛ – Плевен за родоразрешение – планово Цезарово сечение. Проведена е предоперативна анестезиологична консултация, но не е извършен преглед и в Историята на бременността и раждането (ИБР) няма записани данни за състоянието на устната кухина и подвижността на шийния отдел на гръбначния стълб на пациентката. На по-късен етап това не е позволило да се направи оценка на риска от извършване на ендотрахеална интубация.По преценка на анестезиолога и по желание на пациентката раждането е планирано да се извърши под обща анестезия.На 26.07. в 9.00 ч. е започнала оперативната интервенция. Направени са няколко опита за ендотрахеална интубация, която не се е осъществила поради анатомични особености на устната кухина. Екипът е пристъпил към ръчно обдишване. В периода на обдишване е установено повишено съпротивление на дихателните пътища, тежък бронхоспазъм и хипотония. Вследствие при родилката настъпва остра хипоксия, довела до пренатално страдание за плода.Реанимационните мероприятия в Клиниката по акушерство и гинекология са продължили в пълен обем до 14.00 ч., след което е взето решение за преустановяването им, поради настъпила необратима сърдечна и съдова слабост. Това е и часът на обявяване на леталния изход.Изпълнителна агенция „Медицински одит“ е отправила препоръка към УМБАЛ - Плевен в срок до 30.09.2018 г. да бъде разработена и приложена писмена процедура за оценка на риска при осъществяване на ендотрахеална интубация.", "date": "2018.08.21", "title": "Установено е нарушение в лечението на родилката, починала в УМБАЛ- Плевен"}
{"url": "https://www.novinite.bg/articles/163304/Svaliha-22-balgari-ot-samolet", "text": "Това, че имате редовно купен билет не ви гарантира място в самолета. 22 българи са били свалени от самолет на WizzAir в Барселона и още 40 в София. Причината е т.нар. „Overbooking” – повече продадени самолетни билети от местата в самолета.В конкретния случай става дума за полет W64406 на 18 август. Самолетът е излетял от летище „Ел Прат” за българската столица, но преди това от машината са свалени 22 пътници на случаен принцип, което е практика в подобни случаи. Сред тях е имало майка с две деца и жена, която е пътувала за погребението на съпруга си. Същата вечер на полета от София до Барселона не са допуснати на борда на самолета 40 души, който също са били с редовно закупени билети.Обяснението на авиокомпанията е, че машината, с която е трябвало да се извърши полета – Airbus 321 София-Барселона-София е имал технически проблеми в Рим. Затова превозвачът взема друга машина – Airbus 320, която е с по-малко на брой места. Това е довело и до неприятния инцидент.От авиокомпанията уточниха, че е настъпила промяна в типа самолет, който да обслужи полета София-Барселона-София поради технически причини. „Самолетът Airbus A321 първоначално предвиден да изпълни полетите, се е наложило да мине през технически преглед. Във възможно най-кратки срокове на негово място е имало възможност да бъде пренасочен самолет от типа Airbus A320, който е с по-малък капацитет на местата. Поради тази причина се е наложило няколко пътници да бъдат пренасочени към по-късен полет. Всички полети на Wizz Air се извършват със самолети A320 със 180 места и A321 с 230 места”.", "date": "2018.08.21", "title": "Свалиха 22 българи от самолет"}
{"url": "https://www.novinite.bg/articles/163301/Evrostat-Vseki-treti-balgarin-e-patuval-s-cel-turizam-vednaj-godishno", "text": "Около 30% от българите, или почти всеки трети наш сънародник, е направил поне веднъж туристическо пътуване с лична цел (зад граница или вътре в страната), сочат данни от анализ на Евростат за туристическите пътувания на гражданите на ЕС през 2016 г. Средният показател за пътуванията на европейците е почти двойно по-голям от нашия - 62 на сто от европейските граждани са пътували поне веднъж с цел туризъм през въпросната година.Според данните на европейската статистика - у нас над 1,8 млн. сънародници са направили поне веднъж пътуване с цел туризъм през 2016 г. В огромната си част обаче тези пътувания са били вътре в страната (около 26 на сто от общо 30%), като само 2% от пътуващите българи са правили туризъм зад граница, а други 2% са предприели комбинирано пътуване.Средният разход на пътуващ българин с цел туризъм зад граница е бил 156 евро, при 336 евро среден разход за туризъм за жител на ЕС, отчита още Евростат.Данните на европейската статистика в общи линии съвпадат и с данните на НСИ за пътуванията на българите през изминалата 2017 г. Най-голям дял са били пътуванията на българите вътре в страната - около 85 та сто от всички пътувания. Около 11 на сто от пътуванията на българите са били зад граница, а около 4 на сто са били смесени - вътре в страната и зад граница.Средният разход на едно лице при пътуване в страната е бил около 200 лева, а зад граница - малко над 500 лева, отчита НСИ. Най-голямото перо при пътуването на българите вътре в страната са били нощувките и храната - около 40%, а зад граница за транспорта - около 30%.Относителният дял на самостоятелните пътувания на българите (вътре в страната и без резервация) е бил 95%, а зад граница и също без резервация - 63%.Най-активни в туризма са били българите във възрастовата граница 25-45 години - близо половината от всички пътувания са били на хора в тази възрастова категория.", "date": "2018.08.21", "title": "Евростат: Всеки трети българин е пътувал с цел туризъм веднъж годишно"}
{"url": "https://www.novinite.bg/articles/163330/Koj-shte-izplati-obezshteteniyata-na-zastrahovanite-v-Olimpik", "text": "България и Кипър да се разберат, кой е отговорен за изплащане на дълга към застрахованите в „Олимпик”. Това каза за NOVA временният ликвидатор на компанията Павлос Накузи. От думите му става ясно, че „Олимпик” официално ще бъде в ликвидация след решение на Кипърския съд, което трябва да бъде ясно в средата на септември. Дотогава българският и кипърският гаранционни фондове трябва да изяснят откъде ще дойдат парите за прекратените застрахователни полици.„Разбрах, че има обсъждане между институциите в Кипър и България и между двата фонда. Защото изглежда, че съществува полемика, кой фонд трябва да покрие исковете на българите, за инциденти в България. Това, което мога да ви кажа е, че \"Олимпик\" е платила над 16 млн. лева  през годините, като принос към българския фонд\", обясни Накузи. Проблемът в момента е, че и двата фонда казват, че нямат възможност да покрият българските инциденти. Накузи смята, че българският и кипърският гаранционен фонд трябва да изчистят този проблем преди средата на септември, когато ще се премине към следващата стъпка и ще се реши кой е отговорен за тези искове. Ще има голяма разлика в това кога хората ще си получат парите и колко пари ще получат, смята ликвидаторът на застрахователното дружество. Ако фондът компенсира хората, те трябва да получат цялата дължима от фалиралият застраховател сума. Ликвидаторът ще плати само толкова, колкото му позволяват възможностите след продажбата на активите на компанията, обясни Павлос Накузи. Той уточни, че има закони и договорки между компанията и двата фонда. Те трябва да изяснят кой за какво е отговорен, за да може нещата да се движат коректно.", "date": "2018.08.21", "title": "Кой ще изплати обезщетенията на застрахованите в „Олимпик”?"}
{"url": "https://www.novinite.bg/articles/163331/Vlastta-pozdravi-myusyulmanite-za-Kurban-Bajram", "text": "Премиерът, президентът и председателят на Народното събрание поздравиха мюсюлманите в Бългалия за Курбан Байрам. „Поздравявам всички мюсюлмани, които отбелязват големия празник - Курбан Байрам. Бъдете здрави и щастливи, нека има мир и разбирателство в семействата Ви. Този ден ни учи на смирение и уважение, нека да запазим и продължим мъдростта, с която заедно да работим за взаимното ни успешно бъдеще\", написа премиерът във Facebook. „В свещените за мюсюлманите дни е важно зачитането на традициите и посланията за доброта, помирение и опрощение да сплотяват цялото ни общество“, заявява държавният глава в своя поздравителен адрес. Той призовава за утвърждаване на ценностите на взаимната толерантност и обединението на българските религиозни общности. Държавният глава подчертава, че историята на българския народ еднозначно показва как единството и зачитането преодоляват всяко препятствие и каляват общата ни воля за напредък. Председателят на Народното събрание Цвета Караянчева също поздрави българските мюсюлмани. В началото на извънредното заседание на парламента тя им пожела много здраве, мир и благоденствие. \"Нека заедно продължим да бъдем пример за толерантност, разбирателство и взаимно уважение в името на благополучието и просперитета на страната ни\", каза Караянчева.", "date": "2018.08.21", "title": "Властта поздрави мюсюлманите за Курбан Байрам"}
{"url": "https://www.novinite.bg/articles/163285/Deputatite-se-sabirat-izvanredno", "text": "Извънредно заседание на парламента заради казуса със застрахователната компания \"Олимпик\". Депутатите се събират по време на ваканцията си по искане на БСП. В понеделник левицата внесе 61 подписа на свои народни представители. А правителството вече поиска оставката на зам.-председателя на КФН Ралица Агайн заради сериозни пропуски в ресора, за който тя отговаря. Освен казуса с \"Олимпик\", дневният ред на заседанието предвижда и точка, свързана с блокирания сайт на Агенцията по вписванията. Той, въпреки уверенията, че ще заработи нормално още миналата седмица, все още работи частично. ", "date": "2018.08.21", "title": "Депутатите се събират извънредно"}
{"url": "https://www.novinite.bg/articles/163284/Dneven-horoskop-za-vtornik", "text": "Днес ще имате нужда от приятел и в това няма нищо срамно. Всеки човек има нужда от подкрепа и от приятелско рамо, на което да поплаче. Вие сте късметлия, че имате такъв човек в живота си.Днес всичко е във ваша полза и има някаква сила, която ви тласка напред. Не спирайте по никакъв повод. Вашата упоритост ще се изплати в далечното бъдеще, така че си заслужава.Вашата психика е изключително силна днес. Но въпреки това, все още не можете да четете мисли, така че се поинтересувайте хората около вас какво преживяват и как се чувстват. Вижте повече на : ", "date": "2018.08.21", "title": "Дневен хороскоп за вторник"}
{"url": "https://www.novinite.bg/articles/163292/Sadat-reshava-dali-da-osvobodi-ot-aresta-bivshata-zam-kmetica-na-Mladost", "text": "Съдът решава да освободи ли от ареста бившата зам.-кметица на \"Младост\" Биляна Петрова.Мярката беше отложена, тъй като Петрова се оплака от проблеми с жлъчката и беше назначена експертиза, която не беше готова при предишното заседание.Петрова беше задържана на 17-ти април заедно с Десислава Иванчева с подкуп от 70 000 евро белязани пари.", "date": "2018.08.21", "title": "Съдът решава дали да освободи от ареста бившата зам.-кметица на \"Младост\""}
{"url": "https://www.novinite.bg/articles/163329/Bivshiyat-zam-kmet-na-Mladost-Bilyana-Petrova-zasega-ostava-v-aresta", "text": "Специализираният наказателен съд отхвърли искането на бившия заместник-кмет на столичния район \"Младост\" - Биляна Петрова да напусне ареста, предаде БГНЕС. Съдът се позова на назначената съдебно медицинска експертиза, според която, въпреки здравословните си проблеми, разследваната за корупция Петрова може да се лекува и под стража, уточнява БНР. Протестиращи: Десислава Иванчева и Биляна Петрова са невинни Отстранената кметица на район \"Младост\" Десислава Иванчева и нейната заместничка Биляна Петрова са невинни. Това казаха протестиращи, к... Прочети повече Според д-р Адриана Русева, заболяванията на Петрова не изискват болничен престой и затова тя се е консултира, както и е осигурила личен преглед на бившия заместник-кмет при още специалисти. Това предизвика реакцията на защитата й, според която вещото лице е изследвало и въпроси, които не са му възложени от съда и прави изводите си без изобщо да се е запознала с условията в ареста. Съдът обаче, не се съгласи и даже похвали Русева, че е проявила самоинициатива за попълване на изследването. Според магистрата, консултациите с други специалисти не само не е неправомерно, а е проява на висок професионализъм. Докато защитата на Петрова искаше свободата ѝ, включително и защото не е участвала в предполагаемата корупционна схема с кметицата на \"Младост\" Десислава Иванчева и бившия районен кмет Петко Дюлгеров по предполагаемото изнудване на бизнесмена Александър Ваклин, обвиняемата се разплака, а съдът даде почивка. След нея обяви, че Биляна Петрова остава под стража - решение, което тя може да обжалва пред Апелативния специализиран съд.", "date": "2018.08.21", "title": "Бившият зам.-кмет на \"Младост\" Биляна Петрова засега остава в ареста"}
{"url": "https://www.novinite.bg/articles/163297/Mitnichari-spipaha-kontrabandni-cigari-na-Lesovo", "text": "итнически служители откриха контрабандни цигари в тайници на два камиона на Лесово, съобщават от Агенция \"Митници\". Иззети са общо 470 кутии контрабандни цигари в тайници на два товарни автомобила, влизащи в страната ни от Турция. Цигарите са иззети при две отделни проверки на Митнически пункт Лесово. На 19 август, около 17:00 часа, на трасе \"Входящи товарни автомобили\" е пристигнал товарен автомобил с румънски регистрационен номер, управляван от румънски гражданин. Превозното средство е селектирано за проверка от екип на митническа мобилна група. При проверката с рентгенова апаратура и последвалия физически контрол, митническите служители откриват в тавана на шофьорската кабина укрити 230 кутии цигари без акцизен бандерол, от които 130 кутии с марка \"Pall Mal\"\" и 100 кутии с марка \"Assos\". Други 240 кутии контрабандни цигари са открити в пригоден като тайник метален резервоар за въздух в товарен автомобил с турски регистрационен номер. Камионът, управляван от турски гражданин, е пътувал от Турция за Полша през България и е пристигнал на МП Лесово на 11 август. Екип на митническа мобилна група установява при оглед на влекача и полуремаркето, че един от металните резервоари за въздух е преправян и може да се отваря чрез допълнително изработена резба. От металния резервоар- тайник са иззети 240 кутии цигари без акцизен бандерол, от които 220 с марка \"LM\" и 20 кутии \"Parliament\". Срещу двамата водачи, румънски и турски гражданин, са съставени актове за установените митнически нарушения.", "date": "2018.08.21", "title": "Митничари спипаха контрабандни цигари на Лесово"}
{"url": "https://www.novinite.bg/articles/163305/Financial-Times-idva-v-Balgariya", "text": "Financial Times ще стартира нова инвестиция в България. Това стана ясно по време на среща на заместник-министъра на икономиката Александър Манолев с Джон Кундерт, директор по финансовите въпроси на медията. Плановете на компанията са да разкрият център за развойна дейност в областта на информационните технологии в страната ни. Първоначално Financial Times ще партнира с друг британски инвеститор, който вече е развил дейност в България – „Xoomworks Technology“, за създаването на технологичен екип, който се очаква да достигне до 100 човека в рамките на една година. Плановете на британската медия е до две години да оперира напълно самостоятелно, а проектът им да стартира до края на тази година. „Навлизането на толкова сериозно име в нашата страна е пореден положителен сигнал за българската икономика“, коментира зам.-министър Манолев. Той акцентира, че България има най-бързо развиващият се сектор на информационните и комуникационните технология в Югоизточна Европа. „Подобни новини са още едно доказателство, че той продължава да се развива устойчиво“, каза още той. По думите му от 2013 г. до сега, по Закона за насърчаване на инвестициите, се реализират инвестиционни проекти в областта на услугите на стойност близо 180 млн. лв., с които се разкриват последователно над 6400 нови работни места, предимно за високо квалифицирани специалисти. Основно изискване за нас е всеки специалист, който бъде нает в София да отговаря на изискванията, които имаме и към служителите ни в Лондон, подчерта Джон Кундерт. По думите му са проучени редица държави на няколко континента, но са се спрели на България, защото може да отговори на това изискване. Тук намерихме не само много добър партньор в лицето на „Xoomworks“, но и специалисти, които да отговорят на световните критерии на Financial Times, защото за нас този проект не е аутсорсинг, а разрастване на семейството ни, каза още Кундерт. Той изрази надежда, че темповете за реализиране на проекта, ще изпреварят прогнозите и подчерта доброто сътрудничество, което е имал със Службата по търговско-икономическо сътрудничество на България в Лондон в етапа на проучване на дестинацията за инвестиция. Антъни Баринг, финансов директор на британската ИТ компания „Xoomworks Technology“, който също взе участие в срещата, подчерта, че компанията им се чувства много добре в страната ни и тук намират квалифицирани експерти в своята област. Financial Times е създадена преди 130 години в гр. Лондон и понастоящем има 930 000 абонати като от тях 714 000 използват дигиталните издания на групата, за която работят 600 журналисти в цял свят. През 2015 година британското издание е придобито от японската издателска група Nikkei Inc за 844 млн. британски лири. „Xoomworks Technology“, с които те ще си партнират при стартиране на проекта им в нашата страна, е британска софтуерна компания, която през 2015 разкрива своя развойно-технологична дейност в областта на информационните технологии в гр. София. Компанията специализира в създаване на дигитални иновации, мобилни приложения и софтуер за контрол и проследяване на качеството. Разработките на фирмата са насочени към потребители от сферата на счетоводството, управлението на обществени поръчки, туризма, енергетиката и строителството.", "date": "2018.08.21", "title": "Financial Times идва в България"}
{"url": "https://www.novinite.bg/articles/163317/Otkriha-kontrabandni-mobilni-telefonni-aparati-na-GKPP-Kapitan-Andreevo", "text": "Контрабандни мобилни телефонни апарати са открити на граничния пункт \"Капитан Андреево\". 77 - те телефона на стойност 4 200 лева са били укрити в специални тайници на автомобил, пътуващ от България за Турция, информират от Агенция \"Митници\". На шофьора на автомобила - 29-годишен мъж от Ямбол, са съставени два акта - за опит да бъдат пренесени недекларирани стоки и за наличието на тайник.", "date": "2018.08.21", "title": "Откриха контрабандни мобилни телефонни апарати на ГКПП \"Капитан Андреево\""}
{"url": "https://www.novinite.bg/articles/163314/Tejka-katastrofa-zatrudnyava-dvijenieto-na-AM-Trakiya", "text": "Тежка катастрофа затруднява движението на АМ „Тракия” край Пазарджик, предаде  bTV.Автомобил е обърнат по таван и е застанал в разделителната мантинела, след като е блъснат от друга кола отзад.Инцидентът е станал на 84 км. в посока София. Кола с немска регистрация е блъснала отзад друг лек автомобил.За щастие няма тежко пострадали хора, един човек е откаран в болница за преглед.На място е изпратена полиция, образувала се е тапа и движението се осъществява само в аварийната лента.", "date": "2018.08.21", "title": "Тежка катастрофа затруднява движението на АМ „Тракия”"}
{"url": "https://www.novinite.bg/articles/163287/Tramp-za-Kim-Chen-un-Mejdu-nas-ima-chudesna-himiya-haresvam-go-i-toj-me-haresva", "text": "Президентът на САЩ Доналд Тръмп каза, че е много вероятно да се срещне отново със севернокорейския лидер Ким Чен-ун и защити усилията си да убеди Пхенян да се откаже от ядрените оръжия, предаде Ройтерс. В специално интервю, което даде за Ройтерс в Овалния кабинет на Белия дом, Тръмп изрази увереност, че Северна Корея е предприела конкретни стъпки към отказ от ядрените оръжия въпреки растящите съмнения за готовността на Ким да премахне ядрения си арсенал. Президентът на САЩ настоя, че със Северна Корея \"се случват много добри неща\", но се оплака, че Китай не помага така, както е помагал в миналото по севернокорейския проблем заради търговския спор между Пекин и Вашингтон. \"Аз спрях ядрените опити на Северна Корея. Спрях ракетните й изпитания. Япония е възхитена. Какво ще се случи ли? Кой знае? Ще видим\", каза Тръмп. Той добави, че между него и Ким има \"чудесна химия\". \"Харесвам го. И той ме харесва. Сега не се изстрелват балистични ракети, цари тишина. Имам много добри лични отношения с председателя Ким\", продължи президентът пред Ройтерс. Тръмп каза, че на срещата с руския президент Владимир Путин са разисквали редица въпроси, като сигурността на Израел, ситуацията в Сирия, руската анексия на Крим и нахлуването в Източна Украйна, газопроводът Северен поток 2. Американският президент заяви, че Путин не е поставил пред него въпроса за американските санкции срещу Русия, но че ще помисли дали да ги отмени, ако Русия предприеме някои действия по отношение на Сирия или Украйна. \"Ще помисля за това ако те направят нещо, което ще е добро за нас. Но ако не направят, няма да помисля по въпроса\", добави той. Тръмп каза, че не проявява особен интерес към среща с иранския президент Хасан Рохани, за да обсъдят спора за иранската ядрена програма, въпреки че по-рано този месец изрази готовност за такава среща, посочва Ройтерс. \"Ако искат такава среща, добре, ако не искат, изобщо не ме интересува\", продължи той. Тръмп добави, че не е сигурен дали ще се срещне с китайския президент Си Цзинпин на Азиатско-Тихоокеанската среща на върха в Папуа-Нова Гвинея през ноември. Според Тръмп е много опасно социални медии като Туитър или Фейсбук да регулират съдържанието на собствените си платформи. \"Няма да споменавам имена, но когато махат някои хора от Туитър или Фейсбук и взимат такова решение, това наистина е опасно, защото утре може да сте вие\", каза той пред Ройтерс в момент, когато индустрията на социалните медии е подложена на все по-остри критики в Конгреса заради чужда политическа пропаганда. Ройтерс напомня, че на 18 август Тръмп упрекна социалните медии, че \"имат напълно дискриминационно отношение към гласовете на републиканците/консерваторите\".\"Твърде много гласове биват премахвани, някои добри, някои лоши\", написа тогава президентът в Туитър. Тръмп заяви, че не е възхитен от председателя на Управлението за федерален резерв Джероум Пауел заради повишаването на лихвите и обвини Китай и Европа, че манипулират валутите си. Американският президент изрази опасения, че ако направи изказвания под клетва пред специалния прокурор Робърт Мълър, разследващ евентуална руска намеса в изборите в САЩ през 2016 г., може да си навлече обвинения в лъжесвидетелство. Президентът се опасява, че следователите могат да сравнят изявленията му с тези на други хора, които са дали показания в разследването, като бившия директор на ФБР Джеймс Коми, и ако открият разминавания, те могат да бъдат използвани срещу него. \"Дори и ако казвам истината, това ще ме направи лъжец. Това не е добре\", посочи президентът, но не каза дали ще се съгласи да говори пред Мълър.", "date": "2018.08.21", "title": "Тръмп за Ким Чен-ун: Между нас има чудесна химия, харесвам го и той ме харесва"}
{"url": "https://www.novinite.bg/articles/163321/KAT-lovi-po-4226-narusheniya-na-den", "text": "Продължават проверките на полицията в рамките на ежедневния засилен контрол по пътищата на страната. Това съобщиха от пресцентъра на МВР. Вчера в хода на операцията полицейските екипи са проверили 5376 моторни превозни средства и 7160 души. Установени са общо 4226 нарушения, от които 1299 са управление на МПС с превишена скорост. По време на проверките са издадени 2196 фиша и 731 акта за установени административни нарушения. Отнети са 42 свидетелства за управление на МПС по причина неплатени задължения. По време на осъществените проверки на място на гражданите са връчени общо310 електронни фиша.", "date": "2018.08.21", "title": "КАТ лови по 4226 нарушения на ден"}
{"url": "https://www.novinite.bg/articles/163291/Gradovete-koito-sa-gotovi-za-badeshteto", "text": "Индексът Smart Cities 2017 подрежда в класация 100-те най-подготвени за бъдещето градове. Индексът оценява степента на внедряване на технологии за умно управление на градовете. Сред тях са системи, следящи замърсяването, трафика, употребата на енергия и много други.Превръщането на един град в „умен“ най-често се базира върху внедряването на градски иновации в три основни области. Това са транспорт, за да подобри мобилността на жителите и да намали задръстванията, предлагайки алтернативни начини на предвижване.Околна среда, в която се включва управлението на водата, енергията, качеството на въдуха и отпадъците, както и цялостното подобряване на живот на хората, които живеят в града.Индексът Smart Cities 2017 подрежда в класация 100-те най-подготвени за бъдещето градове. При проучването са анализирани 500 града по целия свят. Те са класирани в 18 категории като публичен транспорт, чиста енергия, отпадъци, образование, технологична стартъп екосистема, брой Wi-Fi точки, цифров достъп до административни услуги и опазване на околната среда.Ето и как изглежда топ 10:10. Мелбърн, Австралия9. Женева, Швейцария8. Амстердам, Холандия7. Сан Франциско, Калифорния6. Токио, Япония5. Бостън, САЩ4. Цюрих, Швейцария3. Стокхолм, Швеция2. Сингапур, Сингапур1. Копенхаген, ДанияЕдинственият български град, който намира място в класацията, е София. Столицата ни е на 94 място.", "date": "2018.08.21", "title": "Градовете, които са готови за бъдещето"}
{"url": "https://www.novinite.bg/articles/163307/Trima-dushi-byaha-raneni-pri-strelba-v-londonskoto-metro", "text": "Трима души бяха ранени при стрелба в метростанция Кингсбъри на лондонското метро. Полицията съобщи, че не става дума за тероризъм. Няма опасност за живота на пострадалите. Полицията е на място и околните улици са затворени. Засега няма арестувани.", "date": "2018.08.21", "title": "Трима души бяха ранени при стрелба в лондонското метро"}
{"url": "https://www.novinite.bg/articles/163309/Intenziven-trafik-po-granicite-na-stranata", "text": "Интензивен е трафикът на ГКПП „Кулата“, ГКПП „Маказа“, и ГКПП „Дунав мост“ и ГКПП „Дунав мост 2“. Това съобщиха от пресцентъра на ГД „Гранична полиция“. На българо-гръцката граница на ГКПП „Кулата“ и ГКПП „Маказа“ трафикът е интензивен. На българо-румънската граница на ГКПП „Дунав мост“ и ГКПП „Дунав мост 2“, трафикът е интензивен за товарни автомобили на изход и за леки автомобили на всички останали гранични контролно-пропускателни пунктове. На българо-сръбската, българо-турската и българо-македонската граница трафикът е нормален на всички гранични контролно-пропускателни пунктове.", "date": "2018.08.21", "title": "Интензивен трафик по границите на страната"}
{"url": "https://www.novinite.bg/articles/163296/Broyat-na-migrantite-na-grackiya-ostrov-Lesbos-otnovo-nadhvarli-10-000", "text": "Нарасналият брой на пристигащите през последните дни мигранти на гръцкия остров Лесбос, които подават там молби за убежище, увеличи за първи път след голямата мигрантска криза от 2015 - 2016 г. броя им до над 10 хиляди, пише гръцкият вестник \"Елефтерос типос\". Според официални данни на гръцкия Национален център за граничен контрол, миграция и убежище от вчера сутринта на Лесбос са се намирали 10097 търсещи убежище мигранти. От тях почти 8 000 са били настанени в центъра за мигранти в селището Мория, където инфраструктурата е предвидена за малко над 3000 души. На остров Хиос се намират 2273 желаещи да получат убежище, а на остров Самос - 3822. На тези острови центровете за настаняване са предвидени съответно за едва 1014 и 648 души.", "date": "2018.08.21", "title": "Броят на мигрантите на гръцкия остров Лесбос отново надхвърли 10 000"}
{"url": "https://www.novinite.bg/articles/163294/NATO-izprati-usloviyata-za-chlenstvoto-na-Makedoniya-v-aliansa", "text": "Правителството на Македония прие препоръките на НАТО, които трябва да се изпълнят за период от 18 месеца, съобщават скопските вестници. Македония трябва да изпълни голям брой политически и икономически условия, както и условия в областта на сигурността и съдебната система, пише скопският вестник \"Вечер\". © Архив / БТА Вестникът отбелязва, че успехите на страната трябва да бъдат увенчани до края на април 2020 година. В документа, който е изпратен до институциите, за всички министерства има много задачи, но тяхната координация ще се извършва от страна на Координационен съвет на правителствено и министерско ниво, който се очаква да бъде създаден на заседание на изпълнителната власт в следващите дни, пише вестник \"Вечер\". В документа, изпратен от генералния секретар на НАТО Йенс Столтенберг, сред политическите условия, които трябва да бъдат изпълнени, е посочено, че страната трябва да продължи реформите в съдебната система и да се бори с корупцията и организираната престъпност, включително и на най-високо равнище. Посочва се, че трябва да се увеличат усилията за изграждане на функционално мултиетническо общество, основано на пълна реализация на Охридския рамков договор. В упътването на НАТО се казва, че трябва да бъдат изпълнени всички предписани вътрешни процедури по отношение на договора за решаване на въпроса с името, което е условие за завършване на процеса на присъединяване. Също така се настоява да се осигури по-голяма отчетност и съответен надзор над разузнавателните служби и службите за сигурност, пише скопският вестник \"Вечер\". Вестник \"Нова Македония\" съобщава, че сдруженията, които са против референдума за името на страната, са поискали пари от държавата за кампанията \"Македония бойкотира\". Но дори държавата да не осигури средства за тези 28 сдружения, те ще отделят свои пари за пропаганда против референдума. Решени сме да бойкотираме, ако правителството не даде средства, ние ще се оправим някак си, но във всеки случай очакваме да се следва примерът на развитите демокрации, в които всеки има еднакво право да изразява своите идеи, заяви Солза Гърчева от Глас за Македония. Общественият интерес на Република Македония е да членува в международни организации, но не в ЕС и НАТО, а в някои други. Ние като кризисен щаб настояваме за финансови средства точно толкова, колкото правителството ще отдели за своята кампания за референдума, нито за денар повече, заяви Янко Бачев, председател на Единна Македония. Според него кампанията на правителството за предстоящия референдум е пълна лъжа и не е вярно, че влизането на Македония в НАТО и ЕС е в интерес на страната.", "date": "2018.08.21", "title": "НАТО изпрати условията за членството на Македония в алианса"}
{"url": "https://www.novinite.bg/articles/163313/Videozapis-razkri-prichinata-za-gorskite-pojari-v-Garciya", "text": "Нов видеозапис от началото на пожара в Атика на 23 юли, отнел живота на 96 души, публикува тази сутрин атинският вестник \"Катимерини\" на интернет страницата си. Записът е направен от охранителна камера на дом в селището Дау Пенделис. На кадрите се вижда, че огънят тръгва от поляна, разположена между къщите на селището и бързо се разпространява в посока на селищата Неос Вудзас и Мати. В коментара към видеозаписа се казва, че според очевидци огънят е бил запален от местен жител, който се е опитвал да изгори сухи клони. Видеозаписът е бил иззет от властите. В специално съобщение по темата най-голямата опозиционна партия Нова демокрация заявява, че видеозаписът опровергава тезата на кабинета за умишлен палеж, още по-малко пък с цел дестабилизиране на правителството. От Нова демокрация обвиниха властите за забавената, според тях, реакция на противопожарните служби, съобщава \"Прото тема\".", "date": "2018.08.21", "title": "Видеозапис разкри причината за горските пожари в Гърция?"}
{"url": "https://www.novinite.bg/articles/163310/Kanadski-grad-zabranyava-upotrebata-na-plastmasovi-slamki", "text": "Ванкувър ще бъде първият голям канадски град, който ще забрани пластмасовите сламки за пиене. Причината е, че това ще намали зависимостта от употребяването на артикули за еднократна употреба, които замърсяват природата.Забраната за сламки ще влезе в сила през есента на 2019 година. Тя е част от политики за намаляване на отпадъците, които включват и забрана за употребата на кутии от полистирол, чаши за еднократна употреба и найлонови торбички.Според политиката градът има за цел напълно да премахне изхвърлянето на пластмасови отпадъци до 2040 г.\"Градът е крайбрежен и пластмасовите елементи оказват значително въздействие върху околната среда. Ние смятаме, че е важно да предприемем действия\", каза Алберт Шамис, директор на Управление на отпадъците и възстановяване на ресурсите в град Ванкувър, цитиран от The Globe and Mail.\"Хората ще могат да купуват сламки за еднократна употреба от магазините за продажба на дребно за домовете си, тъй като забраната има за цел да се насочи към заведения за хранене\", добави Шамис.Забраната на града за пластмасови сламки за пиене, стиропорени чаши и стиропорени кутий за храна ще се прилага за ресторанти и продавачи с лицензи за градски бизнес. Градът все още разработва подробности за изпълнението и обмисля препоръка за наказване на нарушителите с глоба от 250 долара чрез оплаквания и проверки на място. Според кметството на Ванкувър се използват приблизително 57 милиона сламки всеки ден, а всяка седмица се изхвърлят 2,6 милиона чаши за еднократна употреба.", "date": "2018.08.21", "title": "Канадски град забранява употребата на пластмасови сламки"}
{"url": "https://www.novinite.bg/articles/163332/Papata-poiska-proshka-za-pedofilite-v-carkvata", "text": "Изправен пред скандали за сексуални злоупотреби на свещенослужители над деца в няколко страни едновременно, папа Франциск написа безпрецедентно писмо до католиците по света, призовавайки всеки от тях да съдейства за изкореняването на явлението от църквата, предаде „Ройтерс“.В обръщението си папата отново иска прошка от името на Римокатолическата църква за греховете на свещениците педофили. Това е проблем, който опетнява името на църквата от дълги години.Папата обещава също, че няма да се пестят усилия за прекратяване и предотвратяване на посегателствата и на прикриването им. „Осъзнахме, че тези рани никога не зарастват и изискват от нас най-остро да заклеймим жестокостите и да обединим сили за изкореняване на тази култура на смъртта\", заявява папата.Папата не за първи път реагира на мъчителната тема за педофилията и посегателствата. В края на юли той прие оставката на американския кардинал Тиодор Маккарик, почетен архиепископ на Вашингтон, обвинен в сексуални посегателства срещу непълнолетни. Представител на Ватикана каза, че това е първият случай, когато папата пише до католиците по света - около 1,2 милиарда души - във връзка със сексуалните посегателства. Предишните му писма, свързани със скандала, бяха адресирани до епископите и вярващите в отделни страни.", "date": "2018.08.21", "title": "Папата поиска прошка за педофилите в църквата"}
{"url": "https://www.novinite.bg/articles/163315/Yujna-i-Severna-Koreya-zasilvat-vzaimnoto-doverie", "text": "Южна и Северна Корея решиха да закрият някои от охранителните постове по границата помежду си с цел засилване на взаимното доверие, предаде Франс прес, цитирайки южнокорейския министър на отбраната Сон Йон-моо.Демилитаризираната гранична зона между двете Кореи е, противно на името си, една от най-милитаризираните зони на света, отбелязва агенцията.Южнокорейският министър на отбраната Сон Йон-моо обяви, че страната му ще изтегли хората си от десетина гранични постове в израз на добра воля.\"Това означава, че ще се изтеглим първоначално от един или два поста, а после - и от повече\", каза той в южнокорейския парламент и уточни, че Северна Корея ще направи същото.\"Северът и Югът се съгласиха се изтеглят от постовете, които се намират близо един до друг. Двата, които са разположени най-близо, са на 700 метра разстояние. Ще се изтеглим и от другите, които са на разстояние един от друг, по-малко от километър\", добави южнокорейският министър на отбраната. За момента не е ясно дали постовете ще бъдат премахнати изцяло, отбелязва Франс прес.", "date": "2018.08.21", "title": "Южна и Северна Корея засилват взаимното доверие"}
{"url": "https://www.novinite.bg/articles/163320/Putin-i-Merkel-sa-obsadili-tranzita-na-gaz-prez-Ukrajna", "text": "Руският президент Владимир Путин и германската канцлерка Ангела Меркел са обсъдили на срещата си в Берлин в събота транзита на газ през територията на Украйна, но няма конкретни прогнози за увеличение на потреблението на синьо гориво. Това заяви пред журналисти говорителят на Кремъл Дмитрий Песков, цитиран от ТАСС. Обсъдена е била темата за прогнозите за обема на потребявания газ на европейския континент, като е било подчертано, че тези прогнози засега са противоречиви, отбеляза Песков. По думите му, очевидно потреблението ще нараства, но в каква степен - това е въпрос, който трябва да се проучи. Говорителят на Кремъл припомни думите на Путин в края на посещението си, че транзитът през Украйна ще продължи.", "date": "2018.08.21", "title": "Путин и Меркел са обсъдили транзита на газ през Украйна"}
{"url": "https://www.novinite.bg/articles/163279/Dnes-shte-preobladava-slanchevo-vreme", "text": "Днес ще преобладава слънчево време. Около и след обяд ще се развива купеста и купесто-дъждовна облачност и на отделни места, в северозападна и планинските райони на Западна България ще превали и прегърми. Ще духа слаб, в източните райони до умерен североизточен вятър. Максималните температури ще са между 28° и 33°, за София – около 28°. В планините ще е предимно слънчево. В следобедните часове ще се развива купеста и купесто-дъждовна облачност и на места, главно в западните райони на Стара планина ще има краткотрайни валежи от дъжд с гръмотевици. Ще духа до умерен вятър от изток-североизток. Максималната температура на височина 1200 метра ще е около 21°, на 2000 метра – около 14°.По Черноморието ще е предимно слънчево. Ще духа до умерен североизточен вятър. Максималните температури ще са 29–30°. Температурата на морската вода е 27°. Вълнението на морето ще е 2-3 бала.", "date": "2018.08.21", "title": "Днес ще преобладава слънчево време"}
{"url": "https://www.novinite.bg/articles/163282/Spirat-dvijenieto-po-ul-Car-Ivan-Shishman-v-Sofiya", "text": "Въвежда се организация на движението за изграждане на канализация по ул. “Иван Вазов” от бул. “Васил Левски” до ул. “Георги Раковски“, съобщиха от пресцентъра на Столична община. От 00.00 часа на 21 август 2018 г. до 24.00 часа на 16 септември 2018 г. се забранява влизането на пътни превозни средства през кръстовище ул. “Иван Вазов” - ул. “Цар Иван Шишман”.", "date": "2018.08.21", "title": "Спират движението по ул. \"Цар Иван Шишман\" в София"}
{"url": "https://www.novinite.bg/articles/163323/Zoran-Zaev-Makedonskiyat-ezik-shte-e-oficialen-v-ES", "text": "Македонският език ще бъде официален език в Европейския съюз, който има 500 милиона граждани, написа македонският премиер Зоран Заев в своя профил във Facebook преди информационната кампания за предстоящия референдум за споразумението с Гърция и поканата за членство в НАТО и ЕС, съобщи МИА.Заев заяви, че като се присъедини към ЕС, всички официални връзки между Република Македония и членките на ЕС ще бъдат водени и превеждани на македонски език като официален и признат на територия, която има 500 милиона жители, пише БТА.", "date": "2018.08.21", "title": "Зоран Заев: Македонският език ще е официален в ЕС!"}
{"url": "https://www.novinite.bg/articles/163280/Parkingat-kraj-Nacionalniya-stadion-stava-platen-ot-1-septemvri", "text": "Столичната община започна разчистването на автомобилите край Националния стадион \"Васил Левски\". Районът ще се превърне в платен паркинг от 1 септември. Идеята на общината е да въведе ред и нормален достъп до парка. В зоната от метростанцията до сектор А на спортното съоръжение ще бъдат разчертани около 100 паркоместа. Ще бъде монтирана бариера, както и автомат за заплащане на престоя. Платеното паркиране ще важи за района между Националния стадион, булевард \"Евлоги и Христо Георгиеви\" и булевард \"Драган Цанков\". Засега паркирането до стадиона от страната на езерото \"Ариана\" остава безплатно.", "date": "2018.08.21", "title": "Паркингът край Националния стадион става платен от 1 септември"}
{"url": "https://www.novinite.bg/articles/163289/Koi-sa-prichinite-za-tejkite-katastrofi-v-Balgariya", "text": "Йонко Иванов, председател на Съюза на преподавателите по авто-мото подготовка и Любка Маринова, експерт по пътна безопасност, коментираха в сутрешния блок на Нова телевизия кои са причините за тежките катастрофи по пътищата в България.„Летният сезон е един от най – аварийните. Почти всеки ден има катастрофи, но въпреки това загиналите са по – малко по данни на МВР, обясни Маринова.Тя поясни как се прави статистиката на починалите на пътя: според директива на СЗО до един месец след ПТП, ако човек почине, влиза в статистиката. „Не се следят така ранените, които са с опасност за живота“, заяви тя.Иванов обаче заяви категорично, че не е съгласен и обясни, че болниците не дават информация на „Пътна полиция“.„Има закони в България. Сега излизат обаче едни хора, които дори не ги знаят“, поясни той.По думите му, има разминаване с 12 – 14 човека от статистиката за починали при ПТП.„Цари хаос в България за момента“, коментира Йонко Иванов.„Няма обходни пътища на магистралите. В 17,30 часа в петък никой не работеше на виадукта на „Витиня“. Обикновено се използва сянката за работа, но в случая май не бе така“, заяви той.Любка Маринова категорично заяви, че липсата образование е основната причина за катастрофите по пътищата.", "date": "2018.08.21", "title": "Кои са причините за тежките катастрофи в България"}
{"url": "https://www.novinite.bg/articles/163293/Zapochna-izplashtaneto-na-subsidiite-po-de-minimis-na-ovcevadi-i-kozevadi", "text": "ДФ „Земеделие“ започна изплащането на финансовата подкрепа по схемата на минималната държавна помощ de minimis, съгласно Регламент (ЕС) № 1408/2013. До момента са преведени 15,200 млн. лева на 8 191 земеделски стопани от цялата страна, отглеждащи овце-майки и кози-майки. Ставката за подпомагане на глава животно е 15 лв. Помощта има за цел да компенсира животновъдите за изкупната цена на суровото мляко от дребни преживни животни, и да намали затрудненията в сектора.Превеждането на субсидиите по de minimis продължава. Средства ще бъдат изплатени на всички животновъди, кандидатствали по схемата, след приключване на допълнителните административни проверки, които служителите на ДФЗ са задължени да извършат.Общият размер на помощите по схемата de minimis, която един земеделски стопанин или предприятие може да получи е до левовата равностойност на 15 000 евро за период от три последователни данъчни години.", "date": "2018.08.21", "title": "Започна изплащането на субсидиите по de minimis на овцевъди и козевъди"}
{"url": "https://www.novinite.bg/articles/163283/Organizaciya-na-dvijenieto-za-zasnemane-na-reklamen-klip", "text": "От 06:00 до 11:00 часа на 21.08.2018г. и 22.08.2018г. се забранява престоят и паркирането на пътни превозни средства, с изключение на автомобилите на снимачния екип и без да се засягат местата в режим на платено паркиране \"служебен абонамент\", както следва:„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.08.21", "title": "Организация на движението за заснемане на рекламен клип"}
{"url": "https://www.novinite.bg/articles/163295/Nameriha-martvo-bebe-na-smetishte-v-Haskovsko", "text": "Откриха мъртво бебе на сметище край хасковското село Гарваново, съобщи по данни на полицията.Сигналът е подаден в понеделник малко преди 15:00 ч. При работата си служители от депото са открили трупа на новородено бебе.Криминалистите изясняват курсовете на сметищните коли през почивните дни, за да локализират районите, от които може да е пренесено детенцето.Работата по образуваното досъдебно производство продължава. Назначена е аутопсия.Полицейските служители умоляват гражданите, ако разполагат с информация по случая да я споделят в най-близкото районно управление при гарантирана анонимност.", "date": "2018.08.21", "title": "Намериха мъртво бебе на сметище в Хасковско"}
{"url": "https://www.novinite.bg/articles/163299/Devet-firmi-iskat-da-pravyat-znacite-po-patishtata", "text": "Девет са кандидатите за производството на пътни знаци за следващите пет години, съобщиха от Агенция \"Пътна инфраструктура\".Днес отвориха офертите на кандидатите за производство, доставка и монтаж на пътни знаци с постоянни и променливи размери на вертикална сигнализация на републиканските пътища.Тръжната процедура е в шест обособени позиции по районите на планиране в страната, а индикативната стойност за всяка е 2,5 млн. лв. без ДДС. Общата прогнозна стойност на обществената поръчка е 15 млн. лв. без ДДС и се финансира от бюджета на пътната агенция.", "date": "2018.08.21", "title": "Девет фирми искат да правят знаците по пътищата"}
{"url": "https://www.novinite.bg/articles/163281/Kmetat-Jordanka-Fandakova-proveri-remonta-na-bul-Balgariya", "text": "Метална мрежа се монтира на основата на булеварда за по-голяма устойчивост\"При благоприятни метеорологични условия, по план на 25 август, предвиждаме да възстановим движението по бул. „България“ в участъка от бул. „Акад. Ив. Гешов“ до бул. „Г. Делчев“. Това каза днес кметът на София Йорданка Фандъкова при проверка на ремонта на участъка. Започна полагането на първия пласт асфалт (биндер) в участъка, който се изпълнява върху метална мрежа, която се монтира на основата за по-голяма устойчивост на натоварването.От утре, 22 август, ще започне нивелиране на шахтите. В четвъртък трябва да бъде положен цялостно износващият слой асфалт, в петък асфалтът трябва да изстине, след което ще бъде положена пътната маркировка. От събота движението ще бъде пуснато.Ако тези срокове бъдат спазени и времето позволи, веднага ще започне ремонтът по пътното платно в посока „център“. Срокът за завършване на целия участък е 10 септември.Догодина ще продължим с ремонти на следващите етапи – от НДК до бул. „Акад. Ив. Гешов“ и от бул. „Г. Делчев“ до \"Околовръстния път\".От днес, 20 август, е възстановено движението по бул. „Христофор Колумб“, където реално изградихме нов булевард, с тротоари и улично осветление.На 21 август започва цялостният ремонт на Източната тангента от кръговото кръстовище с бул. “Христофор Колумб“ до кв. „Христо Ботев“.Освен на големите пътни обекти работим и по 15 значими квартални улици, като 11 от тях са вече завършени.", "date": "2018.08.21", "title": "Кметът Йорданка Фандъкова провери ремонта на бул. “България“"}
{"url": "https://www.novinite.bg/articles/163306/Darjavniyat-glava-pozdravi-balgarskite-myusyulmani-po-sluchaj-praznika-Kurban-Bajram", "text": "Президентът Румен Радев отправи своите благопожелания за мир, здраве и щастие към представителите на мюсюлманската общност в България по повод празника Курбан Байрам. „В свещените за мюсюлманите дни е важно зачитането на традициите и посланията за доброта, помирение и опрощение да сплотяват цялото ни общество“, заявява държавният глава в своя поздравителен адрес и призовава за утвърждаване на ценностите на взаимната толерантност и обединението на българските религиозни общности. Държавният глава подчертава, че историята на българския народ еднозначно показва как единството и зачитането преодоляват всяко препятствие и каляват общата ни воля за напредък.", "date": "2018.08.21", "title": "Държавният глава поздрави българските мюсюлмани по случай празника Курбан Байрам"}
{"url": "https://www.novinite.bg/articles/163311/Parlamentat-zasedava-izvanredno", "text": "Парламентът заседава извънредно по искане на 61 народни представители от БСП. Премиерът Бойко Борисов също е в Пленарната зала. Дневният ред включва Проект на решение за предприемане на действия във връзка с отнемането на лиценза за застрахователна дейност на кипърската застрахователна компания \"Olympic Insurance Co. Ltd\". Очаква се депутатите да изслушат министър-председателя във връзка със сигурността на електронните бази данни, съхранявани от Агенцията по вписванията и Министерството на правосъдието и отговорността за възникналата криза. Председателят на Народното събрание Цвета Караянчева поздрави мюсюлманите с празника Курбан Байрам и им пожела здраве, мир и благоденствие.", "date": "2018.08.21", "title": "Парламентът заседава извънредно"}
{"url": "https://www.novinite.bg/articles/163300/Evakuiraha-sgradata-na-danachnata-slujba-v-Kazanlak-zaradi-miris-na-gaz", "text": "Заради мирис на газ в централната градска част на Казанлък, евакуираха сградата на данъчната служба и социалното подпомагане, предаде БГНЕС.Към момента не е установен източникът, но по данни на пожарната, от няколко шахти в града се разнася миризмата на природен газ. Ще бъде извършен оглед и на банката в съседство на сградата на данъчното и ако там бъде установен мирис на газ, и банката ще бъде евакуирана. Фирмата, стопанисваща газопреносната мрежа, извършва оглед по трасето, за да установи откъде точно е течът.", "date": "2018.08.21", "title": "Евакуираха сградата на данъчната служба в Казанлък заради мирис на газ"}
{"url": "https://www.novinite.bg/articles/163303/Ninova-pozdravi-myusyulmanite-po-sluchaj-Kurban-Bajram", "text": "Председателят на НС на БСП Корнелия Нинова поздрави мюсюлманите по случай техния празник Курбан Байрам. „Уважаеми мюсюлмани, поздравявам ви със свещения ви празник Курбан Байрам. Желая ви здраве и благоденствие. Нека винаги пазим уважението и разбирателството помежду ни, да се подкрепяме в името на добруването на всички”, пише лидерът на левицата в своето поздравление.", "date": "2018.08.21", "title": "Нинова поздрави мюсюлманите по случай Курбан Байрам"}
{"url": "https://www.novinite.bg/articles/163318/Ninova-Nedopustimo-e-da-ima-takova-razminavane-mejdu-informaciyata-na-KFN-i-na-pravitelstvoto", "text": "„Има огромно разминаваме между това, което чухме в доклада на зам.-председателя на КФН Ралица Агайн и това, което говорят различни представители на правителството. Това е недопустимо!“ Това заяви председателят на БСП за България Корнелия Нинова от парламентарната трибуна. „Премиерът заяви публично, че който се е подлъгал да плаща по- евтини застраховки, си е поел риска. Би трябвало хората да очакват, че щом е по-евтино, има проблем. А зам.-председателят на КФН казва, че цената не е била дъмпингова. Кое е вярно?“, попита лидерът на БСП. Тя припомни и твърдението на премиера, че ако държавата се намеси, ще бъде за сметка на данъкоплатците. „А г-жа Агайн твърди, че ако държавата се намеси, ще бъде за сметка на гаранционните фондове – нашия и кипърския, където вноските са правени от застрахователите, а не от данъкоплатците. Отново има разминаване“, подчерта Нинова. „Правителството и до ден днешен твърди, че държавата не може да се намеси, освен да помага със съвети и адвокати в Кипър. А г-жа Агайн твърди и ние подкрепяме, че има начин българският гаранционен фонд да се намеси и след това да предяви своите претенции към кипърския, не само на база българското законодателство, а и на база сключения договор между двете страни“, каза още председателят на левицата. Тя попита дали информацията от доклада на г-жа Агайн е станала достояние на министър- председателя. „Недопустимо е между изключително важна държавна институция - Комисията по финансов надзор, и правителството да има такова разминаване“, категорична е Корнелия Нинова. Председателят на БСП подчерта, че основният въпрос е как да се помогне на тези над 250 хил. души. „Как държавата да си изпълни функциите на един регулиран пазар и да не прехвърляме отговорността на хората, които задължително са били накарани да се застраховат“, допълни Нинова.", "date": "2018.08.21", "title": "Нинова: Недопустимо е да има такова разминаване между информацията на КФН и на правителството"}
{"url": "https://www.novinite.bg/articles/163322/Maya-Manolova-potarsi-sadejstvie-ot-kiparskiya-finansov-ombudsman-po-kazusa-s-faliralata-ZK-Olimpik", "text": "Общественият защитник Мая Манолова изпрати официално писмо до Павлос Йоану – финансов омбудсман на Република Кипър, в което поиска съдействие по казуса на близо 275 000 български шофьори с фалиралата застрахователна компания „Олимпик“. Манолова обръща внимание на Йоану, че сънародниците ни са поставени в патовата ситуация втори път да сключат застраховка „Гражданска отговорност“ при нов застраховател, като при това трябва да го направят в кратки срокове. „Всички претенции към застрахователната компания – за възстановяване на суми по прекратените полици за неизтеклата част от договорите и обезщетения по настъпили застрахователни събития по задължителната застраховка „Гражданска отговорност“, следва да се предявят съгласно законодателството на Република Кипър“, пише в писмото си Манолова. Съгласно Кодекса за застраховането ЗК „Олимпик – клон България“ като член на Съвета на Гаранционния фонд е имал задължението да внася определена вноска, но в същото време няма предвиден обезпечителен фонд у нас, който да гарантира вземанията по застраховките при несъстоятелност на застраховател със седалище в държава-членка на ЕС, какъвто е случаят с кипърската „Олимпик“. Общественият защитник подчертава, че законодателството в областта на застраховането съдържа съществени пропуски и не защитава достатъчно застрахованите лица в случай на обявяване в несъстоятелност на застрахователи от държава - членка на ЕС, които откриват клон на територията на друга такава. „Като омбудсман, призван да защитава правата на българските граждани, съм силно обезпокоена и от липсата на ясна и подробна информация за това по какъв начин те ще могат да защитят икономическите си интереси“, пише още Мая Манолова. Тя призовава кипърския си колега да съдейства при решаване на споровете на нашите шофьори със ЗК „Олимпик“ за изплащане на обезщетения и премии по автоматично прекратените договори, като посочи необходимите действия и ред съгласно кипърското законодателство за предявяване на претенциите.", "date": "2018.08.21", "title": "Мая Манолова потърси съдействие от кипърския финансов омбудсман по казуса  с фалиралата ЗК „Олимпик“"}
{"url": "https://www.novinite.bg/articles/163290/Lyatno-kino-v-Parka-na-smeha", "text": "За втора година Музеят на хумора и сатирата прожектира лятно кино в Парка на смеха.На 23, 24 и 28 август представяме три испански комедии(със субтитри), любезно предоставени от Институт Сервантес - София, а на 29 август българската пълнометражна анимация \"Зоотроп\" на братя Гелеви. Входът е свободен, място има за всички, но можете да гледате филма и в любимия си сгъваем стол ако си го донесете! При лошо време прожекциите ще са в Залата на жирафите.Начален час на всички прожекции е 20:30.Музеят е мястото, където хуморът и сатирата са представяни под различни форми, а седмото изкуство притежава едни от най-разбираемите за всякаква публика изразни средства и похвати. Отправяме нашата покана към всички габровци и гостите на града да се насладят на четири стойностни филма.В малък провинциален град на няколко буржоазни дами им хрумва идеята да организират коледна кампания под мотото: “Покани на трапезата си един бедняк”. Същността на инициативата е най-нуждаещите се да споделят вечерята на Бъдни вечер със заможни семейства и да се насладят на липсващите им топлина и нежност. Пласидо е нает, за да участва с новата си камионетка в коледната процесия, но възниква проблем, който не му позволява да се съсредоточи върху работата си. Оказва се, че същия ден трябва да изплати първата вноска за камионетката си, която изкарва прехраната си.", "date": "2018.08.21", "title": "Лятно кино в Парка на смеха"}
{"url": "https://www.novinite.bg/articles/163325/Parlamentat-prie-ostavkata-na-Ralica-Agajn", "text": "Парламентът прие оставката на зам.-председателя на Комисията за финансов надзов (КФН) Ралица Агайн със 138 гласа “за”, предаде БГНЕС.Народните представители подкрепиха оставката на Агайн с почти пълно мнозинство. Само трима депутати гласуваха против. Нямаше разискванията по точката. Агайн подаде оставка на фона на скандала, който се разрази след фалита на застрахователната компания \"Олимпик\". В понеделник финансовият министър Владислав Горанов заяви, че правителството иска оставката на Ралица Агайн. В нейната дейност били намерени много укорими пропуски.Властта не можеше да отстрани Агайн, защото нейното назначаване на поста е станало от Народното събрание, така че само при определени законови процедури Народното събрание може да я освободи.", "date": "2018.08.21", "title": "Парламентът прие оставката на Ралица Агайн"}
{"url": "https://www.novinite.bg/articles/163286/Ot-Sofiya-do-London-za-2-chasa-s-vlak", "text": "От София до Лондон за два часа с влак или само за половин час до Варна. Това не е научна фантастика, а вече почти реалност с най-новата технология за транспорт, наречена хайпърлуул (свръхбързо пътуване).Времето е пари, а с вече почти митичния нов транспорт времето се съкращава драматично - Лос Анджелис-Лас Вегас за 30 минути, Лондон.Единбург за 41 минути, а от Дубай до Абу Даби само за 12 минути. Това би променило радикално правилата на играта в света. Неслучайно големите компании се състезават да превърнат новата технология в реалност. За първи път я споменава Илон Мъск.„Това на практика е наземен транспорт, който се движи със скоростта на самолет - 1300 км в час в тръби с условия на вакуум”, казва Джон Майлс, професор в университета \"Кембридж\".Това описание звучи невероятно, но е напълно възможно. Ричард Брансън създаде компания, която успя да направи първи тест с транспорта.„Ние сме единствената компания в света, създала тестови полигон в Невада. Доказали сме, че всичките ни системи работят изрядно във вакуумна среда”, споделя мениджърът Хари Далиуал.За строежа на новия транспорт са нужни огромни разходи, политическа воля и земя. Дубай разполага и с трите.Системата хайпърлууп ще добави 1% към БВП в района, където работи. Тайната й е магнитната левитация. Когато се обърнат полюсите на два магнита, те се отблъскват. На релсите на новите влакове също има магнити с обърнати полюси. Моторите на влаковете използват технологията на магнитните вълни. Тъй като влакът не докосва релсите няма триене, а това води и до значително увеличаване на скоростта. Този нов вид транспорт би променил обществото фундаментално.\"Много хора смятат, че тези проекти никога няма да се реализират, но много хора са казвали също и че човекът никога няма да полети. По мое мнение това ще стане, а промените в живота ни могат да се съпоставят с тези от изобретяването на жп линиите”, обясни проф. Джон Майлс.София - Варна за 2 часа с влак - сега изглежда немисилимо, но според Ричард Брансън този транспорт ще може да ползваме много скоро - до 20 години.", "date": "2018.08.21", "title": "От София до Лондон за 2 часа с влак?"}
{"url": "https://www.novinite.bg/articles/163298/Losha-lavandulova-rekolta", "text": "Климатичните условия и непрекъснатите валежи повлияха лошо на реколтата от лавандула. Това коментира Веселина Ралчева от Българската асоциация биопродукти.По думите ѝ лавандулов цвят е имало, но показателите на маслото не са много добри, което се дължи на валежите. Лавандулата се прибира в горещо време, а един месец не спря да вали, поясни тя. Лавандулата не пусна масло, нямаше добър рандеман и в общи линии е доста лоша кампанията, заяви тя. По-рано през годината имаше множество грабежи на лавандулов разсад. Това продължава и за съжаление най-вероятно ще продължи и тази година, защото лошата реколта доведе до вдигане още повече на цената на лавандулово масло и интересът и треската по създаване на нови насаждения ще продължи и тази година, коментира още Веселина Ралчева.", "date": "2018.08.21", "title": "Лоша лавандулова реколта"}
{"url": "https://www.novinite.bg/articles/163319/Borisov-predlaga-rabotna-grupa-v-NS-da-predloji-reshenie-po-kazusa-Olimpik", "text": "Премиерът Бойко Борисов предлага работна група в парламента, съставена от експерти от всички политически групи, да обсъди и предложи решение за това как да бъдат обезщетени 200 000 български граждани, които пострадаха от фалита на кипърската застрахователна компания \"Олимпик\". Това Борисов направи в изказване в пленарна зала по време на извънредното заседание на Народното събрание. Нека поработят експертите, да уеднаквят термините, и да се съгласят какво да се направи - откъде да се вземат парите за обезщетение на тези 200 000 души, заяви Борисов. Премиерът подчерта, че КФН е независим орган и той не се е месил в тяхната работа. КФН е избрана от парламента и се отчита пред него, припомни Борисов. \"С Ралица Агайн не съм се виждал, не съм се чувал. Доклад при мен не е идвал\", заяви Борисов. Той допълни, че вчера е извикал председателя на КФН, на ДАНС, министъра на финансите, за да разбере какво се случва в сектора. Министър-председателят отбеляза, че има съществен проблем в застраховането. \"Има хора с по 300 - 400 автомобила, които застраховат, в Румъния, Италия, Германия, Македония, Гърция, с български регистрационни табели. Логично ли е 42 процента от катастрофите в Румъния да са с български табели?\", каза Борисов.", "date": "2018.08.21", "title": "Борисов предлага работна група в НС да предложи решение по казуса \"Олимпик\""}
{"url": "https://www.novinite.bg/articles/163288/Borisov-pozdravi-myusyulmanite-za-Kurban-Bajram", "text": "Мюсюлманите по света отбелязват големия свещен празник Курбан Байрам, наричан още Коч Байрам.Министър-председателят Бойко Борисов поздрави цялата общност в България през своя личен профил във Facebook.\"Бъдете здрави и щастливи, нека има мир и разбирателство в семействата Ви. Този ден ни учи на смирение и уважение, нека да запазим и продължим мъдростта, с която заедно да работим за взаимното ни успешно бъдеще\", написа Борисов.Празникът е свързан със семейните ценности и символизира смирението и опрощението. Роднини и близки си ходят на гости, за да си простят, ако са съгрешили. В дните на Байрама добрият мюсюлманин раздава курбан.", "date": "2018.08.21", "title": "Борисов поздрави мюсюлманите за Курбан Байрам"}
{"url": "https://www.novinite.bg/articles/163324/Borisov-Do-kraya-na-sedmicata-shte-imame-napalno-rabotesht-Targovski-registar", "text": "Работата за възобновяването на функционалностите на Търговския регистър не е спирала нито за минута. Това каза министър-председателят Бойко Борисов, предаде БГНЕС.Борисов беше изслушан на извънредно заседание в парламента, на което даде информация на депутатите за сигурността на информационните системи в страната заради кризата с неработещия Търговски регистър.\"Към момента базата данни на Търговския регистър е възстановена до 17 юли 2018 г. В ход е процес към установяване на данните към август, включително. Това е периодът на подаване на Годишните финансови отчети, които са в процес на изтичане. Отново подчертавам, че успешно се изтеглят данните от дефектиралите дискове“, подчерта Борисов.\"Кризата е преодоляна към днешна дата\", заяви Борисов. \"Ще имаме напълно работещ Търговски регистър до края на седмицата. За минути се възстановява информацията\", добави още той.", "date": "2018.08.21", "title": "Борисов: До края на седмицата ще имаме напълно работещ Търговски регистър"}
