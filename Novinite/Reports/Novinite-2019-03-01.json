{"url": "https://www.novinite.bg/articles/171758/Radev-pred-Stoltenberg-Nyamame-mnogo-pari-za-novi-iztrebiteli-tryabva-da-gi-harchim-razumno", "text": "Ограничените средства, с които България разполага за модернизация на своите Въоръжени сили, налага те да бъдат изразходвани по възможно най-ефективен и ефикасен начин. В този процес експертизата на НАТО и споделянето на опит и добри практики при провеждането на конкурси за придобиване на въоръжение и оборудване е от ключово значение за постигането на максимални резултати. Това заяви президентът Румен Радев на среща днес на „Дондуков“ 2 с генералния секретар на НАТО Йенс Столтенберг. Това е поредна среща между двамата след разговора им вчера в словашкия град Кошице на срещата на високо равнище във формат Б9.Придобиването на съвременни отбранителни способности е от ключово значение за сигурността на България и за повишаване на съвместимостта на Въоръжените сили на страната ни с партньорите от НАТО, подчерта Румен Радев. Освен трите проекта за модернизация на българските Военновъздушни сили, Сухопътни войски и Военноморските сили, държавният глава открои значението и на по-малките проекти, които са от съществено значение за изграждането на боеспособни и мобилни въоръжени сили, способни да действат в общо информационно пространство със съюзниците.„България продължава да засилва своята роля като стълб на сигурност и стабилност на Балканите и в Черно море, посредством провеждането на отворена, конструктивна и отговорна политика“, подчерта Румен Радев. Страната ни е силно мотивирана да интегрира своята отбранителна индустрия и наука при реализацията на общи проекти в рамките на НАТО и очаква насърчение от Алианса в тази насока, добави президентът. България е стратегически партньор за гарантиране на сигурността в Югоизточна Европа и Черно море, посочи от своя страна Йенс Столтенберг и открои приноса на страната ни за укрепване на стабилността в региона на Западните Балкани и в различни мироопазващи мисии на Алианса.Обща бе оценката, че усилията на Република Северна Македония в изграждането на добросъседски отношения следва да бъдат подкрепени и приемането на западната ни съседка в НАТО е важен сигнал за целия регион. Обсъдена бе и възможността за провеждането на повече съвместни учения на българска територия с партньорите от Западните Балкани.", "date": "2019.03.01", "title": "Радев пред Столтенберг: Нямаме много пари за нови изтребители, трябва да ги харчим разумно"}
{"url": "https://www.novinite.bg/articles/171753/Patnite-policai-vavejdat-specialna-organizaciya-oshte-ot-dnes", "text": "От МВР създават специална организация за подпомагане на движението по основните пътни артерии на страната в рамките на настъпващите почивни дни покрай националния празник. Още днес в следобедните часове ще се включат допълнителни екипи на \"Пътна полиция\", които ще подпомагат движението в големите градове. От 16 часа днес до 20 часа влиза забрана за движение на товарните автомобили над 12 тона. Същата мярка е предвидена за последния почивен ден, но от 14 да 20 часа, съобщи инспектор Петър Соколов от отдел \"Пътна полиция\", ГД “Национална полиция“.Водачите трябва да поемат на път подготвени. Апелът към тях е да са внимателни и да се движат със съобразена с пътните условия скорост. За да се избегнат големи затруднения и да не се допускат задръствания вътре в тунел „Витиня“ на магистрала „Хемус“, където продължават ремонтите и движението се пуска в едната тръба и за двете посоки, ще има допълнителна организация на движението.Затруднения на 3-ти март се очакват в центъра на София, както и около паметника на връх Шипка. Подробна информация за организацията на движението гражданите могат да намерят в сайтове на Столична община, както и на общините Стара Загора и Габрово.  ", "date": "2019.03.01", "title": "Пътните полицаи въвеждат специална организация още от днес"}
{"url": "https://www.novinite.bg/articles/171749/Stoltenberg-Rusiya-da-spazva-dogovorite-ne-iskame-nova-Studena-vojna", "text": "Огромно удоволствие е за нас да се срещнем отново. Благодаря на България затова, че е толкова ангажиран и високо ценен съюзник в Алианса. Високо оценяваме вашата лоялност и ангажимент. България допринася за сигурността, участвате в различни мисии и операции на НАТО, играете стратегическа роля в региона на Черно море, допринасяте за борбата с тероризма. Това заяви генералният секретар на НАТО Йенс Столтенберг, който се срещна с премиера Бойко Борисов, предаде БГНЕС.Подкрепяте ученията на НАТО в Ирак, имате присъствие и в други мисии и операции, за което сме много благодарни. Тази година ще отбележим 70 г. НАТО и 15 г. откакто България се присъедини. Разширяването на НАТО с България допринесе за засилване на Алианса и засилване на колективната ни отбрана, подчерта Столтенберг. Оценяваме и ратификацията на Протокола за присъединяване към НАТО на Северна Македония. Факт е, че подписахте договор за добросъседство със Северна Македония и начерта пътя за Преспанския договор и сега Северна Македония е на път да се присъедини към НАТО, каза още ген. секретар на НАТО.Не искаме нова Студена война и призоваваме Русия да спазва договора. Трябва да инвестираме в нашата сигурност и приветствам, че България е започнала повече да инвестира в отбраната, заяви още Столтенберг.От своя страна премиерът Бойко Борисов заяви, че България не е троянският кон на Русия в НАТО. „Ние сме най-дисциплинираните и лоялни членове на Алианса”, допълни премиерът.„Йенс Столтенберг е тук по моя покана, направена преди месеци, преди да се знае, че у нас ще идва руският премиер Дмитрий Медведев. Второ – по енергийни проекти не сме разговаряли и не са поставяни като теми, за да се говори за НАТО и енергийни проекти“, обясни Борисов като подчерта, че го прави, за да опровергае интерпретации по темата.Той добави, че „България търси диалог с Русия, но в същото време трябва да сме максимално силни, за да можем да сме с превес в разговора“.Премиерът напомни, че винаги е бил против военните учения в Черно море, защото България е една от страните в ЕС с развит туризъм, който носи над 12% от приходите. Затова за нас не е изгодно военни кораби и катери да минават по пристанищата край туристите.Затова трябва максимално да се използва дипломацията, за да не влизаме в нова надпревара във въоръжението, защото има много опасности от конфликти, заяви още Борисов. Със Столтенберг са говорили още за Сърбия, Косово, Афганистан и Ирак, и други конфликтни точки, където служат българските военни.Той припомни приноса на България, откакто сме членове на НАТО.Борисов благодари за посещението и подкрепата на генералния секретар на НАТО и напомни, че правителството е взело решение за модернизиране на армията ни – с новите многоцелеви самолети и 150 бронирани машини, с които ще сме готови за защита и бойни действия.  ", "date": "2019.03.01", "title": "Столтенберг: Русия да спазва договорите, не искаме нова Студена война"}
{"url": "https://www.novinite.bg/articles/171763/Veche-spryaha-kamionite-po-osnovnite-patishta", "text": "Днес - 1 март, последният работен ден преди Националния празник на Република България, от 16 ч. до 20 ч. ще бъде ограничено движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата. Агенция „Пътна инфраструктура“ апелира шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Тежкотоварните превозни средства ще бъдат спрени и в последния почивен ден 4 март (понеделник) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).В пиковите часове заради интензивният трафик е възможно по-бавно предвижване в района на тунел „Витиня“ на магистрала „Хемус“, където движението се осъществява двупосочно в тръбата за Варна, както и на път I-1 Ботевград – София, в участъка при 210-ти км, в прохода „Витиня“,където движениено се осъществява в една лента поради ремонт на анкерната стена. Необходимо е шофьорите да карат със съобразена скорост, спазвайки правилата за движение.За улеснение на трафика през Владая и повишаване на пътната безопасност на 4 март през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е магистрала „Струма“ (в участъка с предишно наименование магистрала „Люлин“).Всички граждани и транспортни фирми могат да получават информация за актуалната пътна обстановка от интернет страницата на АПИ –  , и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни през 2019 г. в приложения линк - ", "date": "2019.03.01", "title": "Вече спряха камионите по основните пътища"}
{"url": "https://www.novinite.bg/articles/171743/Preduprejdavat-s-broshuri-tiradjiite-koga-nyama-da-mogat-da-se-dvijat-prez-praznichnite-dni", "text": "От днес на граничните контролно-пропускателни пунктове на водачите на товарни автомобили, влизащи в Република България, се раздават листовки с пояснения за въведените временни забрани, свързани с почивните дни. Брошурите са преведени на 14 езика – английски, немски, френски, турски, румънски, полски, унгарски, руски, гръцки, испански, италиански, сръбски и фарси. В тях са посочени всички официални празници у нас, за които е въведена временна забрана за движение на товарни автомобили. Посочени са също и часовете на забраната.В брошурата е указана и санкцията за водача и мярката, която се прилага към моторното превозно средство при неспазване.  ", "date": "2019.03.01", "title": "Предупреждават с брошури тираджиите кога няма да могат да се движат през празничните дни"}
{"url": "https://www.novinite.bg/articles/171746/BEH-Bulgargaz-i-Bulgartransgaz-objalvat-reshenieto-na-EK", "text": "Вчера „Български Енергиен Холдинг“ ЕАД и дъщерните му дружества „Булгаргаз“ ЕАД и „Булгартрансгаз“ ЕАД, подадоха жалба срещу Решението на Европейската комисия от 17.12.2018 г. относно производство по член 102 от Договора за функциониране на Европейския съюз по Дело AT.39849- БЕХ Газ пред Общия съд на Европейския съюз.БЕХ и дъщерните му дружества не приемат заключението на Европейската комисия, че са злоупотребили с господстващо положение на българския газов пазар.Жалбата цели отмяна на Решението на Европейската комисия и на наложената глоба. ", "date": "2019.03.01", "title": "БЕХ, Булгаргаз и Булгартрансгаз обжалват решението на ЕК"}
{"url": "https://www.novinite.bg/articles/171756/Zamestnik-shefat-na-BNB-iska-ot-parlamenta-da-prekrati-mandata-mu-predsrochno", "text": "Днес подуправителят, ръководител на управление „Банков надзор”, Димитър Костов информира Управителния съвет на Българската народна банка за намерението си да внесе в Народното събрание оставка от заеманата длъжност, съобщиха от БНБ. Във връзка с това г-н Костов заяви следното.„Извършената интензивна работа в управление „Банков надзор“ през последните няколко години и осъществяването на основната част от планираните реформи ми дадоха основание към средата на мандата ми през 2018 г. да помоля за неговото предсрочно прекратяване. По молба на управителя забавих изпълнението на моето намерение, поради нововъзникналия обем ангажименти пред управление „Банков надзор“ след заявените през юни и юли м.г. планове за присъединяване към Единния надзорен механизъм (ЕНМ). Днес, при вече установената много добра работна комуникация с Европейската централна банка и ЕНМ в този процес и неговата напреднала фаза, е налице възможността да се оттегля от ръководството на управление „Банков надзор“. Моментът е подходящ и от гледна точка на хоризонта за ефективното присъединяване към ЕНМ, където прегледът на активите и стрес тестът на ЕЦБ ще бъдат само началните етапи от един по-комплексен процес. С цел добро управление и приемственост в този процес, по мое мнение, е препоръчително на настоящия етап да бъде потърсен нов ръководител на банковия надзор с шестгодишен хоризонт.“Г-н Костов също благодари на членовете на Управителния съвет и на всички колеги в БНБ и банковия сектор за отличната съвместна работа и получаваната през годините професионална подкрепа, включително по време на двата мандата начело на управление „Банково“ в БНБ.От името на Управителния съвет и лично от свое име управителят Димитър Радев благодари на г-н Костов за проявяваната висока отговорност и професионализъм, многобройните реализирани проекти и цялостния принос към работата на централната банка във важни за нея и за банковата система етапи от 2005 г. досега. Управителят на БНБ пожела на г-н Костов успехи в бъдещите му планове. ", "date": "2019.03.01", "title": "Заместник-шефът на БНБ иска от парламента да прекрати мандата му предсрочно"}
{"url": "https://www.novinite.bg/articles/171750/Puskat-novi-10-km-ot-Hemus-naesen", "text": "През май-юни ще започне полагането на асфалта в участъка между Ябланица и Боаза от магистрала „Хемус“ и през есента ще са готови още 10 км от автомагистралата. Председателят на Управителния съвет на Агенция „Пътна инфраструктура“ Георги Терзийски провери напредъка при изграждането на отсечката, която е на територията на област Ловеч. Организацията на работа по трасето е много добра, изпълнени са около 75% от предвидените строителни работи и е напълно реалистично участъкът да е готов около половин година по-рано от предвиденото. По договор участъкът трябва да е завършен през март 2020 г.В момента на обекта работят около 250 души и над 150 специализирани машини, а от няколко дни се работи и на трисменен режим, каза инж. Живко Недев, изп. директор на фирмата-изпълнител. Той подчерта, че на отсечката между Ябланица и Боаза е най-големият армонасип, изграждан досега у нас - 45 метра общ насип, от който 28 м армонасип. Това е почти вертикална стена на откоса и в конструкцията на насипа се вложени специални укрепителни мрежи и системи.Автомагистралният участък ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети. Ще бъдат построени 5 селскостопански подлеза и 2 селскостопански надлеза, както и подлез при общинския път Брестница - Съева дупка. Връзката с път I-4 Коритна - Белокопитово ще се осъществява чрез етапна връзка при 87-ти километър, която ще се изгради в близост до село Брестница. Инвестицията е за близо 55 млн. лв. без ДДС.В момента със средства от републиканския бюджет се изграждат близо 26 км от автомагистралата. Това са участъците между Ябланица и Боаза и Белокопитово - Буховци в посока Търговище.През пролетта ще стартира строителството на още две отсечки от АМ „Хемус“ в посока Варна. 134-километровото трасе от Боаза до връзката с път I-5 Русе - Велико Търново, за което правителството осигури 1,3 млрд. лв. е разделено общо на 6 участъка. В края на април - началото на май ще започне строителството на отсечките - от Боаза до пътен възел \"Дерманци\" (15,26 км) и от пътен възел \"Каленик\" до  връзката с път II-35 Плевен - Ловеч (17,08 км), съобщи Георги Терзийски. Той подчерта, че УС на АПИ няма никакви съмнения в строителя, тъй като през годините държавното дружество \"Автомагистрали\" е изпълнило редица сложни пътни обекти и съоръжения. Председателят на АПИ съобщи, че се работи по подготовката и на останалите отсечки. Техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус“ в участъка от Боаза до пресичането с път I-5 Русе - Велико Търново да приключи до 2024 г.", "date": "2019.03.01", "title": "Пускат нови 10 км от „Хемус“ наесен"}
{"url": "https://www.novinite.bg/articles/171745/Apteka-podvejdala-klientite-si-za-razmera-na-otstapkite-na-lekarstva", "text": "Аптека е заблуждавала клиентите си, че спестяват повече от двойно спрямо реалния размер на отстъпката на лекарства с намаление. Заблудата идва от това, че посоченият от търговеца процент е изчисляван на база определената по закон пределна цена на медикаментите, а не въз основа на реалната им цена, на която по принцип те се продават в този обект. Нелоялната практика е установена и забранена от Комисията за защита на потребителите (КЗП), а впоследствие и потвърдена от ВАС, съобщи Димитър Маргаритов по „Дарик” радио.„Има определени групи лекарства, за които съгласно закона са въведени пределни цени, на които те могат да бъдат продавани. Всичко това е нормативно уредено. Има и органи към Министерството на здравеопазването, които следят за прилагането на тези нормативи”, обясни Маргаритов.„Случаят, на който ние се натъкнахме, е много показателен при обявяване на отстъпка за цената на дадено лекарство, включено в този списък”, коментира Маргаритов. При своята проверка по повод постъпила жалба КЗП установява, че посочената отстъпка е изчислена на база пределната цена, която се съдържа в съответния норматив, а не на база реалната цена на която е продавана стоката. „Така всъщност се оказва, че вместо спестената сума да е 18,80 лв., както търговецът твърди, тя всъщност е 8,50 лв., което означава, че потребителят е бил заблуден”, обясни още председателят на КЗП.„Винаги - казвали сме го и по повод кампаниите за празнични намаления, промоции и т.н., търговецът трябва да изчислява намалената цена спрямо цената, на която реално е продавал стоката и то поне в продължение на 30 дни. Това важи както за първоначалните намаления, така и за случаите, в които впоследствие от намалената цена се намалява още, без да се сборува механично процентът”, напомни Маргаритов. И подчерта, че е важно потребителите да получават максимално коректна информация, въз основа на която да направят своя избор.", "date": "2019.03.01", "title": "Аптека подвеждала клиентите си за размера на отстъпките на лекарства"}
{"url": "https://www.novinite.bg/articles/171741/Dneven-horoskop-za-petak", "text": "Опитайте нещо ново днес. Не сте сами, имате подкрепата на любимите си хора. Днес е подходящ ден за проучвания и разследвания. Със сигурност ще се сблъскате с нещо ново, което ви се струва познато от някъде. Вашите хиляди възможности са налице и можете да ги използвате за всичко днес. Днес се чувствате много луди и в много странно настроение, затова сте готови да направите всичко, без значение колко е неразумно.Ако успеете да се фокусирате днес, значи сте способни на много неща. Моментът е много подходящ да увеличите усилията си и да постигнете цел, която сте си поставили много отдавна. Може да я постигнете по-бързо, отколкото очаквате. Представителите на останалите зодии могат да намерят дневния си хороскоп ", "date": "2019.03.01", "title": "Дневен хороскоп за петък"}
{"url": "https://www.novinite.bg/articles/171759/Ministar-Ananiev-razgovarya-s-protestirashtite-medicinski-sestri", "text": "„Първото нещо, което направих в Министерството на здравеопазването, беше да поискам анализ за състоянието на човешкия ресурс в системата, защото той е най-важен за функционирането ѝ. Аз и екипът ми сме убедени в това, имаме подкрепата и на правителството, доказателство за което е решението на Министерския съвет да отпусне допълнителни 30 млн. лв., с които приоритетно да бъдат увеличени заплатите на медицинския персонал и най-вече тези на професионалистите по здравни грижи“, заяви министърът на здравеопазването на среща с представители на протестиращите медицински сестри.„На лечебните заведения са изпратени разчетите на средствата, които те ще получат през тази година по линия на Националната здравноосигурителна каса. Изпратили сме им данните за средствата, които ще бъдат отпуснати от Министерството на здравеопазването, в т.ч. е и допълнителният ресурс от 30 млн. лв.“, посочи министър Ананиев. Предстои ръководствата на болниците и синдикатите по места да постигнат консенсус за увеличаването на работните заплати. „Поемам ангажимент да съдействам това да се случи бързо, за да видим какво договаряне е постигнато и с колко са увеличени възнагражденията спрямо определените начални основни заплати в колективния трудов договор за специалистите по здравни грижи“, допълни още здравният министър. Двете страни се споразумяха това да се случи в срок от 20 дни. Министърът обеща на протестиращите, че веднага след като разполага с анализите ще ги запознае с данните и с последващите мерки, които МЗ ще предприеме.Министър Ананиев обясни, че ще се срещне с директорите на всички болници с над 50% държавно участие в капитала, както и там, където е необходимо, ще разговаря с кметовете на общини, за да бъде процесът финализиран по-бързо.По отношение премахването търговския характер на лечебните заведения Ананиев коментира, че екипът му споделя същото убеждение. Идеята е болниците да станат non-profit, което означава в случай на реализирани повече приходи от разходите, разликата да бъде реинвестирана в здравната система.", "date": "2019.03.01", "title": "Министър Ананиев разговаря с протестиращите медицински сестри"}
{"url": "https://www.novinite.bg/articles/171747/Ananiev-Chrez-novata-sistema-premahvame-riska-pacienti-da-polzvat-falshivi-lekarstva", "text": "„Няма да се налагат санкции и глоби на аптеки във връзка с въвеждането на  системата за верификацията  на лекарства за период от поне 6 месеца. През това време ще се тества системата и ще се анализират всички казуси и проблеми във връзка с нейното прилагане. Допълнително, на сайта на МЗ и на Изпълнителната агенция по лекарствата /ИАЛ/ са достъпни указания за прилагане на системата, както и инструкции как да се реагира в случай на проблеми. Целта е да не се отказва предоставяне на лекарства и да не се затруднява обслужването на нито един пациент в аптеките“. Това заяви министърът на здравеопазването Кирил Ананиев по време на изслушване в Народното събрание относно въвеждането на системата за верификация на лекарствените продукти в България. „Убеден съм, че ще изпълним всички изисквания на Директивата. България трябва да спазва европейското законодателство и чрез въвеждането на системата за верификация ще премахнем риска българските пациенти да ползват фалшиви лекарства”, допълни Ананиев.Министър Ананиев обясни, че от учредяването си преди 3 години Сдружение „Българска организация за верификация на лекарствата“ (БОВЛ) е участвало с презентации в редица семинари и обучения с представители на всички заинтересовани страни в сектора – производители на лекарствени продукти, притежатели на разрешения за употреба, представители на търговци на едро с лекарствени продукти и паралелни вносители на лекарствени продукти, магистър-фармацевти и работещи в аптеките. Също така през 2017 г. и 2018 г. бяха проведени практически и дистанционни обучения на магистър-фармацевтите за работа със системата за верификация, посочи още здравният министър.По думите на Кирил Ананиев на територията на страната функционират 3600 аптеки, като 2400 от тях имат договор с Националната здравноосигурителна каса, т.е. работят с компютри и специализиран софтуер. Тези търговци на дребно е необходимо единствено да си закупят четец, чиято стойност е между 180 и 200 лв. за едно работно място и еднократно да заплатят сумата от 50 лв. за свързване със системата. „За да работят останалите 1200 аптеки, най-малкото за да следят складовите си наличности, те също боравят с интернет и компютри, т.е. също трябва да си закупят единствено четец. При единичните случаи, при които аптека функционира без интернет и компютър, цената, която трябва да бъде заплатена за въвеждане на системата за верификация, е между 1500 и 2000 лв., като еднократен разход“, коментира министър Ананиев. Той обясни, че правителството няма как да подпомогне финансово аптеките, тъй като това би се считало за държавна помощ.На въпрос от народен представител относно броя на аптеките, включили се в протеста на 20 февруари, министърът посочи, че само 38 аптеки, които имат сключен договор с НЗОК, предварително са уведомили районните здравноосигурителни каси, че няма да работят в този ден. Министър Ананиев увери, че е била създадена организация, така че пациентите, които са имали нужда от закупуване на лекарства, които се заплащат изцяло или частично от НЗОК, са ги получили в останалата аптечна мрежа. Той беше категоричен, че информацията, че аптеките, които са прекратили своята дейност по време на протеста, са над 700 е непроверена и на среща с представители на Националната аптечна камара те са отказали да предоставят списък с точния им брой. Освен това в Министерството на здравеопазването не е постъпвал сигнал за затруднено снабдяване на пациенти с необходимите им лекарствени продукти, допълни още здравният министър. ", "date": "2019.03.01", "title": "Ананиев: Чрез новата система премахваме риска пациенти да ползват фалшиви лекарства"}
{"url": "https://www.novinite.bg/articles/171739/Medsestrite-izlizat-na-nacionalen-protest", "text": "Национален протест готвят медицинските сестри от цялата страна в петък пред Министерство на здравеопазването, предаде БГНЕС.Основните им искания са за стартова работна заплата от две минимални работни заплати и регулиране на работното време. Проблемът идва от факта, че често им се налага заради ниското заплащане да работят извънредно и на две работни места.Секторът настоява също за цялостна държавна политика за работата на медицинските сестри, лаборанти, фелдшери, физиотерапевти.Българската асоциация на професионалистите по здравни грижи (БАПЗГ) стартира на 15 февруари 2019 г. подписка под надслов “Здравните грижи сега са нашето общо утре”. От бранша очакват исканията им да бъдат подкрепени от медицинските специалисти и граждани в цялата страна.Трите основни искания, които Асоциацията е поставяла неизменно през последните 10 години са: Политическо съгласие за достойни условия на труд, професионална квалификация и възнаграждения. Задължително спазване на заложените в колективния трудов договор договорености. Дългосрочна стратегия за здравните грижи – до 2030 г. и План за действие с точно определени срокове и отговорни институции.Сред мотивите за стартирането на подписката Българската асоциация на професионалистите по здравни грижи посочват продължаващата вече 20 години реформа в системата на здравеопазването. Заради ниското заплащане и лошите условия на труд много специалисти са заминали да работят в чужбина или са се отказали от професиите си.В лечебните заведения се пренебрегват дори и най-минималните стандарти за съотношение между медицински специалисти и брой обгрижвани пациенти. Средната възраст на медицинските сестри, акушерките, фелдшерите, рехабилитаторите, медицинските и рентгенови лаборанти е 55 години. Според тях здравеопазването е в сериозна криза, а липсата на медицински специалисти може да доведе до затваряне на болници.Събирането на подписи ще продължи до 15 март 2019 г., след което те ще бъдат внесени в Министерския съвет.  ", "date": "2019.03.01", "title": "Медсестрите излизат на национален протест"}
{"url": "https://www.novinite.bg/articles/171761/Jotova-kam-sanarodnicite-ni-v-Siatal-Imam-edna-mechta-da-rabotim-zaedno-za-Balgariya", "text": "„Имам една мечта – да работим заедно за страната, която всички безкрайно обичаме.“ С тези думи вицепрезидентът Илияна Йотова приветства българската общност в Сиатъл.„Амбицията на нашия президентски екип е да сложим ново начало в общуването между българската държава и сънародниците ни зад граница. За съжаление, контактите са скъсани през годините. За нас вие не сте „другите българи“, защото сме водени от една цел – единение. Единение на всички българи по света, единение на българската нация“, заяви Илияна Йотова.Вицепрезидентът подчерта, че независимо къде се намират по света, българите са носители на българския дух, на богатите традиции и култура, на 13-вековна история.Илияна Йотова поздрави за дейността им всички родолюбиви българи, обединени от Българския център за култура и наследство. „Освен че сте изградили изключително богата духовна общност, вие сте направили още една крачка напред – привличате американци в нея, увличате ги да познават и обичат България“, подчерта вицепрезидентът. С дейността на Българския център за култура и наследство са свързани американци. В борда на директорите участва американец, учил в България. Ръководителите на българския хор също са американци, които преподават сложните стъпки на българските хора. Сами учат български език.„България ви липсва, но и вие ужасно ни липсвате. Гарантирам ви, че връзките ни ще бъдат още по-тесни“, отбеляза Илияна Йотова и представи проекта за интернет платформа, която да направи контактите между българите зад граница помежду им и с България ежедневни.Вицепрезидентът връчи своя почетен знак на Елка Русков, съпредседател на Българския център за култура и наследство в Сиатъл, за това, че е стожер на българската общност, за неуморната й дейност за запазване на българщината.На срещата фотографът етнограф Асен Великов, член на българската делегация, представи свои снимки, запечатали народни празници и обичаи в различни части на България, както и от Бесарабия.", "date": "2019.03.01", "title": "Йотова към сънародниците ни в Сиатъл: Имам една мечта – да работим заедно за България"}
{"url": "https://www.novinite.bg/articles/171755/Do-52-narasnaha-bolnite-ot-morbili-u-nas", "text": "Към 27 февруари 2019 г. в Министерство на здравеопазването са съобщени 52 случая на морбили. От тях 31 са лабораторно потвърдени в Националната референтна лаборатория. Лабораторно непотвърдени и отхвърлени като случаи на морбили са 6 заболели – по един от областите Варна, Велико Търново, Кюстендил, Ловеч, Перник и Хасково. Това заяви министърът на здравеопазването Кирил Ананиев, предаде БГНЕС.„Териториално са засегнати три области в страната: Благоевград – 42 заболели; София-град – 7; София-област – 3. Общо 44 заболели са лица до 18-годишна възраст“, уточни здравният министър.27 от всички болни са без направени имунизации, от които 24 са деца. При 10 от болните причина за това е ненавършена имунизационна възраст, но при останалите 14 причината е неявяване.„Ситуация в страната е сходна с наблюдавания в световен мащаб спад в имунизационното покритие през последните години, водещо до епидемични „взривове“ и епидемии в много държави. По тази причина Министерство на здравеопазването разработи и предложи на Министерски съвет Национална програма за елиминиране на морбили и рубеола 2019-2022 г.“, увери здравният министър. ", "date": "2019.03.01", "title": "До 52 нараснаха болните от морбили у нас"}
{"url": "https://www.novinite.bg/articles/171757/Povdigat-obvineniya-na-ubieca-ot-Razgrad", "text": "Окръжната прокуратура в Разград ще привлече като обвиняем 22-годишен мъж за грабеж, придружен с убийството на таксиметров шофьор 22-годишният Сали П. ще бъде привлечен днес като обвиняем за грабеж, придружен с убийството на таксиметров шофьор от Разград. Досъдебното производство на Окръжната прокуратура в Разград се води за престъпление по член 199, ал. 2, т. 2 от НК и се наказва с лишаване от свобода от 15 до 20 години, доживотен затвор или доживотен затвор без замяна.На 27 февруари 2019 г. Сали П. наема таксиметровия автомобил, управляван от 63-годишния Кр. И., който два дни по-рано имал рожден ден. 22-годишният Сали се е върнал от Германия на 22 февруари. Там поиграл на ротативки изкараните пари. Останал без средства в България, младият мъж решил да си ги набави по престъпен начин, като извърши грабеж на таксиметровия шофьор. По пътя Разград – Дянково Сали извадил нож и нанесъл общо шест удара в областта на шията на водача, който е опитал да се отбранява. Единият прерязва сънната артерия на жертвата. След това успява да извлачи тялото му извън автомобила „Дачия“ в гористата местност, където е и намерено от разследващите. Взема 20 лева от оборота на таксито, мобилния телефон и таблета на шофьора. По-късно изхвърля таблета, който е намерен строшен.На местопроизшествието, без да знае за извършения грабеж, придружен с убийството на Кр., спира жена, пита дали е станала катастрофа и предлага да помогне. Сали й обяснява, че е катастрофирал, качва се в нейната кола и жената го отвежда в центъра на Разград. Камера е засякла извършителя на престъплението в 21:38 часа.След това проиграва ограбените 20 лева и отива при момиче, в чийто дом разследващите са намерили кървавите чорапи и пуловера на Сали. Шубата, с която бил облечен вечерта на грабежа, заедно с мобилния телефон, 22-годишният изгаря. Задържан е в кв. „Орел“ в Разград.Окръжната прокуратура в Разград ще внесе искане в Разградския окръжен съд за вземане мярка за неотклонение „Задържане под стража“ на Сали П. Съдебното заседание е насрочено за 18 часа днес.", "date": "2019.03.01", "title": "Повдигат обвинения на убиеца от Разград"}
{"url": "https://www.novinite.bg/articles/171752/22-godishen-e-zadarjan-za-ubijstvoto-na-razgradskiya-taksimetrov-shofor", "text": "В резултат на предприетите от криминалисти от ОДМВР-Разград и ГД \"Национална полиция\" незабавни оперативно-издирвателни действия  след извършено тежко престъпление в Разград – убийство на таксиметров шофьор, в полицията бе задържан заподозрян за деянието. Подробности около изясняването на случая бяха оповестени днес от директора на ОДМВР-Разград старши комисар Ивайло Йовчев и окръжния прокурор Тихомир Тодоров.Убийството е било с цел грабеж, съобщи на пресконференция днес окръжният прокурор Тихомир Тодоров. Сред събраните улики и веществени доказателства. Повдигнатото обвинение срещу 22-годишният автор на престъпното деяние от лознишкото село Каменар е по чл.199 от НК. Има данни, че младежът е влязъл от Германия в България на 22 февруари тази година. Той не  е познат за полицията, няма криминални регистрации, нито глоби или санкции, уточни директорът на ОДМВР-Разград старши комисар Ивайло Йовчев. „Това е съвършено нелепо и безпричинно престъпление”, добави той.Жертвата и извършителят не се познават, таксито е избрано на случаен принцип, но целта е била да се вземе оборота на шофьора. „В крайна сметка животът  му струва едни 20 лв”, каза пред медиите окръжният прокурор на Разград. Продължава работата по документиране на убийството. Назначени са експертизи на веществени доказателства, които да покажат има ли наличие на упойващи вещества. Предстои да бъде поискана постоянна мярка „задържане под стража” за 22-годишния мъж.", "date": "2019.03.01", "title": "22-годишен е задържан за убийството на разградския таксиметров шофьор"}
{"url": "https://www.novinite.bg/articles/171766/Goranov-ne-e-v-konflikt-na-interesi-pokaza-proverkata-na-KPKONPI", "text": "Комисията за противодействие на корупцията и за отнемане на незаконно придобитото имущество (КПКОНПИ) не установи конфликт на интереси по отношение на финансовия министър Владислав Горанов, предаде БГНЕС.Производството там е образувано въз основа на докладна записка на директора на дирекция „Противодействие на корупцията“ на КПКОНПИ и към него са приобщени медийни публикации за евентуален конфликт на интереси по отношение на Владислав Горанов, както и сигнал.По същество твърденията в докладна записка на директора на дирекция „Противодействие на корупцията“ на КПКОНПИ, медийните публикации и сигнала са идентични, сочат от комисията. А именно, че Владислав Горанов ползва безплатно апартамент, който му е предоставен от неговия кръстник. В сигнала се твърди, че Горанов ползва апартамента от 2012г. и до момента не е декларирал тази облага. В същото време, синът на кръстника е започнал работа в Министерството на финансите. Посочва се и фактът, че като експерт е участвал и в комисии по обществени поръчки по времето когато Горанов е бил министър на финансите. Други изложени твърдения са, че Владислав Горанов е надзиравал строежа и посещавал луксозна вила във вилна зона, която е на името на съпруга на кръстника.Владислав Горанов е изслушан от КПКОНПИ на 06.02.2019г.Препис от решението, с което не се установява конфликт на интереси по отношение на Владислав Горанов, трябва да се изпрати на Върховна касационна прокуратурата.БГНЕС припомня, че на 28.11.18г. Върховна касационна прокуратура разпореди на Дирекция „Противодействие на корупцията“ при КПКОНПИ извършване на проверка за жилището, в което живее министърът на финансите.На 20.12. относно разследването свързано с жилището на финансовия министър Владислав Горанов, главният прокурор Сотир Цацаров каза, че Комисията “Антикорупция” проверява финансовия министър Владислав Горанов за конфликт на интереси. Прокуратурата е уведомена, че е започнало производство в Комисията, което трябва да завърши с решение относно това, на лице ли е конфликт на интереси. Цацаров обясни тогава, че проверката за конфликт на интереси е самостоятелно производство на комисията. „Производството на Комисията има отношение и връзка с проверката на Прокуратурата. При всички случаи резултатът от това производство ще окаже влияние в решенията на Прокуратурата. Вярвам, че забавяне по производството от страна на Комисията няма да има, следователно и от наша страна няма да има“, посочи преди време главният прокурор.Самият Горанов твърдеше, че няма никакви притеснения за проверката и че, не смята, че е извършил нещо незаконно. Още в началото на декември той заяви, че ако се докаже конфликт на интереси, ще си нося последствията.", "date": "2019.03.01", "title": "Горанов не е в конфликт на интереси, показа проверката на КПКОНПИ"}
{"url": "https://www.novinite.bg/articles/171754/Ananiev-S-resursa-kojto-shte-poluchat-lechebnite-zavedeniya-zaplatite-moje-da-se-vdignat-oshte-sega", "text": "„Право на професионалистите по здравни грижи е да протестират, доколкото всеки човек е свободен да изразява и защитава мнението си. Тъй като смятам, че специалистите по здравни грижи имат своето основание за искането на по-високи заплати, и Министерството на здравеопазването, и правителството правят практически стъпки това да се случи. С решението на Министерския съвет, с което се предоставиха допълнително 30 млн. лева, както и с разпределението на бюджета на НЗОК за болнична помощ, считам, че в лечебните заведения ще постъпи един ресурс, по-голяма част от който да се използва за увеличаване на заплатите на медицинския персонал“. Това заяви министър Кирил Ананиев пред журналисти в парламента по повод днешния протест на медицинските сестри.Решението с колко ще се увеличи възнаграждението на професионалистите по здравни грижи ще бъде взето от съответното ръководство – директор на болницата и борд на директорите. „Това, което аз съм предприел – предстои да направя срещи с директорите на лечебните заведения, на които съм принципал, и с моите познания в областта на финансите и икономиката, заедно с екипа ми, ще помогнем за разпределението на разходите, за да бъдат средствата изразходвани възможно най-ефективно и да достигнат в най-голяма степен до работещите в тези лечебни заведения“, коментира още здравният министър.През настоящата седмица на лечебните заведения са изпратени разчетите за разпределението на средствата, които министерството ще им отпусне тази година. Регионалните здравноосигурителни каси също са уведомили болниците за бюджета, с който ще разполагат. „На лечебните заведения ще бъде дадено време да направят собствените си анализи, а от средата на март ще започнем срещи с тях. По този начин ще им осигурим време да проведат разговори на ниво лечебно заведение, включително с професионалистите по здравни грижи, със синдикатите вътре в болниците, т.е. да се проведе т.нар. колективно трудово договаряне“, стана ясно още от думите на министър Ананиев.С ресурса, който ще получат лечебните заведения, заплатите на персонала могат да бъдат увеличени още от началото на годината. Болниците са търговски дружества и разпределят бюджета си съгласно решението на управителното тяло, ето защо е възможно да се вземе такова решение, което влиза в сила от 1 януари тази година.По отношение механизма за отпускането на 30-те милиона лева за областните и общинските болници министърът беше категоричен, че Министерството на здравеопазването финансира тези лечебни заведения единствено и само за извършена дейност по реда на Методиката за субсидиране на лечебните заведения.  Става дума за дейности, които попадат извън обхвата на задължителното здравно осигуряване и чието финансиране от страна на МЗ е регламентирано със закон. По тази причина категорично не може да се говори за нерегламентирана държавна помощ.„В много от болниците възнаграждение на медицинските сестри от 900 лв. ще бъде постигнато, в други лечебни заведения заплатите ще бъдат близки до този размер. Усилията ни са насочени в посока до две-три години да достигнем до такива размери на възнагражденията на професионалистите по здравни грижи, които да бъдат достойни за техния труд и да ги мотивират да практикуват професията си у нас“, допълни здравният министър.", "date": "2019.03.01", "title": "Ананиев: С ресурса, който ще получат лечебните заведения, заплатите може да се вдигнат още сега"}
{"url": "https://www.novinite.bg/articles/171740/V-Kipar-zapochvat-Dnite-na-Balgariya", "text": "„Дни на България в Кипър”, посветени на 3-ти март, започват днес на острова. За първи път в честването на националния празник на страната ни ще участва и висш представител на Кипърската църква, митрополитът на Констанция и Фамагуста Василий, предаде БНР.„Дните на България”, които се организират от създадената преди 20 години и днес най-голяма организация на сънародниците ни на острова - Съюза на българите в Кипър, продължават до 6-и март с богата културна програма и училищни тържества.Днес Съюзът кани българите на острова на среща-коктейл в Никозия.На 2-ри, 3-ти и 6-и март възпитаниците на 5-те български училища към организацията - в Никозия и филиала му в Дали, в градовете Паралимни, Лимасол, Пафос и Полис Хрисохус, ще отбележат деня на Освобождението на България с рецитали и музикално-поетични програми.На националния ни празник са посветени и два концерта през тази седмица на деца-лауреати на проведения в София Пети международен конкурс „Андрей Стоянов”. Културните прояви в Никозия и Пафос са под егидата на посолството на България в Кипър.Кулминацията на българските празненства на острова е на 3-ти март, когато в град Паралимни ще бъде отслужен тържествен благодарствен молебен и панихида в памет на загиналите в Руско-турската освободителна война и в националноосвободителните борби на българския народ. В него за първи път, заедно с българския свещеник Светослав Симеонов, ще участва висш представител на Кипърската църква - Негово Високопреосвещенство Василий, митрополит на Констанция и Фамагуста. ", "date": "2019.03.01", "title": "В Кипър започват Дните на България"}
{"url": "https://www.novinite.bg/articles/171742/SS-na-OON-ne-izleze-s-rezolyuciya-za-Venecuela", "text": "Заседанието за Венецуела на Съвета за сигурност на ООН завърши снощи в Ню Йорк без резолюция. Русия и Китай наложиха вето на внесения от САЩ проект за резолюция, който съдържаше призив за свободни, справедливи и честни президентски избори и за безпрепятствен достъп на хуманитарна помощ, предаде БНР. Текстът, който беше предложен от САЩ, събра необходимите девет гласа, за да бъде приет, но Русия и Китай му наложиха вето. Този документ беше равностоен на \"уволняване на президент\", заяви руският посланик в ООН Василий Небензя и допълни, че целта на Съединените щати е смяна на режима\" във Венецуела. Преди гласуването френският посланик в ООН Франсоа Дьолатр заяви, че \"американският текст не е законова основа за употреба на сила, нито посегателство срещу суверенитета на Венецуела\". Веднага след това с гласуване в Съвета за сигурност беше отхвърлен и руският проект за резолюция за Венецуела, който осъжда \"заплахите с употреба на сила\" срещу Каракас, отправяни от САЩ.Междувременно опозиционният лидер Хуан Гуайдо обяви, че скоро ще се върне във Венецуела, въпреки че наруши съдебна забрана за напускане на страната и може да бъде арестуван. Той се срещна с посланици на страни от ЕС в бразилската столица. Гуайдо замина за Колумбия миналия петък, за да следи доставката на хуманитарна помощ за Венецуела, която армията спря на границата. При сблъсъците тогава загинаха няколко души и стотици бяха ранени. ", "date": "2019.03.01", "title": "СС на ООН не излезе с резолюция за Венецуела"}
{"url": "https://www.novinite.bg/articles/171764/CIK-shte-obyavyava-konkurs-za-mashini-za-glasuvane", "text": "Централната избирателна комисия уведомява, че подготвя за възлагане обществена поръчка за осигуряване на специализирани устройства за машинно гласуване. В тази връзка ЦИК приканва заинтересованите да следят интернет страницата на Агенцията за обществени поръчки, „Профил на купувача“ на интернет страницата на Централната избирателна комисия, както и „Официален вестник“ на Европейския съюз.", "date": "2019.03.01", "title": "ЦИК ще обявява конкурс за машини за гласуване"}
{"url": "https://www.novinite.bg/articles/171748/Vashington-dava-1-mln-za-informaciya-za-sin-na-Osama", "text": "Съединените щати обявиха 1 милион долара награда за информация за Хамза бин Ладен, един от синовете на Осама бин Ладен, предаде бТВ. Хамза бин Ладен е смятан за сегашен ръководител на терористичната мрежа.По информация на Държавния департамент през последните години той е публикувал в интернет аудио и видеопослания с призиви за нападения срещу Съединените щати и западните им съюзници, за да отмъсти за смъртта на баща си.Осама бин Ладен беше убит през 2011 г. в Пакистан от американски военни. Хамза, за когото се смята, че е около 30-годишен, е в американския \"черен списък\" на хора, обвинени в тероризъм. Засега не е известно дали той се намира в Иран, Сирия или Афганистан. ", "date": "2019.03.01", "title": "Вашингтон дава $1 млн. за информация за син на Осама"}
{"url": "https://www.novinite.bg/articles/171744/300-lv-globa-i-mesec-bez-knijka-za-tiradjiite-narushili-zabranata-za-dvijenie", "text": "Пътната полиция с извънредни мерките за предстоящите празнични и почивни дни около 3 март. Ще бъдат използвани новите правила на КАТ – тировете да не се спират от полицейски патрули, а сами да ограничават движението си по празниците, предаде бТВ.Днес забраната за тежкотоварни автомобили по магистралите и първокласните пътища е от 16 до 20 часа. Транспортните фирми трябва да уведомяват шофьорите си да не се движат, а ако не спазят забраната ги грози глоба от 300 лв. и отнемане на книжата за месец.Същата забрана ще е в сила и в понеделник, когато тировете ще бъдат спирани още от 14 часа.И в последния почивен ден – 4 март, и днес на входно-изходните артерии на всички големи градове пътни полицаи ще подпомагат движението.", "date": "2019.03.01", "title": "300 лв. глоба и месец без книжка за тираджиите, нарушили забраната за движение"}
{"url": "https://www.novinite.bg/articles/171751/Probujdane-s-balgarsko-horo-na-3-mart-na-5-kontinenta", "text": "Българи в 16 държави, в повече от 30 града и над 50 села в България ще заиграят едновременно хоро на връх Националния ни празник 3-ти март! Мащабната патриотична проява е под знака на инициативата „Пробуждане с хоро“, организирана за четвърта поредна година от „Сдружение Азбукари“ и „Българи за България“.Сънародниците ни ще бъдат обединени около силата на духа, както и красотата на българския фолклор. Освен в България световната инициатива ще се проведе едновременно в Австралия, Англия, Аржентина, Белгия, Гърция, Испания, Италия, Малта, Молдова, Сърбия, САЩ, Украйна, Франция, Холандия, Шотландия.И тази година основен домакин на събитието е паркът „Заимов“ в столицата ни, София. От 12 до 16 часа всички ценители и радетели за хармонията и неповторимостта на българското хоро и танц могат да се включат съвсем свободно в грандиозното събитие. Паралелно хиляди българи, фолклорни ансамбли, професионални групи и любители от различни градове и села в България и десетки страни по света ще се хванат за ръце и ще отбележат по най-патриотичния начин 141 години от Освобождението ни.Както винаги организаторите са приготвили и много изненади и богата музикална и танцова програма. За първи път тази година два конкурса ще допринесат допълнително за настроението на всички. Те носят имената - „Обичам България“ и „Хляб за любов“.„Обичам България“ ще разчита на професионално и експертно оценяване на красотата и неповторимостта на българската народна носия. Компетентното жури в състав доц. д-р Веселка Тончева от Института за етнология и фолклористика с Етнографски музей към БАН, Магдалена Петрова от „Български шевици“ – Добрич и дизайнера Райна Ганчева ще следят и оценяват уникалността и най-вече автентичността на народните ни носии на присъстващите на събитието в парка „Заимов”. Ще бъдат отличени победители в 3 категории – мъжка, дамска и детска носия. Всеки от победителите ще получи лична, професионална фотосесия със своята носия, за да запази спомена за преживяното и за поколенията си.„Хляб за любов“ е за всички онези, чиято силна страна е месенето и правенето на традиционната българска погача. Най-красивата и вкусна питка ще донесе на собственика си парична награда от 100 лева. А всички погачи ще бъдат споделени с участниците в „Пробуждане с хоро“. Донесете своята питка омесена с майсторлък и участвайте в този конкурс!12:00 часа българско време, на 3 март, е началото на всенародната вълна на единение в името на България, българския дух и фолклор. Няколкочасовият празник, в който ще се включат много народни певци и оркестри ще донесе онази доза родолюбие, която ще покаже, че България я има, ще я има и е по-силна от всякога.141 години от освобождението на България земята ще стане една длан, на която всички българи ще заиграят хоро!Тържествата в София ще започнат с премиерния музикално-танцов концерт на професионален фолклорен ансамбъл „Български ритми”. Водещи на празничното събитие тази година ще бъдат сестрите Ива и Ева Валентинови. Шопският дует ще се погрижи за незабравимите емоции на публиката. Кръшни масови хора предстоят и с песните на солиста на ансамбъл „Загоре“ – Веселин Василев, наследник на големия тракийски глас Красимир Станев. Повече от 30 уникални артисти – танцьори, виртуозен оркестър, гласовити певици, заедно с неповторимата Ана-Мария и младия славей от шопския край Боряна Василева ще ви пренесат в едно друго време – време българско, време за традиция, време за нас. Настоящето!Клуб по народни танци „Витоша“ ще поведе присъстващите на масово хоро, така че да запалим огъня на любовта към българския танц у всеки, пожелал да се докосне до най- голямото ни богатство – фолклора ни! Лауретат от тазгодишното издание на най-стария радио-конкурс в българския ефир - „Млади фолклорни таланти“ на БНР ще се изяви на сцената на „Пробуждане с хоро“. Фолклорен танцов ансамбъл „Пелинче“ ще покаже силата и магията на българския народен танц. „ПРОБУЖДАНЕ С ХОРО“ В БЪЛГАРИЯ ✔гр. Ахтопол, НЧ „Христо Ботев 1925“ и ОУ“Св. св. Кирил и Методий“, 11.00 ч. на площада✔гр. София, парк „Заимов“, 12:00 ч.✔гр. Съединение, общ. Съединение, на площада 10:30 ч.✔гр. Благоевград, девето основно училище „Пейо Яворов“✔гр. Брезник, детски танцов състав,танцов клуб „Калина“ към НЧ „Просвещение“ на площада 12:00 ч.✔гр. Бухово, ТФ „Веселото шопче“ и Дом на културата, пред Дома на културата.✔гр. Варна, детски кът „Варна“ 13:00ч.✔гр. Варна, Сдружение „Българин“✔гр. Варна, НЧ „Просвета - 1927“, на центъра на кв. „Аспарухово“ 11:00 ч.✔гр. Велинград, „Пролетно хоро“, на пл. „Николай Гяуров“, 12:00 ч.✔гр. Две Могили, община Две Могили, НЧ „Св. св. Кирил и Методий 1919“, ЗПЛР Две Могили площад „Филип Тотю“ 12:00 ч.✔гр. Елена, обл. Велико Търново, ученици от СУ „Иван Момчилов“✔гр. Елена, обл. Велико Търново, НЧ „Напредък - Елена - 1863“, КАНХ „СамоДиви“, ФТС „Балканджийче“, площад „Христо Ботев“, 11:30 часа✔гр. Златарица, НЧ „Развитие 1885“, ПК „Будители“, СУ „Св. св. Кирил и Методий“. 11:00 ч. на площада✔гр. Каварна, община Каварна, в центъра на града✔гр. Лясковец, НЧ „Напредък-1870“, ТС „Лудо Младо“ на площада 11:00 ч.✔гр. Нова Загора, НЧ „Д. П. Сивков - 1870“✔гр. Несебър, ТС „Месембрия“ 11:00 ч. площад „Жулиета Шишманова“✔гр. Плевен, ФТА “Шопско настроение”✔гр. Плевен, Сдружение „Зорница“, 16.30 на пл. „Възраждане“✔гр. Поморие, Ротари клуб-Поморие, в центъра на града 12:00 ч.✔гр. Ракитово, СКНТ“Силивряк“✔гр. Свищов, ДГ „Чиполино“, 1 март 8.30, в двора на градината✔гр. Стара Загора, ТФ „Настроение“✔гр. Стражица, НЧ „Развитие - 1895“, обл. Велико Търново✔гр. Сливен, пл. „Хаджи Димитър“ 12.00 ч.✔гр. Съединение, организатор общината, място: на площада, 11:00 ч.✔гр. Хасково, ансамбъл „Хасково“ 11.00 ч. площад „Свобода“✔с. Алтимир, общ. Бяла Слатина, НЧ „Просвета 1926“ на площада в центъра на селото.✔с. Арчар, обл. Видин, НЧ „Образование 1898“, пред читалището, 12:00 ч.✔с. Алеково , общ. Алфатар, НЧ „Пробуда - 1910“, на площада пред читалището 10:00 ч.✔с. Антон, общ. Антон, НЧ „Христо Ботев - 1925“ ДТС „Демина“, Клуб „Планински извор“, 11:00 ч.✔с.Бели мел, НЧ „П.К.Яворов-1926“, 10.30 на площада✔ с.Български извор, обл. Ловеч,НЧ „Христо Ботев-1897“, 11.00 ч. на площада✔с. Бързия, общ. Монтана, НЧ „Стубла“, СИФ „Зелени Дел“, СИФ „Зеляница“, пред сградата на ЛТУ, 09:30 ч.✔с. Васил Друмев, община Шумен - НЧ „Добри Люцканов 1912“;✔с. Владимирово, обл. Монтана, ТФ „Хорце“ и танцов клуб „Хорце“ 10:00 ч.✔с. Войводово, общ. Хасково, на площада.✔с. Гара Бов, общ. Своге, НЧ „Светлина - 1896“ и спускане на националното знаме.✔с. Генерал Тодоров, общ. Петрич, НЧ „Яна Сандански 1946“✔с. Ген. Тошево, общ. Тунджа ,ДТГ „Талашманлийски божурчета“ от 12:00 ч. на площада,пред читалището.✔с. Гложене, обл. Ловеч, НЧ „Цачо Ненов - 1897 г.“✔с. Горни Лом, НЧ „Нов живот - 1927“, площад „Чешма“, 11:00 ч.✔с. Деков, общ. Белене, НЧ „Виделина - 1897“ с КНТ „Весело хоро“, на площада, 11:30 ч.✔с. Дибич,общ. Шумен, НЧ „Развитие 1897“✔с. Доспей, общ. Самоков, НЧ „Отец Паисий 1910“✔с. Дреновец, НЧ „Здравец-2007“, в салона на НЧ „Здравец - 2007“ от 19:00 ч.✔с. Добрина, общ. Провадия, Кметство с.Добрина, НЧ „Васил Левски“, ТС „Добрина“, КНТ „ХОП-ТРОП“, в парка, 12:00 ч.✔с. Зверино, общ. Мездра, НЧ „Факел 1926“, на площада, 10:30 ч.✔с. Калояново, обл. Пловдив, ТК „Искрица“ при НЧ „Искра-1921“ пред общината 9:30 ч.✔с. Катунци, НЧ „Просвета“и ОУ „Христо Ботев“, на площада.✔с. Климентово, общ. Аксаково, НЧ „Образование 1979“✔с. Костиево, общ. Марица, НЧ „Никола Вапцаров 1928“, паметник „Кап. Бураго“✔с. Крушовица, НЧ „Просвета 1899“, ОУ „Христо Ботев“ на площад „Д-р Иван Митев“ 11:00 ч.✔с. Лехчево, общ. Бойчиновци - НЧ „Развитие-1911“✔с. Лозарево , обл. Бургас, НЧ „Светлина 1920“ пред читалището✔с. Мало Бучино, общ. Столична, при Мандрата, 12:00 ч.✔с. Мокрен, НЧ „Просвета - 1919“, на площада, 11:00 ч.✔с. Мадара, общ. Шумен, НЧ „Просвета - 1908“, пред читалището, 10:00 ч.✔с. Ново село, НЧ „Земеделец-1874 г.“✔с. Огняново, общ. Пазарджик, НЧ „Пробуда - 1928 г.“✔с. Ореш, общ. Свищов, НЧ „Филип Станиславов - 1903“✔с. Панаретовци, общ. Сливен, НЧ „Панаретовци“ 12:00.ч. пред читалището✔с. Плодовитово,общ. Бр. Даскалови , Н.Ч. „Просвета1946“✔с. Попина, НЧ „Никола Вапцаров 1940“; 11:00 ч.на площада✔с. Пчелник, общ. Долни чифлик, обл. Варна - НЧ „Васил Левски - 1924“, ТК „Палитра“✔с. Пчелник, общ. Долни чифлик, обл. Варна, ОУ „Христо Ботев“, 12:00 ч. в училището.✔с. Расово, общ. Медковец, НЧ „Димитър Вълнев – 1903“, традиционното спускане на 70-метровия трибагреник в Гара Бов✔с. Синеморец, общ.Царево, в парка, 12:00 ч.✔с. Търнава, обл. Враца, НЧ „Напредък 1898“; пред читалището✔с. Търнак, общ. Бяла Слатина, НЧ „Васил Левски 1899“, ОУ „Г. С. Раковски“, ТС „Аира“, на площада.✔с. Цалапица, НЧ „Светлина - 1900“, на плодаща пред НЧ,12:00 ч.✔с. Церово, общ. Своге, НЧ „Христо Ботев - 1929“✔с. Чеканчево, общ. Горна Малина от 11:00 ч.✔с. Челопеч, Община Челопеч, площад „Освобождение“, 12:00 ч.✔с. Черни Вит, обл. Ловеч, НЧ „Христо Смирненски - 1925 г.“✔с. Шейново, общ. Казанлък, НЧ „Освобождение -1884“✔с. Широки дол, НЧ „Виделина -1932 г.“, община Самоков – Снежана Бакрачева.✔с. Ясен, общ.Плевен, НЧ „Просвета”, на площада пред читалището, 11:00 ч. „ПРОБУЖДАНЕ С ХОРО“ НА БЪЛГАРИТЕ ПО СВЕТА ✔Австралия, Пърт, Българска Асоциация „Родина“✔Австралия, Мелбърн, Група „Хоро“, БГ черква „Св Кирил и Методий“, площада/паркинг, 12:00 ч.✔Англия, Лондон - ТК „Булгара“✔Англия,група за Народни Танци “Златен Клас” Bournemouth ,St Stephen's Church, St. Stephen 39 Way, Bournemouth BH2 6JZ 18.00 ч.✔Аржентинa, Буенос Айрес, Българско културно дружество Иван Вазов де Берисо 12:00 ч. българско време✔Белгия, Варегем, група „Балканика“, на площада в гр. Варегем.✔Гърция, Атина - ФТФ „Върти оро“, Българския Православен храм „Св. Иван Рилски“✔Германия, Кьолн, БУ „Аз Буки Веди“, ТС „Луди млади“-Кьолн, 02.03.2019 г., 11:00 - 11:10 ч.✔Канада, Китченер, Клуб Хопа-Тропа Иха-ха, Парк Виктория, 11:00 ч.✔Испания, Валенсия, ПБНУ „Васил Левски“ към асоциация „Прогрес“✔Испания, Навара, Асоциация Българска Роза, на мегдана пред кметството на Ансоайн✔Испания, Памплона, тържествен фестивал в Civivox San Jorde, с участието на ученици от БУ „Св. Св. Кирил и Методий“, ансамбъл „Орфееви ритми“ и вокална група „Децата на Орфей“, 12:30 ч.✔Испания, Торевиеха, Св. Св. „Кирил и Методий“, ТС „Пендари“✔Италия, Милано, ФГ „Нашенци“, пред Катедралата „Дуомо“, 10:30 ч.✔Малта, БНУ „Св.св. Кирил и Методий“ , Суиги до кметството 17:00 ч.✔Молдова, Тараклия, Мария Тодорова ръководител на театрална група в гимназията №3 гр Тараклия✔Сърбия, Ниш - Сдружение за фолклор „Балкан“ и Сдружение „Цариброд“, 12:00 ч., Дом на културата.✔САЩ, Атланта, Джорджия, фолклорна група „Роса“✔САЩ, Балтимор, БКЦБ “Дора Габе”,✔Сърбия, Димитровград - КИЦ „Цариброд“, 12:00 ч. на площада.✔Сърбия, Зайчар - Сдружение за българско сръбско приятелство „Светлина“ и Сдружение за традиции и фолклор „Корени“, в 12:00 ч. на площада.✔Украйна, Мелитопол, Българско дружество „Балкан“ 12:00 ч. на площада.✔Франция, Екс-ан-Прованс, Асоциацията „Прованс България”.✔Холандия, Хага, клуб за народни танци „Зора“, ДТС „Българче“ БНТ в Хага, вътрешния паркинг на ул. Генемуиден 208А.✔Шотландия, Абардийн пред Общината в центъра на града.✔ Южна Африка, Йоханесбург, Мидранд, Сдружението на Българите в Южна Африка ", "date": "2019.03.01", "title": "„Пробуждане с българско хоро“ на 3 март на 5 континента"}
{"url": "https://www.novinite.bg/articles/171762/40-000-lv-sa-osigureni-za-arheologicheski-prouchvaniya-na-otkritata-kasnoantichna-carkva-kraj-Gabrovo", "text": "40 000 лв. са осигурени за археологически проучвания на откритата късноантична църква на обходния път на Габрово. Агенция „Пътна инфраструктура“ стартира обществена поръчка за извършването на археологически изследвания на обекта, който е при км 19+580 от трасето на обходния път. Средствата са от бюджета на пътната агенция.Срокът за извършване на археологическите проучвания е 30 календарни дни. Кандидатите могат да подават офертите си до 17:30 ч. на 15 април т. г.", "date": "2019.03.01", "title": "40 000 лв. са осигурени за археологически проучвания на откритата късноантична църква край Габрово"}
{"url": "https://www.novinite.bg/articles/171767/Balgarite-veche-ne-iskat-kitajski-martenici-predpochitat-tradicionni-i-rodni", "text": "Нараства делът на мартениците, направени от естествени материали в сравнение с миналата година. За тази тенденция споделиха пред БГНЕС граждани, които в последния момент купуват мартеници.„Хората основно търсят традиционните бели и червени мартеници. Предпочитат по-изчистените, най-обикновената плетка. Най-много се купуват гривнички и мартеници тип брошки, които се закачат върху дреха“, заяви Андреа Андреева, която продава мартеници на бул. „Витоша“.Тя уточни още, че няма увеличение на цените на мартениците и че традиционно, за да се уважат най-близките за празника, хората отделят между 40 и 60 лв. от семейния бюджет.На интерес от страна на хората се радват и т.нар. мартеници за дома. Те обикновено са с нестандартен размер. Сред тях са мартениците на Николай Ласкин, който чрез тях пази автентичната традиция, свързана с баба Марта. Те са изработени изцяло от естествени материали – дърво, вълна и плат.„В част от нашите мартеници вплитаме фолклорните костюми. Съпругата ми ги изработва. Чрез тях българинът се връща към старинните си обичаи и ги показва на своите близки“, обясни Ласкин и добави, че за днешния ден са изработили 8000 мартеници, а от старинните към 50.", "date": "2019.03.01", "title": "Българите вече не искат китайски мартеници, предпочитат традиционни и родни"}
{"url": "https://www.novinite.bg/articles/171760/Fandakova-obeshta-na-sindikatite-po-visoki-zaplati-na-shoforite-v-gradskiya-transport", "text": "Кметът на Столична община Йорданка Фандъкова се срещна с президента на КНСБ Пламен Димитров, като на срещата присъстваха председателите на синдикалните организации в столичния авто и електротранспорт към СТСБ-КНСБ. Кметът Фандъкова проведе разговор и с президента на КТ „Подкрепа“ Димитър Манолов.По време на разговорите беше обсъден проблемът с недостига на водачи в столичния градски транспорт и полагане на извънреден труд над регламентирания в Кодекса на труда.По настояване на синдикатите кметът на София пое ангажимент за стартиране на 3-годишна програма за ежегодно увеличаване на основната заплата на работещите в градския транспорт с минимум 10% годишно.От 1 юни тази година Столичната община ще осигури средства за допълнително увеличение на доходите на водачите на превозни средства в градския транспорт. Фандъкова възложи на зам.-кмета по финанси и транспорт г-н Барбалов и на директорите на общинските транспортни дружества да изготвят финансови разчети. Заплатите на всички работещи в транспортните дружества бяха увеличени средно с 10% от 1 февруари тази година.  Директорите на общинските транспортни дружества имат задача да оптимизират работните графици за намаляване на извънредния труд спрямо нормативните изисквания. По настояване на синдикатите ще бъдат наложени персонални наказания за ръководителите в транспортните дружества, които са допуснали занемаряване на условията в сервизните помещения.Като част от програма за привличане на нови шофьори Столичната община се ангажира с осигуряване на средства за основен ремонт на общежития.", "date": "2019.03.01", "title": "Фандъкова обеща на синдикатите по-високи заплати на шофьорите в градския транспорт"}
{"url": "https://www.novinite.bg/articles/171765/Jotova-v-doma-na-svetovnoizvestniya-etnograf-Martin-Konig", "text": "Влюбих се в България заради нейната култура. С тези думи световноизвестният етнограф Мартин Кьониг посрещна в дома си на остров Вашон вицепрезидента Илияна Йотова. Заедно с художника фотограф Иво Хаджимишев, с подкрепата на Българския център за култура и наследство в Сиатъл, Илияна Йотова ще представи в София изложба с фотографии и автентични записи на български фолклор, които Кьониг прави по време на изследователските си пътувания в България през 60-те години на миналия век.Благодарение на Мартин Кьониг гласът на Валя Балканска лети в Космоса. Кьониг показа на българската делегация техниката, с която е записал изпълнението на „Излел е Делю хайдутин“.На остров Вашон вицепрезидентът разговаря и с американци, чиито съдби са свързани с България.", "date": "2019.03.01", "title": "Йотова в дома на световноизвестния етнограф Мартин Кьониг"}
{"url": "https://www.novinite.bg/articles/171738/Baba-Marta-nosi-proletta-temperaturi-do-20-gradusa-dnes", "text": "Днес ще е предимно слънчево. По-значителни временни увеличения на облачността ще има в следобедните часове. Вятърът ще е умерен, на места в Северна България временно до силен от запад-северозапад, но привечер ще отслабва. Максималните температури ще са предимно между 15 и 20 градуса, сочи прогнозата на НИМХ.Атмосферното налягане e по-ниско от средното за март и ще продължи да се понижава.Над планините ще преобладава слънчево време. Ще продължи да духа силен, по билата - до бурен северозападен вятър. Максималната температура на височина 1200 метра ще е около 7 градуса, на 2000 метра - около 0.Над Черноморието ще преобладава слънчево време, но след обяд облачността ще се увеличи. Ще духа до умерен вятър от запад-северозапад. Максималните температури на въздуха ще бъдат 13-16 градуса. Температурата на морската вода е 5-6. Вълнението на морето ще бъде около 2 бала.", "date": "2019.03.01", "title": "Баба Марта носи пролетта, температури до 20 градуса днес"}
