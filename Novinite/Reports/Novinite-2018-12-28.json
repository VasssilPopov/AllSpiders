{"url": "https://www.novinite.bg/articles/169053/KEVR-reshi-I-vodata-poskava-za-ChNG", "text": "Комисията за енергийно и водно регулиране одобри днес нови цени на водата на 27 ВиК дружества.Най-голямо поскъпване е предвидено за водата в Бургас и в София - с 10 на сто. В Шумен от Нова година ще плащат 3,40 лева. Над 3 лева ще струва водата и в Добрич, Силистра, Варна и Враца.За Видин скокът може да стигне до 22%, но това ще стане само ако бъде въведена новата услуга \"пречистване на вода\". В противен случай увеличението ще от 6%.Тези цени са пределните, каза председателят на регулатора Иван Иванов. \"Ние определяме пределни цени на водата, за да няма някакви още по-големи скокове. Самите кметове и общински съвети могат в диалог с ВиК операторите да поискат отлагане на увеличението или то да бъде по-малко.\"През следващата година може да има поскъпване на водата и в други градове в страната, където ВиК дружествата все още нямат одобрени бизнес планове, прогнозира пред БНР председателят на Българската асоциация по водите Иван Иванов.На закрито заседание тази сутрин КЕВР реши природният газ да поскъпне с 3,5%. През следващите три месеца един мегаватчас синьо гориво ще струва близо 45 лева без такси и налози. Това няма да доведе до промяна в цените на парното, топлата вода и тока.", "date": "2018.12.28", "title": "КЕВР реши: И водата поскъва за ЧНГ"}
{"url": "https://www.novinite.bg/articles/169051/Tramp-zaplashi-da-zatvori-granicata-s-Meksiko", "text": "Президентът на САЩ Доналд Тръмп заплаши днес да затвори границата с Мексико, ако конгресмените демократи не одобрят финансирането на граничната стена, предаде Франс прес, цитирана от \"Монитор\".Спорът провокира частично спиране на работата на федералното правителство от 22 декември.\"Ще бъдем принудени да затворим изцяло южната граница, ако създаващите пречки демократи не ни дадат средства за завършването на стената\", написа Тръмп в Туитър и призова конгресмените от Демократическата партия да \"променят нелепите закони за имиграцията, превърнали се в бреме за страната ни\".Тръмп посочи, че затварянето на границата ще е изгодна операция, тъй като САЩ губят повече от 75 милиарда долара годишно от търговията си с Мексико при условията на Северноамериканското споразумение за свободна търговия (без да се включват сумите от наркотрафика, които са в пъти повече).Договорът за свободна търговия, страни по който са САЩ, Канада и Мексико, често бе обект на критики от Тръмп и в края на миналия месец бе подписано ново споразумение, което да го замести.\"Ще изградим стената или ще затворим южната граница\", категоричен бе Тръмп в Туитър.Американският президент вече заплаши и миналия месец да затвори границата с Мексико в рамките на борбата с незаконната имиграция.Преговорите между демократите и републиканците се провалиха и вчера и правителството не поднови дейността си. Частичното спиране остави хилядите негови служители временно без работа, което положение ще продължи най-малко до следващата седмица.", "date": "2018.12.28", "title": "Тръмп заплаши да затвори границата с Мексико"}
{"url": "https://www.novinite.bg/articles/169025/Slanchevo-do-10-gradusa-dnes", "text": "Преди обяд над по-голямата част от страната ще е предимно слънчево, на места в низините със сутрешни мъгли. През деня от север облачността ще се увеличава и вечерта на места в Североизточна България ще превали дъжд.Максималните температури ще са между 5 и 10 градуса. Атмосферното налягане ще се понижава, достигайки средното за месеца.В планините преди обяд ще е слънчево, но в следобедните часове облачността ще се увеличи. На отделни места ще прехвърчи сняг. Ще духа умерен и силен северозападен вятър. Максималната температура на височина 1200 м ще е около 4 градуса, на 2000 м - около минус 2 градуса.По Черноморието преди обяд ще е предимно слънчево, в отделни райони с намалена видимост. В следобедните часове облачността ще се увеличава и вечерта на отделни места по северното крайбрежие ще превали. Ще духа слаб до умерен западен вятър. Максималните температури ще са от 6 до 9 градуса. Температурата на морската вода е около 7 градуса. Вълнението на морето ще е 1-2 бала.", "date": "2018.12.28", "title": "Слънчево, до 10 градуса днес"}
{"url": "https://www.novinite.bg/articles/169050/V-Plovdiv-udaljiha-uchenicheskata-vakanciya", "text": "Със заповед на кмета на Пловдив Иван Тотев зимната ваканция на пловдивските ученици се удължава с два дни, съобщиха от пресцентъра на общината. Заповедта се отнася за всички училища, намиращи се на територията на общината. За неучебни Тотев обяви 3 и 4 януари /четвъртък и петък/ 2019 година и първият учебен ден ще бъде на 7 януари /понеделник/.Причината е подготовката за откриващото събитие на домакинството на Пловдив като Европейска столица на културата, което ще се проведе на 12 януари 2019 г. В момента на бул. \"Цар Борис III Обединител\" са в ход строително-монтажните дейности по изграждане на сцената, която ще се издигне на надлеза над ул. \"Гладстон\". Очакват се над 30 товарни камиона, които да доставят елементите на сцената и цялата техника, необходима за обезпечаване на мероприятието. ", "date": "2018.12.28", "title": "В Пловдив удължиха ученическата ваканция"}
{"url": "https://www.novinite.bg/articles/169035/Rusiya-Avangard-obezsmislya-vsyakakva-protivoraketna-otbrana", "text": "Новото стратегическо оръжие на Русия обезсмисля всяка противоракетна отбрана - хиперзвуковата ракетна система \"Авангард\" лети 27 пъти по-бързо от скоростта на звука, което я прави невъзможна за прихващане, заяви руският вицепремиер Русия Юрий Борисов пред руската държавна телевизия, цитиран от АП.Новото оръжие \"прави противоракетната отбрана безполезна\", подчерта той.Президентът Владимир Путин лично наблюдава заключителното изпитание на системата на 26 декември. Той определи \"Авангард\" като надеждна гаранция за безопасността на Русия за десетилетия напред и съобщи, че \"Авангард\" ще влезе на въоръжение в Стратегическите ракетни сили на Русия още идната година.Министерството на отбраната публикува кадри от тестването, като обяви, че ракетата е поразила цел на разстояние от 6 000 километра.Сергей Иванов, бивш военен министър на Русия, обясни в тв интервю, че \"Авангард\" постоянно променя курса и височината си по време на полет. По думите му за разлика от междуконтиненталните балистични ракети с ядрени бойни глави, които следват предсказуема траектория, \"Авангард\" се движи в хаотичен зигзаг към целта си, което я прави невъзможна за сваляне.Иванов изтъкна, че руското технологично чудо е стотици пъти по-евтино от това, което САЩ са похарчили за противоракетна отбрана. Той поясни, че Русия е започнала да изгражда ракетната система, след като през 2002 г. САЩ напуснаха Договора за ограничаване на системите за противоракетна отбрана от 1972 г.", "date": "2018.12.28", "title": "Русия: \"Авангард”  обезсмисля всякаква противоракетна отбрана"}
{"url": "https://www.novinite.bg/articles/169043/Rusiya-kam-Turciya-Stojte-dalech-ot-Siriya", "text": "Русия е предупредила Турция да не пречи на Башар ал Асад да заеме зоните, напуснати от САЩ. Според информацията е поставено условие да не бъде предприемана никаква инвазия срещу населената с кюрди част на Сирия, пише dir.bg.Президентът на САЩ Доналд Тръмп обяви на 19 декември решението си да започне изтегляне на американските сили от Сирия. Той обоснова решението с това, че победата над Ислямска държава в Сирия е постигната и че това е била единствената причина за присъствието на въоръжените сили на САЩ. Според американски официални представители изтеглянето на силите от над 2000 души ще отнеме от 60 до 100 дни. Говорителят на американското министерство на отбраната Дана Уайт подчерта, че операцията срещу Ислямска държава не е завършила и че САЩ \"ще продължат да работят със своите партньори и съюзници за разгрома на Ислямска държава\".От своя страна Министерството на външните работи на Кремъл заяви, че очаква територията да бъде предадена на силите на Асад, след като американският президент Доналд Тръмп обяви изтегляне от страната миналата седмица - ход, който изненада съюзниците и предизвика оставката на двама от най-добрите му помощници.Турция заяви, че работи с Вашингтон за координиране на изтеглянето на американските сили, но междувременно не се е отказала да \"прочисти\" Северна Сирия от кюрдските военни формирования, които до скоро се ползваха с подкрепата на САЩ.Днес се появиха снимки, показващи, че турските военни превозни средства и военни превозвачи се изпращат до границата със Сирия.Силите на Башар ал Асад, както и руските помощници, също са започнали да се разполагат на фронтовете около град Манбидж.", "date": "2018.12.28", "title": "Русия към Турция: Стойте далеч от Сирия"}
{"url": "https://www.novinite.bg/articles/169029/Izzeha-kartini-za-nad-4-mln-dolara-ot-doma-na-bivsh-arjentinski-prezident", "text": "Аржентинската полиция иззе 31 картини от дома на сенатора и бивш президент на страната Кристина Фернандес де Киршнер в Буенос Айрес в рамките на разследването по случая за подкуп.Общата стойност на произведенията на изкуството е 4 млн. долара, а изземането е постановил съдия Клаудио Бонадио. Оперативните работи са продължили около два часа.През август тази година полицията проведе обиски и в трите жилища на Кристина Фернандес де Киршнер, след като горната камара на парламента на Аржентина одобри единодушно съдебния иск за претърсване на домовете на бившия държавен глава. Те бяха претърсени за доказателства за подкупи от няколко милиона долара, платени от бизнесмени в замяна на обществени поръчки за строителство по време на управлението й.Разследването по случая за подкуп стартира през ноември миналата година, след като бившата съпруга на заместник-министъра по планирането Роберто Барат призна пред полицията, че е видяла съпруга си да носи чанти с пари. Според прокуратурата тези пари са подкупи от строителни и енергийни компании. По време на претърсването в дома на политика бяха намерени преносими компютри и бележници, в които е записвал операциите си.", "date": "2018.12.28", "title": "Иззеха картини за над 4 млн. долара от дома на бивш аржентински президент"}
{"url": "https://www.novinite.bg/articles/169048/Gospodari-na-efira-shte-priemat-ostavkata-na-starata-godina", "text": "В новогодишната нощ тържествено ще приемем оставката на 2018 година с двучасовото предаване на \"Господари на ефира\".Празнично настроение няма да липсва, защото ще вдигнем градуса с шестимата водещи Мария Игнатова, Димитър Рачков, Васил Василев-Зуека, Малин Кръстев, Румен Угрински и Ненчо Балабанов. Седмият член от състава на \"Господарите\" – Герасим Георгиев-Геро ще направи специално включване от театъра, където подготвя поредната взривяваща постановка, а танците отново ще се ръководят не от три, а цели пет Адреналинки.Новогодишното шоу крие много забавление и изненади за всички зрители. Пригответе се за много гафове и смях, защото ще видим най-доброто от предаването през изминалата година по месеци.В специалното \"Политическо кабаре\" ще се надпяват лидерите на родните политически партии. Отново ще чуем и колко убедителни могат да бъдат някои от тях на музикалната сцена с най-добрите им изпълнения за 2018 г. от рубриката \"Тинтири-минтири\".Ще си припомним още кои бяха най-знаковите теми през годината от работата на храбрите репортери в борбата с несправедливостите. Освен това, някои незабравими герои на предаването ще се изповядат пред любопитната репортерка Пополина VOX.Ще чуем още един неочаквано интересен \"Рап-дебат\", в който рими ще премерят Дядо Коледа, Дядо Мраз и Банго Васил.Няма как да пропуснем да изпратим годината без любимата селекция от автогафове на водещите, които лично ще ни представи мастър-шефът на шоуто - Джуди Халваджиян!Нека заедно уволним старата година в смях, забавление и песни с двучасовото шоу  \"Господари на ефира\", 31 декември, от 20:00 часа, по NOVA.", "date": "2018.12.28", "title": "\"Господари на ефира\" ще приемат оставката на старата година"}
{"url": "https://www.novinite.bg/articles/169055/Pochina-pisatelyat-Amos-Oz", "text": "Израелският писател Амос Оз е починал на 79-годишна възраст, съобщиха световните агенции.Той е роден на 4 май 1939 г. в йерусалимското предградие Керем Авраам, в семейството емигранти-ционисти от Източна Европа. През 1954 г., две години след самоубийството на майка си, се преселва в кибуца Хулда, където живее и работи до 1986 г. Там той променя фамилията си от Клаузнер на Оз („сила“).Следва философия и литература в Еврейския университет в Йерусалим (1960 г. – 1963 г.). По време на своето следване, през 1961 г., публикува и първите си разкази, последвани от серия статии и есета за арабско-израелския конфликт.Оз участва през 1967 г. в шестдневната война в Синай и във войната от Йом Кипур от 1973 г. След шестдневната война се застъпва активно за мирно решение на палестинския проблем, като един от основателите на антивоенното движение „Мир сега“. Той подкрепя идеята за две отделни държави – Израел и Палестина, с две отделни столици в разделения Йерусалим.От средата на 80-те години преподава в Оксфордския и Еврейския университет. През 1986 г. Амос Оз заедно със своето семейство напуска кибуца Хулда и се преселва в Арад в пустинята Негев.Амос Оз е един от най-популярните еврейски писатели, наричан е еврейския Толстой, пише на иврит, автор е на 18 книги и над 450 есета, преведени на 37 езика и издавани в 39 страни. Носител е на многобройни награди и през последните години бе сред най-сериозните кандидати за Нобелова награда за литература. През 90-те години издава романа си \"Същото море\". В него разказва за житейските и любовните истории на семейство български евреи, емигрирали в Ерусалим. Присъства и техният спомен за родната им България.", "date": "2018.12.28", "title": "Почина писателят Амос Оз"}
{"url": "https://www.novinite.bg/articles/169054/Ima-zapodoryan-za-krajbata-na-statuyata-na-Apolon", "text": "МВР показа бронзовата статуя на Аполон Медикус, която бе открадната от площада пред бившата Централната баня в столицата и намерена в двор в същия район. Статуята бе задигната на 14 декември, а сигналът за кражбата е подаден до органите на реда на следващия ден.Дръзкото посегателство бе заснето от разположени в района видеокамери.„Иззели сме записите, на които се вижда как едно лице, което оприличаваме на мъж, откъртва статуята. Отнася я на около 5 метра, но явно нещо го притеснява и я хвърля. Нашите предположения са, че същият ден се връща, взима я и я поставя в черен найлонов плик. С помощта на бдителни граждани я намерихме на 26 декември в изоставено дворно място, през две пресечки от мястото на кражбата. Снели сме обяснения от човека, който ни подаде сигнала. Уведомили сме и Столичната община“, уточни комисар Николай Василев, началник на Пето районно управление на МВР, съобщава БГНЕС.Все още задържан по случая няма.Разследващите обаче имали предположение за това кой е вероятният извършител на кражбата.„Имаме съмнения към едно лице, но след като го задържим и в зависимост от неговото държане и от това, което каже, ще преценяваме нататък с прокуратурата“, обясни ком. Василев.Видимо статуята не е сериозно повредена. От МВР са категорични, че целта е била кражба, а не просто вандалска проява.Статуята на Аполон Медикус е дело на скулптора Георги Чапкънов. Тя бе поставена след реконструкцията на площад „Бански“ през 2003 г. Тогава бяха направени още 42 каменни чешми, кръгли пейки от камък, водна площ със скулптура на Аполон Медикус и вградено ефектно осветление. Като част от реконструкцията на триъгълната градинка бяха поставени още рампа за хора с увреждания и зелени площи. ", "date": "2018.12.28", "title": "Има заподорян за кражбата на статуята на Аполон"}
{"url": "https://www.novinite.bg/articles/169033/Dechica-ot-plevensko-selo-imat-nujda-ot-pomosht", "text": "Над 400 деца от плевенското село Дисевица посрещат празниците със скъсани дрехи и обувки. 90% от малчуганите са от безработни ромски семейства и ходят на детска градина и училище с износени дрипи и гумени чехли.Това разказа за Дарик кметът на селото Пламен Бешков, във връзка с набираща популярност спонтанна кампания във Facebook за събиране на помощи за децата.   За проблема с децата в село Дисевица се разбра след апел за помощ в социалната мрежа, отправен от председателя на Националното сдружение на сираците в България Слави Михайлов. На 19 декември той посещава общинската детска градина \"ВИТ\" в селото с намерението да зарадва децата с коледни пакети с лакомства:  \"Посетих тази детска градина по покана на кмета на селото, който от доста време споделя, че децата са в много бедно положение. Ние отидохме само с торбички с лакомства, които да им подарим. Аз като видях децата - онемях, усетих че не съм на мястото си. Много от дечицата бяха с дупки по дрехите, с гумени чехли, картинката беше потресаваща. Понеже аз самият съм израснал в домове за сираци и си помислих как може да даваме на мръзнещи деца торбички с лакомства. Децата гледаха пакетите като шашнати и нямах търпение да се прибера в Плевен, за да пусна информация и молба за помощ\", разказва Михайлов.Призивът за помощ, който Слави Михайлов отправя във Facebook, предизвиква трескаво споделяне и лавина от коментари на хора, които изразяват намерение да помогнат с дрехи и обувки за малчуганите.Освен детската градина обаче и децата от основното училище в селото се намират в трудно положение, разказа кмета на Дисевица Пламен Бешков: \"Става на въпрос за хора, които са изцяло от ромски произход. Повечето са социално слаби. Грижите, които се полагат от наша страна за тях са да ги вкараме в детската градина, училището. Там получават закуска, обяд, всичко от което имат нужда децата. Правили сме и други кампании за набиране на дрешки, обувки. Всичко свърша в момента, в който те занесат тези дрешки вкъщи и отново на другия ден идват със стари дрехи. Всяко семейство има по 5-6 и повече деца и там при тях е който стане първи да ги облича. Последните данни от преброяването в селото са 450 деца, от които 90% са от ромски произход и са на това положение. Липсата е голяма, нуждата е голяма\", обясни кметът Бешков.Пламен Бешков – Кмет на село Дисевица, тел.: 0887/950497Слави Михайлов –  \"Национално сдружение на сираците в България\", тел.: 0877/822685 ", "date": "2018.12.28", "title": "Дечица от плевенско село имат нужда от помощ"}
{"url": "https://www.novinite.bg/articles/169030/Avariya-sas-stroeja-na-metroto-v-Sofiya", "text": "Авария със строежа на метрото в София тази нощ. Бетонова пяна от строежа тръгна под налягане под асфалта на булевард \"Евлоги и Христо Георгиеви\". По непотвърдена информация това е пяната, която инжектира къртицата, която прокопава тунела за новата метролиния, предаде Нова тв.На място снощи са пристигнали прадставители на общината и Гражданска защита. Булевардът е бил затворен за автомобили до отстраняване на аварията.В началото на декември миналата година подобна авария имаше в подлезът на булевардите \"България\" и \"Иван Гешов\". Тогава стана ясно, че строителната смес не е опасна за здравето на хората, успокоиха от Столичната община. ", "date": "2018.12.28", "title": "Авария със строежа на метрото в София"}
{"url": "https://www.novinite.bg/articles/169031/Nesvarshvashtata-zdravna-reforma-u-nas", "text": "Този популярен нашенски виц напълно отговаря на несвършващата здравна реформа в България, пише \"Монитор\". Тя започна през 2000 година, когато дотогавашната съветска Семашкова система беше сменена със здравноосигурителна от типа, наречен в Европа „Бисмарк“.Идеята беше парите от Националната здравноосигурителна каса да следват пациента. Получи се обаче точно обратното. Пациентът се опитва да догони остатъка от опоскания болничен бюджет още преди изтичането на съответната календарна година, за да бъде лекуван без да се налага да доплаща. Дори обаче да се разболее в самото й начало се оказва, че пак е изтеглил късата клечка, защото лечебните заведения по това време още се разплащат за консумативи и лекарства за предходен период. Причината: касата просто не им е превела парите навреме. Обичайна практика е НЗОК да им налага лимити, според които макар и като търговски дружества, те не получават заплащане в пълен обем за извършената работа, т.е. лекувани здравноосигурени, а колкото тя реши да им подхвърли.Излиза, че болниците в България, макар и да са ЕАД-та с всички произтичащи от това възможности и да трупат печалби, не могат да си приберат полагащото им се.Това е основният им проблем, от които произтичат всички останали беди в българското здравеопазване, като се започне от дефицита на специалисти заради неадекватно заплащане и се стигне дотам, че на някои места все още се налага близките да купуват лекарствата за лечението. Тук въобще не отваряме въпроса за заплащането на консумативите, които в по-голяма си степен пак са за сметка на болните.В същото време, мине не мине време, от касата изплакват, че някой я източва – със скъпи и ненужни изследвания, с надписване на пациенти, както и с нереални хоспитализации само на книга. Целият този плач на финансово-осигурителната институция е основателен, но причината е само една – недостойното финансиране и лимитите, наложени от нея самата. Затова и болниците чрез шмекерии се опитват да си набавят полагащото им се.Според бюджета на касата 500 млн. лв. повече са договорени за медицински дейности през 2019 година – нещо твърде радостно, но само на пръв поглед. Лимитите върху болничната помощ все така остават в сила, както и редица неизплатени задължения, натрупани точно от некоректния платец НЗОК. Междувременно управниците в здравната сфера сочат като голям компромис факта, че удостоверенията за направена имунизация при лекаря ще останат безплатни. Щяло да има и камери пред инвазивните кардиологии, за да се следи какви консумативи се ползват и дали не се надписват пациенти. Представяте ли си как докато ви вкарват в операционната, ви снимат с камера? Преди години в една болница опитаха тази практика, но скоро ги махнаха, за да не стигне въпросът до съда. Пределно ясно е, че всеки, който заведе дело срещу такова заснемане, ще го спечели твърде лесно.Пита се колко още такива, че и други идеи, като онези с пръстовия отпечатък, трябва да преживеем ние, пациентите, преди управляващите в здравния сектор се осъзнаят и спрат да експериментират с търпението и на лекарите, и на болните.", "date": "2018.12.28", "title": "Несвършващата здравна реформа у нас"}
{"url": "https://www.novinite.bg/articles/169037/Petima-se-sbiha-v-kazino-v-Slanchev-bryag", "text": "Двама мъже са пострадали при сбиване в зала за хазартни игри в Слънчев бряг. Това съобщиха от ОДМВР - Бургас.Сигналът за инцидента е подаден на 26 декември т.г. около 13.00 часа в Районно управление - Несебър. Съобщено е за сбиване в зала за хазартни игри, разположена срещу апартхотел \"Флорес\" в Слънчев бряг. В резултат на полицейските действия е установено, че инцидента е възникнал между двама мъже на 20 и 28 години от село Гюльовца и трима мъже от село Оризаре на възраст между 19 и 44 години.От сбиването пострадали мъжете от село Гильовца, които получили наранявания по телата, а единия е с няколко избити зъба. Тримата мъже от село Оризаре направили пълни самопризнания за осъществените действия. Работата по случая продължава от служители на Районно управление – Несебър.", "date": "2018.12.28", "title": "Петима се сбиха в казино в Слънчев бряг"}
{"url": "https://www.novinite.bg/articles/169028/V-Ruse-Elektronno-tablo-na-gradskiya-transport-na-kitajski", "text": "С надписи на китайски светлинни табла на градския транспорт в Русе уведомяват пътниците за разписанието на автобусите. Информацията на китайски вече не изненадва русенци. Хората не знаят как да се ориентират за времето на пристигане на своя автобус, но приемат с чувство за хумор странната ситуация, предаде Нова тв. Светлинните табла по спирките в Русе са 100. Дефекти се случвали само на някои места и то рядко. Причината - софтуерът, който е китайски, изчиствал натрупани грешки при токов удар. \"Когато тези грешки достигнат определен брой - самото табло има такава процедура за изчистване на тези грешки. То се рестартира и се връща в заводските си настройки и започва да си прави самодиагностика и тества всички компоненти. Заводските му настройки са на китайски\", каза Николай Кутинчев от Община Русе. Профилактика на системата се правела нощем или през почивните дни. От Общината уверяват, че системата се следи, благодарят на гражданите за сигналите и там, където се налага, сменят мобилните чипове.", "date": "2018.12.28", "title": "В Русе: Електронно табло на градския транспорт - на китайски"}
{"url": "https://www.novinite.bg/articles/169056/200-advokati-iskat-ot-Cacarov-proverka-zaradi-obiski-po-kantori", "text": "Близо 200 адвокати искат от главния прокурор проверка заради обиски по кантори. Това става ясно от писмо, под което защитниците са се подписали. То е изпратено и до председателя на Висшия адвокатски съвет, министъра на правосъдието, Висшия съдебен съвет, Омбудсмана и Съюза на юристите в България.През последните дни станахме свидетели на груби и незаконосъобразни посегателства срещу адвокатската независимост и неприкосновеността на адвокатските книжа и кореспонденция, пише в писмото, като в него се разказват действията на разследващите и обиските по канторите.От Висшия съдебен съвет адвокатите искат проверка на действията на Прокуратурата и Съда, както и да изиска съдебните актове, с който същите действия са разрешени в адвокатска кантора, за да прецени има ли нарушение на Закона и от съдиите, издали съдебните актове.Адвокатите искат от Мая Манолова да назначи също проверка.Срокът, който адвокатите дават за резултати от проверката е един месец и поставят условие, че ако това не се случи, ще излязат на протест.", "date": "2018.12.28", "title": "200 адвокати искат от Цацаров проверка заради обиски по кантори"}
{"url": "https://www.novinite.bg/articles/169032/Otkriha-bronzovata-statuya-na-Apolon-ot-Centralna-banya", "text": "Откриха статуята на Аполон, открадната пред Централната баня. Това потвърдиха за NOVA от СДВР. Статуята е намерена близо до банята. Все още не е ясно дали тя е повредена по време на кражбата. От полицията уточниха, че е открита по сигнал на граждани.Бронзовата статуя на Аполон Медикус изчезна на 19 декември. Освен нея, липсваха и почти всички месингови чучури от чешмите на бившата минерална баня. Кражбата на статуята Аполон Медикус беше заснета от видеокамери.", "date": "2018.12.28", "title": "Откриха бронзовата статуя на Аполон от Централна баня"}
{"url": "https://www.novinite.bg/articles/169039/Ubijstvo-raztarsi-Plovdiv", "text": "Около 23 часа снощи на тел. 112 постъпил сигнал за убит 63-годишен мъж на адрес в Пловдив.На местопроизшествието е извършен оглед.По случая са задържани две лица. В Четвърто РУ е образувано досъдебно производство. Процесуално-следствените действия продължават под ръководството на Окръжна прокуратура.", "date": "2018.12.28", "title": "Убийство разтърси Пловдив"}
{"url": "https://www.novinite.bg/articles/169042/Razkriha-dve-nelegalni-mobilni-stancii-za-zarejdane-s-gorivo", "text": "Служители от отдел „Митническо разузнаване и разследване“ към митница Столична разкриха две нелегални мобилни станции за зареждане с гориво без документи. Съоръженията са били в два микробуса, паркирани в кв. „Младост“. Разкрити са и два гаража, превърнати в складове за нелегални горива. Иззети са общо 9500 литра петролни продукти с мирис на дизелово гориво.На 27.12.2018 г. митническите инспектори извършват проверка на двата микробуса, паркирани в близост един до друг. В товарния отсек на единия микробус са установени 2 PVC куба, всеки с вместимост по 1000 литра, съдържащи петролен продукт. В товарното помещение на втория е установен идентичен PVC куб, съдържащ също течност с мирис на петролен продукт. Към съдовете за съхранение са монтирани и пистолети с брояч, позволяващи зареждането на автомобилни резервоари.В хода на проверката са установени следи от автомобилни гуми, по които е имало разлято гориво. Същите водели към 2 гаражни клетки. В шофьора на микробуса са открити ключове, чрез които са отворени вратите към гаражните клетки. В едната клетка митническите инспектори установяват 6 броя 1000-литрови PVC куба, пълни с нефтопродукти.  Във втората клетка е установен само един PVC куб, съдържащ около 500 л от същата течност.От задържаните горива са взети проби за лабораторен анализ. До приключване на проверката не са представени документи, които удостоверяват заплащането, начисляването или обезпечаването на акциза. ", "date": "2018.12.28", "title": "Разкриха две нелегални мобилни станции за зареждане с гориво"}
{"url": "https://www.novinite.bg/articles/169041/Narodnoto-sabranie-e-prielo-146-zakona-i-138-resheniya-prez-2018-g", "text": "Народното събрание /НС/ е приело 146 закона и 138 решения през 2018 г., съобщава парламентарният пресцентър.От 1 януари до 21 декември 2018 г. в Народното събрание са постъпили 177 законопроекта, като 91 от тях са внесени от народни представители. Предложените проекти за решения са 161, от които 134 са на депутати. През годината 44-ото НС е имало 131 пленарни заседания, седем от които извънредни. През петата си сесия НС е приело 55 закона и 59 решения. Парламентът е имал 45 редовни и три извънредни пленарни заседания.От 1 септември до 21 декември 2018 г. в парламента са внесени 54 законопроекта, като 22 от тях са на народни представители. Постъпили са 44 проекта за решения, от тях 37 са от депутати.Сред приетите от НС нови закони са Закон за хората с увреждания, Закон за личната помощ, Закон за предприятията на социалната и солидарна икономика, Закон за киберсигурност, Закон за физическото възпитание и спорта, Закон за държавния бюджет на Република България за 2019 г. Парламентът е гласувал промени в Административнопроцесуалния кодекс, в Закона за пътищата, в Закона за устройство на територията, в Закона за държавната собственост, в Закона за семейни помощи за деца и други.Използваното време за контролната функция на парламента през петата сесия на 44-ото НС е 39 часа и 45 минути. Парламентарен контрол е имало в 15 пленарни заседания.В НС от 1 септември до 21 декември 2018 г. са постъпили 440 въпроса и 18 питания. В този период е имало изслушване на министъра на енергетиката Теменужка Петкова за предоставяне на информация за процедурата по избор на стратегически инвеститор и за изграждането на АЕЦ \"Белене\" и възможности за структуриране на проекта. На извънредно заседание на 21 август 2018 г. НС е изслушало министър-председателя Бойко Борисов за сигурността на електронните бази данни, съхранявани от Агенцията по вписванията и Министерството на правосъдието. През петата сесия на 44-ото НС е отхвърлен и един вот на недоверие към Министерския съвет за провал в областта на здравеопазването.Членовете на правителството са отговорили на 375 въпроса и 10 питания. На най-много въпроси и питания са отговорили министърът на земеделието, храните и горите Румен Порожанов - 68, министърът на регионалното развитие и благоустройството Петя Аврамова - 67, министърът на околната среда и водите Нено Димов - 34, министърът на вътрешните работи Младен Маринов - 32, министърът на здравеопазването Кирил Ананиев - 30, вицепремиерът по обществения ред и сигурността и министър на отбраната Красимир Каракачанов - 22, министърът на образованието и науката Красимир Вълчев - 19, министърът на културата Боил Банов - 16, министърът на финансите Владислав Горанов - 15, министърът на труда и социалната политика Бисер Петков - 13, министърът на икономиката Емил Караниколов - 13, сочи справката, подготвена от парламентарния пресцентър и дирекцията \"Пленарни заседания, парламентарен контрол и финални текстове\" на НС.Най-много въпроси и питания са отправили народните представители Георги Стоилов - 41, Иван Димов Иванов - 35, Николай Цонков - 34, Георги Гьоков - 31, Любомир Бонев - 31, Светла Бъчварова - 23, Надя Клисурска-Жекова - 18, Пенчо Милков - 16, Георги Йорданов - 15, Кристиан Вигенин - 13, Иван Валентинов Иванов - 12.От ПГ \"БСП за България\" са внесли най-много въпроси и питания - 354 въпроса и 15 питания. От ПГ на ПП ГЕРБ са отправили 42 въпроса и две питания, от ПГ \"Обединени патриоти\" - 15 въпроса, от ПГ на ДПС - 12 въпроса и едно питане и от ПГ на ПП ВОЛЯ - шест въпроса, информира парламентарният пресцентър.", "date": "2018.12.28", "title": "Народното събрание е приело 146 закона и 138 решения през 2018 г."}
{"url": "https://www.novinite.bg/articles/169049/Po-Severnata-tavgena-na-Sofiya-samo-s-vinetka", "text": "Винетката по Северната тангента край София остава. След среща между АПИ и Столичната община стана ясно, че няма да се плаща за преминаване само по стария Околовръстен път.Общината и Пътната агенция ще се срещнат пак още на 2 януари, за да търсят компромисно решение, но засега тези, които ползват тангентата за бърза връзка между двата края на София, трябва да са готови да купят винетка за колата си. Обмисля се дали да няма гратисен период, докато преговорите приключат.\r\nДоскоро от АПИ планираха за пътя до Банкя също да се плаща. АПИ и Общината обаче се споразумяха трасето да остане със свободен достъп. \r\n\r\n\"Имаме много добра комуникация, търсим приемливо за всички и в рамките на закона решение\", увери Барбалов. Целта е да се намери работещо и ефективно решение, което не ощетява шофьорите на леки автомобили, ползващи тангентата за бърза връзка между северозападните и югоизточните квартали на София.\r\n", "date": "2018.12.28", "title": "По Северната тавгена на София - само с винетка"}
{"url": "https://www.novinite.bg/articles/169045/Lyubovnicata-i-sinat-j-sa-arestuvanite-za-ubijstvoto-v-Plovdiv", "text": "Жена на 48 години и нейният син са задържаните за убийството Пловдив, извършено снощи, съобщава \"24 часа\".Жертвата е 63-годишен заварчик. Той е бил прободен многократно с нож, а фатална се оказала раната на шията, нанесена със счупена чаша. Сигналът за престъплението е бил подаден около 23 ч. в четвъртък на тел. 112.Убийството стана в къща на ул. \"Родопи\", като до момента бе известно само, че задържаните са двама.Там убитият живеел от 2-3 г. под наем. Жената му е била любовница. Заедно с нея в жилището бил и синът ѝ, който празнувал имен ден. Тримата се черпили, след което избухнал скандал, завършил със смъртта на домакина.Материалите по случая са докладвани на Окръжната прокуратура в Пловдив. Разследването продължава.", "date": "2018.12.28", "title": "Любовницата и синът й са арестуваните за убийството в Пловдив"}
{"url": "https://www.novinite.bg/articles/169034/Protestirashti-se-opitaha-da-nahluyat-v-sgradata-na-KEVR", "text": "Протестиращи се опитаха да нахлуят в сградата на КЕВР, но полицията им попречи.Демонстрантите носят плакат с надпис \"Убивате ни с тока, водата и парното! И за въздуха ли ще плащаме?\", предаде \"Фокус\".Комисията за енергийно и водно регулиране ще реши окончателно днес на закрито заседание каква ще е цената на водата и природния газ от 1 ануари 2019 г.Разчетите на регулатора сочат, че цените на ВиК услугите трябва да се повишат с до 10 на сто, а скокът на природния газ да е с около 3,5%.", "date": "2018.12.28", "title": "Протестиращи се опитаха да нахлуят в сградата на КЕВР"}
{"url": "https://www.novinite.bg/articles/169027/Novata-stolevka-vliza-v-obrashtenie-ot-dnes", "text": "Новата банкнота от 100 лв. влиза в обращение от днес. Визуално тя почти не се различава, но е по-защитена, обясниха от БНБ.Общият дизайн и основните елементи се запазват без съществени изменения, столевката отново е зелена и с лика на Алеко Константинов, но има въведени нови защитни елементи.От новите банкноти вече са отпечатани 8 милиона броя. Старите столевки ще се подменят поетапно, след като се изхабят.", "date": "2018.12.28", "title": "Новата столевка влиза в обращение от днес"}
{"url": "https://www.novinite.bg/articles/169038/Desetki-aresti-na-djihadisti-v-Turciya", "text": "Турските власти задържаха десетки заподозрени за предполагаеми връзки с „Ислямска държава“ (ИДИЛ) при операции в Анкара и провинция Сансун.В столицата са били арестувани 52 души, след като от градската прокуратура бяха издадени 64 заповеди за арест. Продължават действията по издирването на тези 12 души, които не са били открити при първоначалните действия.По време на операцията полицаи са открили оръжия и муниции в домовете на заподозрени в Анкара, съобщава Анадолската агенция.В северната провинция Самсун са били задържани 10 иракчани, също подозирани за връзки с ИДИЛ.Турските власти редовно извършват такива операции, включително в столицата на страната. През юни, само няколко дни преди парламентарните избори, бяха арестувани 14 предполагаеми членове на ИД, подготвяли извършване на атентати в изборния ден.", "date": "2018.12.28", "title": "Десетки арести на джихадисти в Турция"}
{"url": "https://www.novinite.bg/articles/169026/Gradskiyat-transport-v-Sofiya-shte-raboti-v-novogodishnata-nosht", "text": "Метрото и част от наземния транспорт ще работят в новогодишната нощ, а автобусите ще се движат по променен маршрут, съобщават от Столичната община.През нощта ще се движат трамваите по линиите 5, 7, 8, 12, 18, 20 и 22, тролеи с номера 1, 2, 4 и 9, както автобусите 83, 102, 85, 285, 310, 213.Нощните автобусни линии 1, 2, 3 и 4 ще работят по променени маршрути.Линия 1 /в посока ж.к. \"Младост 4\"/ ще се движи от бул. \"Тодор Александров\" /площад \"Независимост\"/ по бул. \"Княз Александър Дондуков\", надясно по бул. \"Васил Левски\" и по бул. \"Цар Освободител\" по маршрута, двупосочно. За линията се закриват следните спирки - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\".Линия 2 /в посока Студентски град/ ще се движи от бул. \"Тодор Александров\" /площад \"Независимост\"/, по бул. \"Княз Александър Дондуков\", надясно по бул. \"Васил Левски\" и по маршрута, двупосочно. За линията се закриват спирките - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\".Линия 3 /в посока автостанция \"Изток\"/ ще се движи от бул. \"Тодор Александров\" /площад \"Независимост\"/ по бул. \"Княз Александър Дондуков\" и след кръстовището с бул. \"Васил Левски\" направо по маршрута до автостанция \"Изток\", двупосочно. За линията се закриват спирките - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\"; двупосочна с кодове 6439 и 6440 \"Площад Св. Александър Невски\"; с код 1241 \"Площад Паметник Левски\"; с код 2012 \"Ул. Кракра\".Нощна линия 4 /в посока ж.к. \"Дружба 2\"/ ще се движи от бул. \"Тодор Александров\" /площад \"Независимост\"/ по бул. \"Княз Александър Дондуков\", надясно по бул. \"Васил Левски\" и наляво по бул. \"Янко Сакъзов\" по маршрута, двупосочно. За линията се закриват спирките - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\"; двупосочна с кодове 6439 и 6440 \"Площад Св. Александър Невски\".Автобусите от четирите нощни линии ще спират на съществуващите трамвайни и автобусни спирки в променените участъци на маршрутите и на временна двупосочна спирка за прекачване на бул. \"Княз Александър Дондуков\" при ул. \"Сердика\".", "date": "2018.12.28", "title": "Градският транспорт в София ще работи в новогодишната нощ"}
{"url": "https://www.novinite.bg/articles/169040/Resheno-Bez-vinetni-taksi-po-Okolovrastniya-pat", "text": "Разбрахме се за северната част на Околовръстния път на София да не се изискват винетки, за южната и до сега не се изискват. Търсим начин до всяко населено място на територията на Столична община да има път, по който хората на пътуват без да е необходимо да се закупуват винетки. Това обяви зам.-кметът на София Дончо Барбалов, съобщава БГНЕС.Относно плащането на пътни такси за ползването на Северната скоростна тангента, която е свързваща пътна артерия за транзитния трафик от автомагистралите „Хемус“, „Тракия“, „Струма“ и Калотина, Агенция „Пътна инфраструктура“ще продължи да води разговори със Столична община. „Имаме много добра комуникация, търсим приемливо за всички и в рамките на закона решение“, увери Барбалов. Целта е да се намери работещо и ефективно решение, което не ощетява шофьорите на леки автомобили, ползващи тангентата за бърза връзка между северозападните и югоизточните квартали на София.За момента, ако водач шофира автомобила си по Сверената скоростно тангента и няма винетка, той подлежи на санкция. На 2 януари догодина между общината и АПИ ще се проведе още една среща, на която въпросът отново ще бъде повдигнат.", "date": "2018.12.28", "title": "Решено: Без винетни такси по Околовръстния път"}
{"url": "https://www.novinite.bg/articles/169047/30-avtobusa-na-priroden-gaz-tragvat-po-liniya-111", "text": "Представиха пред кмета на София Йорданка Фандъкова днес новите 30 автобуси на природен газ. Возилата ще се движат по линия 111.През следващата година от общината предвиждат автопаркът на градския транспорт да бъде обновен на 90%. Автобусите ще бъдат с екологичен стандарт - Евро 6. Средната им възраст ще бъде 6 г., като преди десетилетия возилата са били 20-годишни.", "date": "2018.12.28", "title": "30 автобуса на природен газ тръгват по линия 111"}
{"url": "https://www.novinite.bg/articles/169052/NAP-shte-nishti-zimnite-kurorti", "text": "Започват масови проверки в зимните курорти в началото на годината, съобщават от НАП. Стотици инспектори на агенцията ще извършват скрити и явни наблюдения, инвентаризации на наличните стоки и проверки за отчитане на оборотите. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите. По време на кампанията инспекторите от \"Фискален контрол\" ще използват и дистанционната връзка на всеки касов апарат със сървърите на НАП, като софтуерът ще посочва обекти, чиито обороти се различават значително от средните за съответния регион.В кампанията отново ще бъде използван и подходът на т.нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания от НАП ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция.Зимната кампания на НАП е продължение на утвърдената през лятото практика по Черноморието.\"Главният ни фокус през тази зимна кампания е отчитането на приходите от продажби на стоки и услуги. Важно е да напомня, че неиздаване на касова бележка дори за малка сума освен глоба, води и до запечатване на обекта за срок до един месец. Опитът от последните 2 години показва, че броят на нарушенията намалява, т.е степента на спазване на правилата расте. Очаквам и през този сезон тенденцията не само да се запази, но и да продължи в посока доброволното спазване на задълженията от страна на икономическите оператори\", каза по повод началото на зимната кампания Спас Шишков, главен директор на \"Фискален контрол\" в НАП.", "date": "2018.12.28", "title": "НАП ще нищи зимните курорти"}
{"url": "https://www.novinite.bg/articles/169057/Lekari-se-boryat-za-jivota-na-aktora-Ivan-Laskin-vav-VMA", "text": "Лекарите във ВМА се борят за живота на актьора Иван Ласкин. В момента той е настанен в реанимацията, като състоянието му е критично.\"Да, Иван Ласкин е приет във Военномедицинска академия, но повече информация не може да бъде дадена\", коментира пред Dir.bg говорителят на лечебното заведение Соня Колчакова. Тя отказа категорично да оповести подробности за състоянието на актьора.Според неофициалната информация 48-годишният Иван Ласкин е постъпил преди дни във ВМА заради влошаване на здравословния проблем, заради който преди време лежа в столичната Втора градска болница.Само преди няколко седмици той беше изписан от клиниката, където прекара повече от два месеца заради напреднало чернодробно заболяване. Според публикации близките на Ласкин спешно търсят донор за трансплантация на черен дроб.Въпреки тежкото състояние, той е контактен и е запазил присъствие на духа. \"Иван е силен, преодолявал е какво ли не, сигурни сме, че ще се справи и този път\", коментираха с надежда пред Dir.bg хора от културните среди, които са запознати със здравословния проблем на Ласкин.", "date": "2018.12.28", "title": "Лекари се борят за живота на актьора Иван Ласкин във ВМА"}
{"url": "https://www.novinite.bg/articles/169036/Okonchatelno-Cenata-na-prirodniya-gaz-se-vdiga-s-35-ot-1-yanuari", "text": "Комисията за енергийно и водно регулиране прие решение във връзка с подаденото от „Булгаргаз” ЕАД заявление за утвърждаване на цена за I-то тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа. Това съобщиха от пресцентъра на КЕВР.Утвърдената от Комисията цена на природния газ за първото тримесечие е в размер на 44,80 лв./MWh лв. (без акциз и ДДС). Тя е с 3,51 % по-висока от цената за ІV-то тримесечие на 2018 г. В утвърдената цена на природния газ от 44,80 лв./MWh лв. (без акциз и ДДС) са включени компонента „цена на природния газ на входа на газопреносните мрежи“ в размер на 44,08 лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,59 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,13 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации, съгласно Регламент на ЕС № 994/2010. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД.Компонентата „цена на природния газ на входа на газопреносните мрежи“ се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница и осреднен валутен курс на Българската народна банка на лева спрямо чуждестранната валута, в която се заплаща внасяният в страната природен газ за период от четиридесет и пет дни, предхождащи месеца на внасяне на предложението за утвърждаване на цени и при отчитане движението на цената на петрола и на алтернативните на природния газ горива на световните пазари за последните 9 месеца. В правомощията на КЕВР е да установи единствено дали заявлението на обществения доставчик \"Булгаргаз\" ЕАД отговаря на изискванията на Наредба № 2 за определяне цените на природния газ и на договора за доставка между \"Булгаргаз\" ЕАД и ООО \"Газпром Експорт\".Независимо от повишението с 3,51%, реалното увеличение за битовите и за стопанските клиенти, ползващи природен газ, ще бъде под 2%, тъй като цените за достъп, пренос, разпределение и снабдяване, не се променят.Промяната на цената на природния газ няма да се отрази на цените на топлинната енергия.Без промяна остават и цените на електрическата енергия за битовите и небитовите потребители на регулиран пазар.", "date": "2018.12.28", "title": "Окончателно: Цената на природния газ се вдига с 3,5% от 1 януари"}
{"url": "https://www.novinite.bg/articles/169046/Iznesoha-opasniya-trihloretan-ot-Polimeri", "text": "Цялото количество трихлоретан е вече транспортирано от територията на бившия завод \"Полимери\" в Девня и няма опасност за околната среда, съобщи областният управител Стоян Пасев, предава БНР.Той обясни и в какво ще се превърне бившият завод, след като опасното вещество вече е изнесено.\"Има две инвестиционни намерения, от които по-голямото е да се произвежда метал от скрап. Не е опасен за околната среда. Плюсът при тях е, че теренът е със сменено предназначение, тоест няма да имат никакви проблеми за комплексно разрешително. Може би чисто времево, до шест месеца ще започнат инвестициите\", каза Стоян Пасев.Операцията по преместването на веществото бе предприета след няколко регистрирани случая на изтичане на трихлоретан, заради което в общината бе обявявано частично бедствено положение.", "date": "2018.12.28", "title": "Изнесоха опасния трихлоретан от „Полимери“"}
