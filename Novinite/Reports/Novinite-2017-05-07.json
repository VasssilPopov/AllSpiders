{"url": "http://www.novinite.bg/articles/143188/Emanyuel-Makron-pecheli-vtoriya-tur-vav-Franciya-sochat-predvaritelnite-rezultati", "text": "Центристът Еманюел Макрон ще спечели балотажа срещу лидера на Националния фронт Марин льо Пен с 60 срещу 40 на сто. Броят на празните и недействителните бюлетини е голям. Това съобщава белгийският вестник , като се позовава на резултатите от екзитпол на четири различни социологически агенции, пише Труд.Според екзит пол данни, цитирани от радиотелевизионната компания Ер Те Бе Еф и агенциите ДПА и ТАСС  подкрепата за Макрон във Франция и в отвъдморските френски територии също е над 60 на сто. Във Франция има забрана да се съобщават резултатите от изборите преди приключване на изборния ден, което ще стане в 21.00 часа българско време. Забраната не е в сила за западните медии. Белгийски медии първи започнаха да съобщават данни, основаващи се на екзит пол. Тези данни не могат да бъдат цитирани във френски медии, защото има глоба от 75 000 евро, отбелязва ДПА. В САЩ в секциите за гласуване, обособени за френски граждани, лидерството на Макрон е практически абсолютно. В Ню Йорк, Чикаго и Бостън той получава между 92 и 96 процента.Френските граждани в Канада трябваше да чакат на дълги опашки, за да гласуват. На някои места и чакането продължи 3 часа. Във Великобритания желаещите да гласуват от ранно утро се явиха в изборните секции. В секциите в Лондон чакането е средно около час и половина. Избирателната активност на втория тур на президентските избори към 17.00 часа е малко над 65 процента, съобщиха от френското вътрешно министерство. Активността е по-ниска с близо 7 на сто в сравнение с президентския вот през 2012 година.В Сен Мартен Макрон е лидер със 67,6%, а Льо Пен има 32,4%. Във Френска Гвиана разликата е 65 на сто срещу 35 на сто. На Мартиника Макрон води със 77,5%, а Марин льо Пен взима едва 22,5% от гласовете. Гласуването в отвъдморските територии на Франция се проведе вчера, предаде БГНЕС.Към 12:00 ч. активността възлизаше на 28,23%. На първия тур на изборите, който се състоя на 23 април, за целия ден позицията си заявиха 77,8 на сто от гласоподавателите. Двамата кандидати останаха на балотаж, след като на първия тур на изборите преди две седмици спечелиха най-много гласове в сравнение с останалите претенденти. Тогава Льо Пен постигна исторически за крайната десница резултат - 21.30% от гласовете. Тя остана на второ място след напористия млад проевропейски политик и бивш банкер Макрон, който я изпревари макар и не с много – 24.01%.Роденият в лекарско семейство Еманюел Макрон отказва да тръгне по стъпките на своите родители и вместо с медицина започва да се занимава с философия, а по-късно завършва прочутия Институт за политически изследвания „Sciences Po“. Той е и възпитаник на елитната Национална школа по администрация (ENA) в Страсбург, която през годините са завършили редица френски политици като Жак Ширак, Франсоа Оланд, Ален Жупе и Лоран Фабиюс. „Макрон е продукт на този френски елит“, казва директорът на германско-френския институт в Людвигсбург Щефан Зайдендорф пред „Дойче веле“.След като получава образование, той бързо си намери работа като финансов инспектор към министерството на икономиката, а по-късно работи във френската банка на семейство Ротшийлд Rothschild & Cie Banque. На новата си работа той се занимава с мащабни инвестиционни проекти като сделката за 9 млрд. евро между швейцарската компания „Нестле“ и американския фармацевтичен гигант „Пфицер“. Икономическите му познания бързо привличат вниманието на Франсоа Оланд, който отново го връща в държавния апарат.През 2012 г. Макрон е назначен за икономически съветник в Елисейския дворец, а две години по-късно става и министър на икономиката. Центристът имаше откровено проевропейска кампания. Той иска да укрепи еврозоната като се обособи отделен бюджет за 19-те държави, използващи единната валута. Предлага еврозоната да има свой парламент и финансови министър. Иска Европа да засили външните си граници като се създаде обща гранична охрана и се съсредоточат повече отбранителни сили. Ще наложи по-високи тарифи за защита на европейската промишленост от нелоялна конкуренция, особено от Китай.Като цяло подкрепя международните търговски договори и СЕТА. Макрон каза, че няма да се опитва да забрани религиозните символи извън училищата, нито ще забранява буркините. Той подкрепя многообразието и обеща данъчни облекчения на компании, които наемат млади хора от предимно имигрантски квартали с висока престъпност. Обеща да ускори прегледа на молби за получаване на убежище до не повече от 6 месеца, включително и за обжалване. Похвали германския канцлер Ангела Меркел за великодушната й политика към търсещите убежище мигранти. Той иска да обедини сложната система от правила за пенсиониране за различните служители в държавния и частния сектор, запазвайки сегашната пенсионна възраст.Иска да даде на самонаетите достъп до обезщетения за безработица, но ще спре обезщетенията за квалифицирани работници, които отказват две последователни „достойни” предложения за работа. За да овладее бюджета, Макрон иска да съкрати 120 000 работни места за държавни служители, но без тези в болниците, като успоредно създаде 10 000 работни места в полицията и 4-5000 работни места за преподаватели. В платформата му е заложено тригодишно освобождаване от данъци за 80% от френските домакинства. Иска също да превърне т. нар. имуществен „данък солидарност” за хора, декларирали над 1,3 млн. евро в активи, в данък върху недвижимото имущество, който ще изключва финансовите активи.Макрон иска също да даде на училищата по-голяма автономия при наемането на персонал и да съкрати наполовина големината на паралелките в основните училища в райони с ниска успеваемост и бедност. Ще забрани използването на мобилни телефони в началните училища. Любопитен факт е, че за пръв път в историята на Петата република гражданите на страната избираха между двама кандидати, смятани за „аутсайдери“ според традициите на френската политика. Нито един от двамата не бяха кандидати на двете основни политически формации на страната – голистката десницата и левицата.И фактът, че за пръв път нито един от кандидати на класическите партии не достигна до финала на президентската надпревара накара мнозина политолози и анализатори едва ли не да алармират, че страната е на ръба на политическа революция, а и че люлката на европейските революции вече здраво се люлее. Френският избирател е наистина разочарован от традиционните партии, но макар и смятани за нещо като аутсайдери, Макрон и Льо Пен са част от политическата система и в този смисъл са толкова системни фигури, колкото и отпаднали им съперници. В момента страната има тежки проблеми, породени както от последиците на световната финансова криза, така и от слабото управление на сегашния президент-социалист Франсоа Оланд.Последните години се изостри терористичната заплаха и свързания с нея мигрантски проблем – 10 процента от населението на страната са мюсюлмани, родени извън пределите й. Повече от 66 хил. избирателни секции на територията на континентална Франция отвориха врати точно в 08:00 ч. парижко време. Пускането на бюлетина беше възможно до 20:00 ч. местно време. Регистрираните гласоподаватели бяха близо 47 млн. души. Жителите на отвъдморските територии на Париж гласуваха още вчера. За сигурността по време на вота бяха мобилизирани 50 000 полицаи, подкрепяни от 7000 войници от антитерористичната операция \"Сентинел\".Това бяха и първите избори във Франция, провеждани под висока степен на опасност, предвид последните терористични нападения страната. Президент се избира за срок от 5 години. Широки правомощия за държавния глава са разписани в Конституцията през 1958 г. В една от малкото страни от Западна Европа със смесена президентско-парламентарна форма на управление, лидерът назначава назначава министър-председателя и ръководи съставянето на правителство. Негово е представителството на седмичните заседания на Министерския съвет и обнародването на законите, приети от парламента. Има право да издава свои постановления и да свиква извънредно заседание на парламента.Той също така е гарант на Конституцията и за независимостта на съдебната власт. Френският президент има широки правомощия и във външната политика. Той представлява страната в международните срещи на високо равнище и определя външната политика на френската дипломация. Едновременно с това, първият човек на Републиката е върховен главнокомандващ на въоръжените сили на Франция. Той е отговорен за вземането на решения за военни операции в чужбина и съхранява една от основните тайни на правителството - достъпа до ядрено оръжие.Новият президент на Франция ще се закълне пред народа най-късно до 14 май, поемайки властта от Франсоа Оланд. Настоящият лидер отказа да се кандидатира за втори мандат, след като отбеляза рекордно нисък рейтинг през първия. ", "date": "2017.05.07", "title": "Еманюел Макрон печели втория тур във Франция, сочат предварителните резултати"}
{"url": "http://www.novinite.bg/articles/143181/Lilyana-Pavlova-Ne-bih-si-pozvolila-tolkova-skapi-chanti", "text": "Нямам чанти по 10 000 левакатегорично заяви в предаването „Тази неделя” по bTV министърът за българското председателство на ЕС Лиляна Павлова. Тя определи обвиненията на пиарката на Корнелия Нинова, че носи скъпи чанти, като „жълт и пошъл скандал”.„Не само че нямам такива чанти, не мога да си ги позволя, но и да можех, не бих си купила, не е редно”, изтъкна Павлова. По думите й най-скъпата чанта, която притежава, струва не повече от 200 евро, предаде bTV.Тя отбеляза също, че тиражираните в медиите и „Фейсбук” цени на въпросните чанти не отговарят на истината.БСП може да не са добри в управлението, но са добри да омаскараят човек, подчерта Павлова. Пиарката на Корнелия Нинова е част от пропагандната машина, активирана със страшна сила срещу мен. Не пожалиха начини и средства, коментира Лиляна Павлова.По думите й целта е била нейното пълно дискредитиране и омаскаряване, а чрез нея и на ГЕРБ и двата успешни мандата на правителството на ГЕРБ. Павлова добави още, че премиерът Бойко Борисов и заместникът му в ГЕРБ Цветан Цветанов са застанали зад нея и са я подкрепили.„В цялата си професионална кариера съм работила с европейски проекти, европейско финансиране и координация на европейски фондове. Европейската комуникация и  координация е част от моята биография повече от 20 г.”, подчерта Павлова, запитана защо не е отново регионален министър, а пое друг ресор.„Моят наследник в Министерството на регионалното развитие е заместник-министърът, който работеше с мен в двата мандата. Това също показва приемственост и  продължение на започнатото от нас двамата като екип”, допълни Павлова.„Председателството има две измерения – едното е политиката, представянето, защитаването на българските интереси, пречупени спрямо европейските политики.  Второто е инфраструктурното измерение – ремонтът на НДК, ремонтът на останалите сгради, съпътстващата инфраструктура”, изброи Павлова.По думите й има голямо закъснение в ремонта на НДК. Освен това има недофинансирани, непредвидени и допълнително възникнали ремонти, които трябва да бъдат възложени. Трябва да бъдат обявени н, свързани с трансфери, логистика, кетъринг, наемане на зали и хотели. За тях Лиляна Павлова обеща пълна прозрачност.В сряда ще се разбере коя ще е номинацията за български еврокомисар,  като Павлова отказа да коментира дали това ще е Мария Габриел.", "date": "2017.05.07", "title": "Лиляна Павлова: Не бих си позволила толкова скъпи чанти"}
{"url": "http://www.novinite.bg/articles/143168/Dnes-prodaljava-da-vali-na-mesta-shte-ima-gramotevici", "text": "Днес от запад облачността ще се увеличава. Още преди обяд ще започнат валежи, на места с гръмотевици, до вечерта ще обхванат цялата страна. Ще духа слаб, в Източна България до умерен вятър от юг-югоизток. След обяд в западните райони вятърът ще се ориентира от запад-северозапад. Максималните температури ще са между 21 и 26 градуса, информира НИМХ.Атмосферното налягане ще се понижи, ще е по-ниско от средното за месеца. Над планините ще има значителна облачност, с превалявания от дъжд и гръмотевици. Ще духа умерен до силен вятър от западната четвърт. Максималната температура на височина 1200 метра ще бъде около 14 градуса, на 2000 метра - около 7.По Черноморието облачността ще е променлива, по-значителна над северната част, където в следобедните часове ще превалява. Вятърът ще е до умерен от югоизток. Максималните температури ще са между 14 и 19 градуса. Температурата на морската вода е 15-17 градуса, вълнението на морето ще бъде 1-2 бала - след обяд ще се усилва до 2-3 бала.", "date": "2017.05.07", "title": "Днес продължава да вали, на места ще има гръмотевици"}
{"url": "http://www.novinite.bg/articles/143172/Specialistite-savetvat-Kolkoto-poveche-flirtuvame-tolkova-poveche-vnimanie-poluchavame", "text": "Флиртът понякога си е цяло изкуство. Доказано е, че когато човек търси внимание и иска да флиртува с някого, тялото е най-важното нещо. Езикът на тялото никога не лъже. За мъжа са впечатляващи хубавата усмивка, игривия поглед. А всяка жена има поне два трика в ръкава си, които ще привлекат и заинтригуват всеки мъж, предаде Дарик. Колкото повече флиртуваме, толкова повече внимание получаваме. За да привлечете вниманието на някого са достатъчни три бързи погледа. Усмивката, при която около очите се образуват леки бръчици, е добър знак. Според специалистите жизнерадостните и вечно усмихнати жени и мъже привличат  много повече, отколкото вечно мрачните и мълчаливите.Най-лесно е да флиртувате по интернет. С появата на Фейсбук и Скайп стана много лесно да се флиртува с непознати. Но все пак, внимавайте. Понякога жестовете на кокетство не означават това, което ни се струва на пръв поглед.Ако искате да разберете как той или тя се отнася към вас, обърнете внимание на стъпалата. Върховете на стъпалата обикновено са насочени в посоката, в която искаме да отидем. Така че е и добър знак, ако нечии пръсти на краката сочат към вас. ", "date": "2017.05.07", "title": "Специалистите съветват: Колкото повече флиртуваме, толкова повече внимание получаваме"}
{"url": "http://www.novinite.bg/articles/143178/Dvama-v-speshnoto-sled-div-skandal-navrah-Gergovden-v-Dupnica", "text": "Мъж с черепно-мозъчна травма е транспортиран за лечение в столична болница. Втори пострадал е със счупена ръка. Това е резултатът от края на култовия за ромите празник Гергьовден в циганската махала на Дупница, пише Труд.Инцидентът е възникнал на 6 май, около 23.00 часа. Между две компании празнували Гергьовден в квартал „Каваклия”, когато възникнал е спор, съобщават от областната дирекция на полицията в Кюстендил. Разминаването на мнения бързо прераснало в кавга и саморазправа.В резултат на сблъсъка един мъж е получил черепно-мозъчна травма. Транспортиран е за лечение в столична болница. Има и втори пострадал, който е със счупена ръка. Продължават процесуално-следствените действия от страна на Районно управление на МВР – Дупница.", "date": "2017.05.07", "title": "Двама в спешното след див скандал навръх Гергьовден в Дупница"}
{"url": "http://www.novinite.bg/articles/143174/Karanga-Razbiram-se-s-vsichki-v-CSKA-naj-veche-s-Merkado", "text": "Фернандо Каранга бързо си спечели доверието на треньорския щаб в ЦСКА и е титуляр. Освен това той се превърна и в любимец на Сектор \"Г\", след като закова гол във вратата на Левски при победата с 3:0 във вечното дерби. Каранга вече има 3 гола в сметката си и както сам каза преди време: \"Трябва ми само 1 гол и ще започна да вкарвам редовно\", предаде .\"Кат дете Роналдо ми беше идол. Той е един страхотен футболист. Беше в главата ми постоянно и знаех, че заради него няма да се откажа. В Бразилия има много голяма конкуренция и, слава Бога, че Роналдо ми дава сили да продължавам и да не се отказвам. Той не е само мой идол, идол е на много бразилци. Играч с големи качества. Не е случайно, че всеки, който се занимава с футбол в Бразилия, иска да играе с номер 9 на гърба\", разкри Каранга пред Диема.\"Всички в клуба, не само аз, все, който носи фланелката на ЦСКА, знае какво да направи. Искам да печеля титли с клуба, да се докажа като професионалист и добър футболист с екипа на ЦСКА. Просто когато всички сме на една вълна, играта ни с получава и успехите ще идват\", каза още нападателят на ЦСКА.\"Нямам думи, с които да опиша емоцията от двубоя срещу Черно море. От много време исках да се освободя от тази голова суша и когато започнах да вкарвам голове, исках да продължа в същия дух. Получих травма след втория им гол и бях наясно, че въпреки всичко трябва да продължа. Това не промени факта, че се чувствах удивително след първите голове. Разбира се, когато погледнах крака си, си помислих, че става дума за нещо тежко. За мой късмет не беше така. Последвалите емоции от мача срещу Левски ми помогнаха много, за да превъзмогна този тежък момент\".\"Това е най-голямото дерби в България. Чувството беше неуписуемо. Продължавам да сънувам гола си срещу Левски и да се вълнувам от него. Феновете на ЦСКА са невероятни. Когато ги чуваш на терена, колкото и да си уморен, те ти вдъхват сила да продължиш. Едно нещо искам да им кажа: доколкото зависи от мен, винаги ще се борим само за победа\".\"Разбирам се добре с всички съотборници, но най-вече с Кевин Меркадо. Говорим близки езици, дойдохме почти едновременно и често споделяме една стая, когато сме на лагери\", завърши Каранга.", "date": "2017.05.07", "title": "Каранга: Разбирам се с всички в ЦСКА, най-вече с Меркадо"}
{"url": "http://www.novinite.bg/articles/143176/Dva-zlatni-medala-za-gimnastichkite-ni-na-Svetovnata-kupa-v-Sofiya", "text": "Невяна Владинова и Катрин Тасева се представиха отлично на индивидуалните съчетания.Невяна Владинова спечели първия си златен медал от многобой, а българският ансамбъл по художествена гимнастика триумфира с титлата на Световната купа в София, пише Нова телевизия.Ансамбълът ни по художествена гимнастика направи дебюта си пред родна публика по мечтан начин. Момичетата на Весела Димитрова в състав Симона Дянкова, Мадлен Радуканова, Елена Бинева, Теодора Александрова и Лаура Траатс спечелиха златните медали в многобоя след повече от убедителна игра в първите два състезателни дни.Другото злато отиде при Невяна Владинова в многобоя. Нашата грация бе безапелационна и в трите дни на надпреварата и след 18.800 на обръч, 18.550 на топка, 18.450 на бухалки и 18.200 на лента събра сбор 74.000, което я постави на върха, предаде Гонг.", "date": "2017.05.07", "title": "Два златни медала за гимнастичките ни на Световната купа в София"}
{"url": "http://www.novinite.bg/articles/143169/Policai-zastrelyaha-tijnejdjar-v-SASht", "text": "Полицаи от американския град Сан Диего застреляха 15-годишно момче, което ги заплашвало с въздушен пистолет, предаде БГНЕС.Според съобщението, в полицията получили обаждане от човек, който поискал да се провери 15-годишно момче в училище „Тори Пайнс“. Той уточнил, че тийнейджърът не е въоръжен, пише Нова телевизия.Пристигналите на място полицаи намерили младежа на паркинга пред училището. Когато излезли от колата, той извадил пистолет и го насочил срещу един от полицаите. Те също насочили пистолетите си срещу него, като му заповядали да хвърли оръжието. Тийнейджърът отказал да се подчини, след което \"двамата полицаи, опасявайки се за своята сигурност, стреляли срещу младия мъж няколко пъти.\"Предварителното разследване е установило, че човекът, който се обадил в полицията, всъщност бил самият младеж. Той учил в училището, край което е станал инцидентът.", "date": "2017.05.07", "title": "Полицаи застреляха тийнейджър в САЩ"}
{"url": "http://www.novinite.bg/articles/143170/Franciya-izbira-noviya-darjaven-glava", "text": "Французите избират днес нов държавен глава. 47 милиона души имат право да гласуват. Те избират следващия президент на Франция между центриста Еманюел Макрон и крайнодясната Марин льо Пен. Двамата стигнаха до балотажа, след като на първия тур спечелиха най-много гласове сред 11-те кандидати. На първи тур Макрон получи 24,1% подкрепа, а Льо Пен – 21,3%, пише Труд.Социолози прогнозират, че днес Макрон ще победи Льо Пен с голяма преднина. Изследванията на общественото мнение сочат, че той е запазил лидерските си позиции и след телевизионния дебат с Льо Пен в сряда, смятан за решаващ. Новият президент трябва да встъпи в длъжност до 14 май. Тогава изтича мандатът на президента Франсоа Оланд.За първи път във Франция избори се провеждат в режим на извънредно положение. То беше въведено след атентатите на 13 ноември 2015 г. Ангажирани са над 50 хил. полицаи, жандармеристи и военни, които да гарантират сигурността в деня на вота, като 12 хил. от тях ще са в Париж и околностите.Центристът Еманюел Макрон и крайнодясната Марин льо Пен, които влизат почти рамо до рамо на балотажа на президентските избори във Франция, са с диаметрално противоположни становища по основните въпроси, предадва БГНЕС. По темата Европа Льо Пен настоява, че Франция трябва да се откаже от еврото и да напусне Шенгенската зона за безвизово пътуване. Тя ще води 6-месечни преговори, за връщане на правомощията от Брюксел на националните столици, след което ще организира референдум за членството на Франция в ЕС. Льо Пен се противопоставя на търговското споразумение СЕТА между ЕС и Канада. От друга страна Макрон, който е бивш банкер и министър на икономиката, имаше откровено проевропейска кампания. Той иска да укрепи еврозоната като се обособи отделен бюджет за 19-те държави, използващи единната валута. Предлага еврозоната да има свой парламент и финансови министър. Иска Европа да засили външните си граници като се създаде обща гранична охрана и се съсредоточат повече отбранителни сили. Ще наложи по-високи тарифи за защита на европейската промишленост от нелоялна конкуренция, особено от Китай. Като цяло Макрон подкрепя международните търговски договори и СЕТА. За имиграцията Льо Пен обещава временен ”мораториум” върху дългосрочната законова имиграция докато не бъдат одобрени квоти. Тя иска да намали до 10 000 нетната миграция – разликата между броя на хората, които пристигат, и тези, които заминават, и да забрани на незаконните имигранти да получават жителство. Ще усложни изискванията за получаване на убежище и ще ограничи политиката, която позволява на мигрантите да доведат и роднините си във Франция. Чужденците, осъдени за терористична дейност или друго престъпление, ще бъдат автоматично депортирани, ще отмени закона, който позволява деца на мигранти, родени във Франция, да получават френско гражданство. Ще затегне законите срещу набиващи се на очи религиозни символи, разширявайки забраната върху женски мюсюлмански покривала за глава, християнски кръстове, еврейски шапчици кипа и други символи на обществени места. Ще забрани ислямистките дамски бански костюми буркини. Макрон каза, че няма да се опитва да забрани религиозните символи извън училищата, нито ще забранява буркините. Той подкрепя многообразието и обеща данъчни облекчения на компании, които наемат млади хора от предимно имигрантски квартали с висока престъпност. Обеща да ускори прегледа на молби за получаване на убежище до не повече от 6 месеца, включително и за обжалване. Похвали германския канцлер Ангела Меркел за великодушната й политика към търсещите убежище мигранти, предава АФП. По темата за правото на труд и пенсия и двамата кандидати казаха, че ще запазят официалната 35-часова работна седмица, въведена от социалистическото правителство през 2000 година. Макрон обаче, който е либерал, обеща да даде на компаниите повече свобода да договарят работното време пряко с работещите. Льо Пен желае да повиши възрастта за пенсиониране от 60 на поне 62 години. Макрон иска да обедини сложната система от правила за пенсиониране за различните служители в държавния и частния сектор, запазвайки сегашната пенсионна възраст. Иска да даде на самонаетите достъп до обезщетения за безработица, но ще спре обезщетенията за квалифицирани работници, които отказват две последователни „достойни” предложения за работа. За да овладее бюджета, Макрон иска да съкрати 120 000 работни места за държавни служители, но без тези в болниците, като успоредно създаде 10 000 работни места в полицията и 4-5000 работни места за преподаватели.Льо Пен се обяви за повече държавни служители на национално равнище и в болниците, но иска по-малко работни места под управлението на регионалните власти. Иска и 21 000 нови полицейски и митнически служители. За данъците Льо Пен обеща 35-процентен данък на стоките на компании, които изнасят производството си извън Франция и ще въведе нов данък за онези, които наемат чуждестранни работници, като част от нейната политика за предимство на френското. Ще ореже данъците върху доходите с 10% за домакинствата с най-ниски доходи и ще отхвърли плана за данък върху месечните доходи, който трябва да започне да се прилага от догодина. В момента французите плащат данък върху дохода си в годината след тази, в която е получен. Макрон иска три годишно освобождаване от данъци за 80% от френските домакинства. Иска също да превърне т. нар. имуществен „данък солидарност” за хора, декларирали над 1,3 млн. евро в активи, в данък върху недвижимото имущество, който ще изключва финансовите активи. Льо Пен каза, че няма да пипа данък богатство. По темата за енергетиката, образованието и семейството Макрон обеща до 2025 година да намали зависимостта от ядрената енергетика до 50% от общите нужди от електроенергия от сегашните 75 процента. Льо Пен е твърда привърженичка на ядрената енергия и ще прекрати усилията на Франция да развива ВЕИ. В образованието Льо Пен ще наложи униформи за всички държавни училища и ще спре оспорваната реформа, насочена към съкращаване на продължителността на учебните часове. Макрон иска да даде на училищата по-голяма автономия при наемането на персонал и да съкрати наполовина големината на паралелките в основните училища в райони с ниска успеваемост и бедност. Ще забрани използването на мобилни телефони в началните училища. Льо Пен иска да отмени приетия през 2013 закон за гей браковете и да го замени с нова форма на съжителство. Ще ограничи и медицинското подпомагане на двойки с репродуктивни проблеми. Макрон иска лесбийските двойки също да имат достъп до лечение на безплодие. Междувременно стана ясно, че в най-големите градове, включително Париж, гласуването се очаква да приключи в 20:00 часа местно време. До този момент за публикуването на прогнози или частични резултати е строго забранено, предаде ТАСС.На вота празните листове ще означават \"въздържал се\". Според анализаторите 45 на сто от привържениците на  кандидата на републиканците Фийон ще дадат вота си за Мкрон, а 30% от тях ще гласуват за Льо Пен. Социолозите предричат, че най-активни в днешния ден ще са гласоподавателите с високи или средни доходи, както и избирателите с висше образование.Важно е да се спомене, че ще се следи за нарушения сред избирателите. По данни на председателя на Националната комисия за борба с предизборната кампания Жан-Марк Сов, нарушаването на \"изборното мълчание\" ще се наказва с глоба от 3750 евро. Сов отбелязва, че строго се забранява разпространяването в социалните мрежи данни от проучвания, публикувани от чуждестранни медии. Същото важи и за разкриване на частични резултати от изборите, независимо от методите на разпространяване на такава информация. Нарушението се наказва с глоба в размер на 75 000 евро.Френският вътрешен министър Матиас Текла заяви, че мерките за сигурност ще бъдат завишени. Над 50 хил. полицаи и жандармеристи, както и близо 7000 войници, ще следят за реда по време на вота. След изборите силите за сигурност ще имат задача да не позволяват демонстрации и митинги.Френските медии припомнят, че правомощията на Франсоа Оланд изтичат на 14 май в полунощ. Тогава по време на официална церемония ще се проведе предаването на властта, а след това и съставянето на ново правителство.", "date": "2017.05.07", "title": "Франция избира новия държавен глава"}
{"url": "http://www.novinite.bg/articles/143171/Partiyata-na-Mej-uvelichava-predninata-pred-opoziciyata-sochi-izsledvane", "text": "Консервативната партия на британския премиер Тереза Мей е увеличила през седмицата леко преднината си пред основната опозиционна партия на лейбъристите. Това показва социологическо проучване от вчера на компанията Оу Ар Би, цитирано от Ройтерс, предаде Дарик.Консерваторите имат подкрепа от 46 процента или с 4 пункта повече от изследването на Оу Ар Би от миналата седмица. Лейбъристите са без промяна на равнище от 31 процента преди изборите на 8 юни. Оналайн проучването е проведено сред 1552 души на 3 и 4 май. Резултатите от частичните местни избори в четвъртък, на които консерваторите постигнаха големи успехи, бяха обявени на 5 май, тоест не са отразени в изследването.Великобритания задейства процедурата за излизане от Евросъюза на 29 март тази година и се очаква тя да приключи за две години. Британският премиер Тереза Мей реши да свика предсрочни парламентарни избори на 8 юни. Тя смята, че предсрочния вот на Острова ще осигури стабилност. Изборите през юни означават, че британците ще гласуват отново през 2022 г., което ще даде на премиера повече пространство за маневри в преговорите със съюза, отбелязват световните агенции.Преди да задейства процедурата за Брекзит Мей изрази увереността си, че излизането от ЕС ще позволи създаването на една по-сплотена нация във Великобритания, която ще се запази в сегашните си граници и ще стане „силата, която не може да бъде спряна“. „Уверена съм, че когато работим заедно, няма граници за нашите възможности“, допълни тя. Мей е категорична, че втори референдум за Брекзит няма да има. ", "date": "2017.05.07", "title": "Партията на Мей увеличава преднината пред опозицията, сочи изследване"}
{"url": "http://www.novinite.bg/articles/143175/Djoshua-i-Uajldar-shte-se-izpravyat-edin-sreshtu-drug-dogodina", "text": "\r\nНовата звезда в свръхтежка категория  и  ще се изправят един срещу друг на боксовия ринг най-рано през следващата година. Това обяви промоутърът на Уайлдър Лу ДиБела, пише \r\nДиБела е категоричен, че Уайлдър е способен да нокаутира Джошуа. Промоутърът също добави, че според него, ако Владимир Кличко е бил по-млад, е щял да довърши Джошуа в шестия рунд, в срещата между двамата. Тогава украинецът прати в нокдаун британеца, но не успя да го довърши с нокаут. Според ДиБела, неговият клиент Уайлдър е видял доста неща в мача Кличко - Джошуа, които ще са му от полза. Той допълни, че двубоят на стадион \"Уембли\" е върнал блясъка на тежката категория.\r\n\"Ако Кличко беше по-млад, не мисля, че Джошуа щеше да оцелее в шестия рунд. Това че издържа, несъмнено показва, че Антъни съумя да излезе от огъня. Това беше потресаващо зрелище, което съживи тежката категория на професионалния бокс\", каза ДиБела, цитиран от Гонг.\r\nПромоутърът допълни, че двубой между Уайлдър и Джошуа е възможен другата година.\r\n\"Те са двамата най-големи, най-силни и най-добре подготвени боксьори, които представляват опасност един за друг. По мое мнение, ако Дионтей нацели Джошуа, както успя да го направи Кличко в шестия рунд, британецът няма да се изправи от пода. Но не трябва да се забравя, че Джошуа е направо огромен, много е силен и отлично трениран. Мач между тях ще бъде един зашеметяващ бой\", каза още ДиБела.\r\n ", "date": "2017.05.07", "title": "Джошуа и Уайлдър ще се изправят един срещу друг догодина"}
{"url": "http://www.novinite.bg/articles/143177/Papata-razkritikuva-narichaneto-na-neatomnata-GBU-34-Majka-na-vsichki-bombi", "text": "Папа Франциск разкритикува наричането на най-голямата неатомна бомба на САЩ \"Майката на всички бомби\". По думите му думата \"майка\" не трябва да се използва за название на оръжие, предаде Ройтерс, цитирана от Дарик.Американските военновъздушни сили пуснаха такава бомба, чието официално название е Джи Би Ю-43 Би миналия месец в Източен Афганистан върху бойци, за които се предполага, че са били от \"Ислямска държава\". Прозвището \"Майката на всички бомби\" бе широко използвано след операцията на пресконференции и в репортажи, посветени на нея.\"Хвана ме срам, когато чух това име\", заяви Франциск пред аудитория от студенти вчера. \"Майката дава живот, а тази дава смърт, и ние наричаме това устройство майка. Какво се случва?\", предаде РИА новости.Папата се очаква да се срещне с американския президент Доналд Тръмп на 24 май. Срещата може да се окаже неловка предвид противоположните им позиции по въпросите на имиграцията, бежанците и промените в климата, отбелязва Ройтерс.Междувременно стана ясно, че Франциск се срещнал с новобранците на швейцарските гвардейци във Ватикана, както и с техните командири и роднини. От пресслужбата на Светия престол съобщиха, че в обръщението си папата е припомнил, че \"историята на швейцарската гвардия пази героичните страници на саможертвата, както и днешните войници на Христос\", предаде ТАСС.Клетвата на служителите във Ватикана се провежда ежегодно на 6-ти май в памет на загиналите 147 служители, защитавали Климент VII на този ден през 1527 г. Швейцарските гвардейци отново трябваше да вдигнат оръжието през 1944 г., когато хитлеристките войски влязоха в Рим. Днес швейцарските гвардейци - 110 души, както е по устав, са на смяна, за да \"се гарантира безопасността на свещения папа и пребиваването му\".", "date": "2017.05.07", "title": "Папата разкритикува наричането на неатомната GBU-34 \"Майка на всички бомби\""}
{"url": "http://www.novinite.bg/articles/143182/Parvata-dama-na-Franciya-kolko-struva-na-danakoplateca", "text": "Пет първи дами за последните 10 години във Франция. Това граничи с рекорд! И неслучайно е тема за подигравки в интернет пространството. Във Франция първата дама не разполага с официален статут. Мястото на жената до президента е толкова нестабилно, колкото и политическата картина в страната. И все така тя съществува- елегантна и винаги до своя съпруг. Първата дама струва скъпо на френския данъкоплатец и буди полемики винаги, когато стане време за избора на президент, предава Нова тв. В деня на поредния президентски избор, пресметливият французин отново заяви, че не желае да плаща. Особено след разкритите колосални суми за скъпоструващи съпруги. Според тях Бернадет Ширак, задържала се на престола цели 12 години, е струвала на държавата по 80 000 евро на месец. Моделът певица Карла Бруни заема достойно второто място с прахосването на 60 000 евро на всеки 30 дни. Най-пестелива до този момент е бившата половинка на Франсоа Оланд - Валери - със скромните 20 000 евро месечен разход.Френската първа дама следва бъде пример за семплост и отдаденост, както към съпруга, така и към народа си. От спорния образ на разточителната кралица Мария-Антоанета, до любимата на френския премиер Жозеф Кайо - Енриет, която убива главния редактор на Le Figaro, за да защити политическата чест на своя съпруг.И докато Марин льо Пен вече заяви, че няма да вземе със себе си в Елисейския дворец своя любим и съпартиец Люи Алио, то опонентът й Еманюел Макрон се произнесе ясно за официализиране на статута на \"първата дама\" и уточни, че решението няма да бръкне в джоба на данъкоплатеца. \"Барби в менопауза\" за едни или \"по-добрата половина от едно цяло\" за Макрон, Бриджит дава заявка за силна жена, която разбива стереотипите на пух и прах. Дискретно присътствие, но винаги на място - неотлъчно до любимия си ученик, Бриджит вече направи направи първи успешни стъпки към Елисейския дворец, като стигна до сърцата на избирателите.", "date": "2017.05.07", "title": "Първата дама на Франция - колко струва на данъкоплатеца?"}
{"url": "http://www.novinite.bg/articles/143180/Atentatori-na-ID-atakuvaha-baza-s-amerikanski-voenni-savetnici-v-Irak", "text": "Няколко атентатори самоубийци на \"Ислямска държава\" атакуваха база в Северен Ирак, където са разположени американски военни съветници, съобщиха източници от сигурността. Двама от джихадистите детонирали пояси с експлозиви на входа на база Кей-1 тази нощ, а останалите трима били убити от кюрдски бойци пешмерга, контролиращи района на Киркук, където е базата, предаде Дарик.\"Те носеха униформи на пешмерга и бяха обръснали брадите си да изглеждат като нас\", заяви офицер, цитиран от Ройтерс. Той добави, че при атаката са загинали двама кюрдски бойци, а шестима са били ранени, предава РИА новости. Иракски сили с подкрепата на оглавяваната от САЩ коалиция водят битка за прогонване на \"Ислямска държава\" от Мосул, на 140 км северозападно от Киркук, но големи участъци територии остават под контрола на джихадистите, включително град Хауиджа, който е недалеч от нападнатата база. ", "date": "2017.05.07", "title": "Атентатори на ИД атакуваха база с американски военни съветници в Ирак"}
{"url": "http://www.novinite.bg/articles/143179/Piyan-otnese-invalid-vav-Vazovo-dregerat-otchel-135-promila", "text": "Мъж в инвалидна количка е бил блъснат от автомобил в исперихското село Вазово, съобщават от Областната дирекция на полицията в Разград. Инцидентът е станал около 22.00 часа на 6 май по улица \"Ал. Стамболийски\" в селото, предаде Дарик.  \"Мерцедес С270\", управляван от 35-годишен мъж от селото, застигнал и блъснал движещия се пред него в количката си 54-годишен човек. Пострадалият е откаран със спукан таз в разградската болница. Пробата на водача с дрегер отчела 1,35 промила алкохол. Той е задържан за 24 часа, взета е кръвна проба за изследване. По случая е образувано досъдебно производство.", "date": "2017.05.07", "title": "Пиян отнесе инвалид във Вазово, дрегерът отчел 1,35 промила"}
{"url": "http://www.novinite.bg/articles/143187/Grackite-moryaci-otnovo-na-protesti", "text": "48 часова стачка от утре обявиха моряците в Гърция. Фериботите ще останат в пристанищата във вторник и сряда, тъй като синдикалната организация на пристанищните работници обяви 48-часова стачка, съобщава вестник „Катимерини“, цитиран от БНР, пише Труд.Моряците протестират срещу реформите в социалната сфера и промените в правилата на трудовия пазар, които гръцкото правителство обеща на международните кредитори. Мерките предвиждат нови намаления на пенсиите и увеличения на данъците.", "date": "2017.05.07", "title": "Гръцките моряци отново на протести"}
{"url": "http://www.novinite.bg/articles/143185/V-Germaniya-se-provejda-vtorata-naj-golyama-operaciya-sled-VSV-zaradi-obezvrejdane-na-bombi", "text": "Близо 1/10 от населението на град Хановер в Германия, ще бъде евакуирано днес, тъй като сапьори ще работят по обезвреждането на бомби от Втората световна война - втората най-голяма операция след войната, съобщава The Local.От пожарната служба обявиха в четвъртък, че експерти могат да потвърдят съществуването на пет невзривени боеприпаса от войната на 13 вероятни локации в столицата на Долна Саксония, пише news.bg.Най-голямата евакуация от Втората световна война се проведе в Аугсбург на Коледа миналата година, когато 54 000 души бяха евакуирани от домовете им, след като при строителни дейности беше открита британска бомба с маса 3,8 тона.Евакуацията в Хановер започна в 9 часа сутринта и градските власти се надяват всички засегнати граждани да се върнат по домовете си до вечерта.Операцията също засяга и железопътните услуги.Градът е планирал много културни и спортни мероприятия за евакуираните хора, за да им е зает денят, включително музейни турове, прожектиране на филми за деца и игри. Също им се осигурява и храна.Хановер често е бил мишена на антихитлеристката коалиция по време на Втората световна война. На 9 октомври 1943 г. коалицията хвърля над града 261 000 бомби. При бомбардировките са убити 1 245 души, а 250 000 напускат домовете си.Макар че войната приключи преди повече от 70 г., в Германия все още откриват невзривени бомби.", "date": "2017.05.07", "title": "В Германия се провежда втората най-голяма операция след ВСВ заради обезвреждане на бомби"}
{"url": "http://www.novinite.bg/articles/143186/Karvav-atentat-vze-jertvi-kraj-Damask", "text": "Пореден атентат е реализиран днес сутринта в Сирия. Терористичният акт е извършен обаче в един от малкото райони, където не се водят бойни действия и хората живеят мирно. Става въпрос за шосето между Дамаск и град Сувейда, който се намира на 70 км на юг от сирийската столица, предаде .Първоначално се съобщаваше за една избухнала бомба, но след това стана ясно, че са били цели пет. Терористите са ги активирали дистанционно. Вследствие на взривовете има много ранени хора, както и загинали. Засега обаче броят им не се уточнява, предаде \"РИА Новости\".Засега не е ясно и кой стои зад атентата. До момента нито една от групировките, действащи в района, не е поела отговорност за нападението.В провинцията, в която се намира град Сувейда, бойни действя не се водят. Такива обаче има в съседните Дера и Ал Кунейтра, където сирийската правителствена армия преследва и води боеве с отряди на \"Ислямска държава\", припомня ТАСС.Междувременно стана ясно, че джихадистката групировка е нападнала военна база в иракската северна провинция Киркук, в която се намират американски военни съветници. Двама терористи-камикадзе са се взривили до входа й. В същото време група други бойци на \"Ислямска държава\" са атакували базата. Трима от тях са били ликвидирани от кюрдските отряди, които контролират района. Взривилите се терористи пък са били допуснати близо до базата, тъй като са били преоблечени именно с униформи, напомнящи тези на кюрдските бойци.При нападението има убити и ранени от военната база. Двама кюрди са загинали, а други шестима са ранени. Не се съобщава за пострадали американски военни.", "date": "2017.05.07", "title": "Кървав атентат взе жертви край Дамаск"}
{"url": "http://www.novinite.bg/articles/143183/Zaharieva-Nacionalniyat-interes-na-Balgariya-predpolaga-stabilnost-v-Turciya", "text": "Добрите ни отношения на България с Турция биха могли да спомогнат комуникацията между ЕС и южната ни съседка, заяви вицепремиерът и външен министър Екатерина Захариева пред БНР. „Българският национален интерес предполага стабилност в Турция, добри междусъседски отношения и тясно сътрудничество“, каза тя. По думите ѝ това сътрудничество не трябва да е само в икономическата част, а и по отношение на мигрантските потоци, пише Труд.„Турция е наш съюзник в НАТО и един от най-важните ни икономически партньори, припомни Захариева: „От тази гледна точка ние имаме интерес не само в Турция, Македония, а изобщо във всичките ни съседи да има стабилност и предвидимост и да няма напрежение.“Външният министър призна, че е имало известно напрежение с Турция по време на предизборната кампания, когато тя е проявила засилен интерес към проведените в страната парламентарни избори. „Бих казала, че част от действията на някои от официалните турски представители можеха да се считат като опит за намеса във вътрешната ни политика. Всичко това остана в предизборната кампания“, каза тя.Захариева изтъкна, че страната ни трябва да запази добросъседските отношения с Република Турция и изрази надежда след проведения референдум нещата там да се успокоят. Министърът отбеляза, че е важно Турция да спазва конвенциите и договореностите, по които е страна. По повод извикването на посланика на България в Турция Надежда Нейнски обратно външният министър коментира: „Това беше израз от българската страна не че е недоволна от нея, а да се покаже на Република Турция, че опитите за намеса в предизборна кампания са меко казано неприемливи за България.“Във връзка със санкциите срещу Русия, министър Захариева подчерта, че България следва политиката на ЕС. „Разбира се, България развива и е готова да развива отношения с Русия на равнопоставен и взаимен диалог, при който се ръководим от националните интереси на България и отчитаме общата политика на държавите-членки на ЕС и НАТО и прагматичен подход по отношение на руската страна по теми като борбата с тероризма“, каза и изрази надежда да нямат сериозни различия с президентската институция по тези въпроси.По думите ѝ санкциите са срещу руски граждани, а не срещу Русия и не срещу внос на руски стоки. „Като отговор на тези санкции срещу руски граждани, Русия наложи санкции по отношение на някои европейски стоки, съответно и български“, коментира Захариева. По думите ѝ единственото условие за отпадане на санкциите е изпълнение на Минските споразумения. „Надявам се това да се случи и тогава когато се види подобрение и действия в тази посока, мисля че самият ЕС и всички държави заедно ще решат да отпаднат тези санкции“, коментира Захариева.Една от вероятностите е ресорът на новия български еврокомисар да бъде „Дигитализация“, обясни още Захариева. „Разбира се, тепърва ще се водят преговори. Нека все пак да приключат финално нещата“, каза вицепремиерът. По думите ѝ българската кандидатура за еврокомисар е достойна и е една от най-силните, която може да предложи България.", "date": "2017.05.07", "title": "Захариева: Националният интерес на България предполага стабилност в Турция"}
{"url": "http://www.novinite.bg/articles/143184/Karakachanov-Nabornata-slujba-e-dalg-na-vseki-balgarin", "text": "Закриването на наборната служба през 2008 г. беше изключително прибързано и грешно като политическо решение на Тройната коалиция, каза вицепремиерът и министър на отбраната Красимир Каракачанов пред БНР.„Както виждате дебатът в Европа, в НАТО-вските държави за връщането на наборните служби тече отдавна. Нека да има дебат в българското общество и това е полезно. Наборната военна служба дава възможност на всички български младежи да изпълнят своето конституционно задължение – защита на отечеството. Това е въпрос на дълг на всеки български гражданин. Ако си представим един конфликт – как необучените български младежи ще могат да изпълнят своето задължение да защитават страната си“, коментира Каракачанов, пише Труд.„Кой е казал, че ще имаме армия, която няма да е добре финансирана, оборудвана и обучена? Ако службата бъде въведена, ще влизат наборите, които са навършили пълнолетие. Ако добре организираме нещата, логиката на това да търсим въвеждане на военно обучение в средните училища е още от следващата година“, допълни той.За закупуването на нов изтребител Каракачанов коментира, че България не може да си позволи скъпи самолети. „Въпросът е първо експертно и технически, второ финансово и чак тогава политиците трябва да вземат решение“, уточни той.", "date": "2017.05.07", "title": "Каракачанов: Наборната служба е дълг на всеки българин"}
{"url": "http://www.novinite.bg/articles/143173/Berlin-Angliya-tryabva-da-si-plashta-za-dostap-do-evropazara-sled-Brekzit", "text": "Великобритания трябва да си плаща за достъп до единния европейски пазар след като излезе от Евросъюза. Това според германското списание \"Фкус\" е мнението на германското финансово министерство, предаде БНР.В доклад на министерството се посочва, че в резултат на Брекзит и отпадането на британските финансови ангажименти към Европа Берлин ще трябва да увеличи вноската си в общия европейски бюджет с 4 и половини млрд. евро годишно.Британското правителство е било уведомено, че бъдещата му \"такса\" за достъп до европейския пазар трябва да смекчи допълнителните разходи на Германия и страните членки.", "date": "2017.05.07", "title": "Берлин: Англия трябва да си плаща за достъп до европазара след Брекзит"}
