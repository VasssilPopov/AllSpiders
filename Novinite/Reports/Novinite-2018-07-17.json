{"url": "https://www.novinite.bg/articles/162094/Vsichki-zapovedi-na-BABH-sa-zakonosaobrazni-kategorichni-sa-ot-MZHG", "text": "Във връзка с твърденията, че заповедите и мерките за ограничаване на огнищата с чума по дребните преживни животни са незаконни, Министерството на земеделието, храните и горите уточнява:Заповедите на изпълнителния директор на Българската агенция по безопасност на храните д-р Дамян Илиев са издадени законосъобразно, на основание чл. 47, ал. 1 и 2, чл. 50, ал. 1, чл. 117 и чл. 126, ал. 1 от Закона за ветеринарномедицинската дейност (ЗВД).Съгласно чл. 47, ал. 1 от ЗВД „Българската агенция по безопасност на храните прилага мерки за профилактика, ограничаване и ликвидиране на някои особено опасни заразни болести, посочени в заповед на министъра на земеделието, храните и горите“. Заповедта на министъра по този член, в която са посочени тези особено опасни заразни болести, сред които е и чумата по дребните преживни животни, е №РД 09-641/06.07.2006 г.Съгласно чл. 50, ал. 1 от Закона за ветеринарномедицинската дейност „Болестите по чл. 47, ал. 1, възникнали в страната, подлежат на задължително обявяване и регистрация от изпълнителния директор на БАБХ.Съгласно ал. 2 на същия член „Мерките се налагат със заповед на изпълнителния директор на БАБХ и включват умъртвяване на животни, забрани за придвижване на хора, животни, суровини и храни от животински произход, фуражни суровини, комбинирани фуражи и др. предмети, чрез които могат да бъдат пренесени заразни причинители.“Съгласно чл. 126, ал. 1 от ЗВД „При поява на заразна болест изпълнителният директор на БАБХ издава заповед, с която определя мерките за ограничаване и ликвидиране на болестта.“Заповедите на министъра на земеделието, храните и горите се издават на основание чл. 126, ал. 2 от ЗВД, съгласно която „При особено опасни заразни болести, включително болестите по чл. 47, ал. 1, чието разпространение може да причини значителни икономически загуби, мерките по ал. 1 се въвеждат на част от територията или на цялата територия на страната по предложение на изпълнителния директор на БАБХ със заповед на министъра на земеделието, храните и горите, съгласувана с министъра на вътрешните работи. Именно на това основание заради разрастването на огнищата с чума, и по предложение на изпълнителния директор на БАБХ е издадена Заповед №РД 09-647/16.07.2018 г. на министъра на земеделието, храните и горите Румен Порожанов, съгласувана с министъра на вътрешните работи Валентин Радев, с която се въвеждат превантивни мерки на територията на цялата страна.По повод твърденията, че трябва да бъде създаден Централен епизоотичен съвет, юристите са категорични, че това се налага само в случаи на заразни болести по животните, които засягат пряко здравето на човека. В случая заболяването чума по ДПЖ не е зооноза, тоест не се предава на човека и не е опасно за здравето му, но би могло да причини големи икономически загуби. ", "date": "2018.07.17", "title": "Всички заповеди на БАБХ са законосъобразни, категорични са от МЗХГ"}
{"url": "https://www.novinite.bg/articles/162093/Balgarskiyat-patriarh-obeshta-pomosht-za-priznavaneto-na-Makedonskata-carkva", "text": "Българският патриарх Неофит се надява с Божията помощ да се подпомогне процеса на признаване на автокефалността на Македонската православна църква-Охридска архиепископия, който той определи като едно „добро начинание“, предаде БГНЕС. „Ще се молим Бог да бъде нашият помощник в това добро начинание! Ние обичаме братята македонци и с тях ще бъдем радостни и честиви! За много години!“, каза българският патриарх Неофит, отговаряйки на въпрос на БГНЕС как ще подпомогнем Вселенската патриаршия при разрешаването на въпроса с автокефалността на Македонската православна църква-Охридска архиепископия.Патриарх Неофит взе участие в тържествената литургия по случай празника на Света Марина, който се състоя в едноименния храм, който се намира в двора на Софийската митрополия. В храма се бяха събрали десетки богомолци. По случай празника Негово Светейшество патриарх Неофит поздрави всички българи и ги призова: „Да обичат вярата си! Да обичат всички, които са възлюбени в Христа!“.На днешния ден православната църква почита Света Марина. Тя е родена в Антиохия Писидийска и е била дъщеря на жрец идолопоклонник. Едва 16-годишна е била убита мъченически. В българските народни вярвания, светицата е наричана Огнена Марина и символизира небесния огън. Тя е покровителка на жътвата, нивите и сеитбите. Иконописният канон я изобразява на трон, като лявата й ръка е пред гърдите, а в дясната държи кръст. Имен ден на 17 юли имат Марин, Марина, Маринела.  ", "date": "2018.07.17", "title": "Българският патриарх обеща помощ за признаването на Македонската църква"}
{"url": "https://www.novinite.bg/articles/162076/Shefovete-na-parlamentarnite-grupi-obsajdat-problemite-okolo-chumata-po-drebnite-jivotni", "text": "Председателят на парламента Цвета Караянчева свика извънредно заседание на Председателския съвет на Народното събрание, предаде БНТ. Ръководствата на всички парламентарни групи ще бъдат информирани във връзка със случаите на чума по животните в страната, избиването на цели стада и ескалиралото напрежение след животновъдите.Заседанието се свиква по молба на Оперативния щаб, който координира борбата с чумата по животните. След обяд Агенцията по храните дава извънредна пресконференция. ", "date": "2018.07.17", "title": "Шефовете на парламентарните групи обсъждат проблемите около чумата по дребните животни"}
{"url": "https://www.novinite.bg/articles/162082/Korneliya-Ninova-poiska-ostavkata-na-Rumen-Porojanov", "text": "„Искаме оставката на министър Румен Порожанов. Да не си измиват ръцете с директора на БАБХ Дамян Илиев“. Това заяви председателят на БСП Корнелия Нинова след заседание на Председателския съвет в НС по повод чумата по животните. Тя е категорична, че Румен Порожанов и премиерът Бойко Борисов носят лична отговорност за случилото се с чумата по животните.„БСП предотврати гражданско напрежение с присъствието си там. Освен опасност от зараза, има много по-голяма опасност от гражданско неподчинение, ескалиране на напрежението в цялата страна, има опасност от сблъсъци“, каза още тя. Нинова призова всички политици да се обединят и да успокоят това напрежение, защото ще избие в крайности, които ще се отразят зле на България. „Ако стопаните заведат колективен иск, за което са готови, всички действия досега на държавата са незаконни, държавата ще бъде осъдена и ще трябва да плаща обезщетение на тези хора“, подчерта председателят на левицата. „Не получихме отговор на научното становище, издадено от центъра към МЗХГ, с което четири доктори, професори и специалисти оспорват, че става дума за заболяване от чума. Искаме да се изясни за какво точно става дума“, каза Нинова.Корнелия Нинова обясни, че по време на заседанието е оспорила всички досегашни действия на правителството като незаконни, на основание Закона за ветеринарно-медицинската дейност, който казва, че в тази ситуация трябва да се свика централната епизоотична комисия. „Заповедите трябва да се подпишат от министъра на земеделието и министъра на МВР“, уточни тя. По думите ѝ на това законово основание, БСП смята, че всичко направено дотук е незаконно. Нинова заяви, че от БСП са оспорили практическото изпълнение на предприетите мерки и отбеляза, че не се прави достатъчна дезинфекция, а стопаните не се информират. „Предложихме да си спазват законите на страната, да си свикат централната епизоотична комисия днес. Двамата министри да си подпишат заповед за мерки. На Председателския съвет ми обещаха, че докато се изясни- дали има чума, ще предприемат мерки за карантина и дезинфекция в местата, за които има съмнения“, каза още лидерът на левицата. „Де факто започват отначало. Помолихме дотогава да не се пристъпва към убиване на животни, докато всичко това не се свърши – да се затворят районите, да се информират хората, да си направят както трябва документите. Пълен контрол, карантинни мерки!“, каза Корнелия Нинова.", "date": "2018.07.17", "title": "Корнелия Нинова поиска оставката на Румен Порожанов"}
{"url": "https://www.novinite.bg/articles/162087/Mejdu-190-i-250-leva-shte-bade-minimalnoto-obezshtetenie-za-umartveno-jivotno", "text": "Най-важното е поетият ангажимент от министъра на земеделието, че обезщетението на земеделските стопани ще бъде в максимално кратки срокове – в рамките на седмица, до 10 дни. Хората да бъдат спокойни, че ще бъдат обезщетени. Това каза председателят на парламентарната група на ГЕРБ Цветан Цветанов, предаде БГНЕС.Цветанов обобщи резултатите от свикания извънреден Председателски съвет, на който министрите на земеделието и вътрешните работи Румен Порожанов и Валентин Радев, както и председателят на БАБХ Дамян Илиев запознаха председателите на всички парламентарни групи с действията на институциите за справяне с огнищата на чума по животните в Странджа. До този момент заболяването е регистрирано в 7 общини, намиращи се на територията на две области – Ямбол и Бургас. „Трябва да има по-голяма информираност на обществото и местното население, където се предприемат действия. Някои казват, че не са информирани на място, не са запознати животновъдите“, подчерта Цветанов и призова в процеса да бъдат включени активно и кметовете на населените места.Според Цветанов предприетите действия по евтаназия на животни имат за цел единствено да ограничат разпространението на заболяването, тъй като в страната има около 1 300 000 животни. В момента умъртвените животни са около 4 000. „Тези, за които е доказано, че има чума в съответните стопанства. Ако продължат с тези си действия, компетентните органи ще могат да ограничат разрастването на чумата на територията на страната, както и икономическите щети“, аргументира се той. От своя страна земеделският министър Румен Порожанов оповести, че от днес започва обезщетяването на животновъдите в първите две населени места. Те ще получат минимум по 190 лева за овца и коза, които не са под селекционен контрол. За животните по селекционен контрол обезщетението е не по-малко от 250 лева. „Смятаме, че обезщетението, което се прави за самите животни е абсолютно адекватно“, коментира Порожанов. ", "date": "2018.07.17", "title": "Между 190 и 250 лева ще бъде минималното обезщетение за умъртвено животно"}
{"url": "https://www.novinite.bg/articles/162096/Obshtinski-yazoviri-mogat-da-stanat-darjavni-naj-kasno-do-7-oktomvri", "text": "До 7 октомври 2018 г. е срокът, до който кметовете ще трябва да решат дали да прехвърлят стопанисваните от тях язовири на Държавното предприятие „Управление и стопанисване на язовири“. Това съобщи председателят на Държавната агенция за метрологичен и технически надзор (ДАМТН) Петър Горновски по време на работна среща с областния управител на Ловеч Георги Терзийски и представители на всички общини от региона. Той допълни, че всяка община трябва да направи внимателен анализ, защото ще носи пълна отговорност за язовирите, които продължи да стопанисва, в това число и за неотложните ремонти на тях.В резултат на извършените проверки ДАМТН е установено, че за 858 язовири са необходими строително-ремонтни мероприятия с цел привеждането им в технически изправно състояние, а 414 от тях са класифицирани за неотложен ремонт , стана ясно по време на срещата. Петър Горновски допълни, че изготвеният списък на агенция, е на база на осъществяване на контролната дейност и в него са взети под внимание всички неизправности констатирани при проверките на водните съоръжения от инспекторите на агенцията, като много от язовири са с повече от едно нарушение.По време на днешната дискусия беше обсъдена и предстоящата категоризация на язовирите. Те ще се класифицират в тристепенна скала на потенциална опасност в зависимост от възможно най-лошите последици от освобождаването на съхраняваните в тях води, поради разрушаване или неправилна експлоатация, а именно: първата висока степен, втора значителна степен и трета ниска степен. За тази процедура ще бъдат отговорни комисии, назначени със заповед на областните управители на всяка една област.В днешната среща участие от страна на Държавната агенцията взеха и заместник- председателя на ДАМТН ген. Кирил Войнов и главният секретар на агенцията Николай Николов. Тя е част инициативата на държавната агенция за провеждане срещи във всички региони на България за повишаване на информираността на местните власти и на вниманието към язовирите на територията на страната.", "date": "2018.07.17", "title": "Общински язовири могат да станат държавни най-късно до 7 октомври"}
{"url": "https://www.novinite.bg/articles/162097/Mladen-Marinov-Proverki-za-chuma-zapochvat-po-GKPP-tata", "text": "Близо три часа продължи вчерашното заседание на оперативния щаб, присъстваха абсолютно всички представители на институтии, които имат правомощия по решаване на този проблем, коментира Младен Маринов, главен секретар на МВР пред БНТ. „От БАБХ беше изнесена много точна и всеобхватна информация, която очерта един много сериозен проблем като заплаха дори за националната сигурност, тъй като касае един сериозен дял от нашата икономика, свързана с животновъдството. Заплахите са както по отношение на малките преживни животни, така и по отношение на дивата и питомна свиня - африканската чума, която е налична в близки до нас държави - говорим за Румъния“, поясни Младенов.Той обясни, че са били набелязани мерките, които ще се предприемат съвместно с БАБХ и Агенция \"Митници\". Те са свързани със засилване на сигурността по границите, проверка на автомобилите, тъй като африканската чума може да бъде пренесена и в хранителни продукти от свинско месо, които се вкарват от шофьори или туристи. „Трябва да осъзнаем, че това е наистина много сериозна заплаха за нас, това е болест, която се движи с миграцията на самите животни и бавно напредва към Европа“, каза той.По отношение на проблема с животните в Ямболска и Бургаска област Младенов заяви, че силно се надява стопаните там да разбират сериозността на проблема. „Да, това решение да се умъртвят техните животни наистина е много трудно и знам, сигурно тези хора го преживяват много тежко, тъй като е свързано изцяло с техния живот. Техния живот е минал в тази дейност. В крайна сметка се надявам да осъзнаят, че това предотвратява един бъдещ проблем, който ще засегне цялата страна и ще засегне и производителите, които няма да имат достъп до европейски пазари и въобще до пазари“, отбеляза Маринов.За т.нар. акция \"Респект\" главният секретар на МВР обясни, че тя не е нещо ново, още с встъпването си в длъжност един от приоритетите е бил ограничаване на битовата престъпност. „ Основно целта е да се наситят определени населени места с по-сериозно полицейско присъствие по линия на оперативно-издирвателната работа, да се проверяват лица от активния криминален контингент с оглед тяхното местонахождение, миграция, в момента по-засилено е присъствието по черноморските курорти“, каза той.„Наистина отчитаме спад на извършените престъпления като цяло с 5,5%“, съобщи още Маринов. \"Сериозен е спадът при извършваните грабежи, като там се покачва и разкриваемостта, която средно за страната е 45,4% - разкриваемостта при грабежите\", допълни той.„По отношение на кражбите - имаме също намаление в сравнение с миналата година, процентът на разкриваемост там е 31,6%. Като цяло мога да кажа, че по всички показатели, които формират битовата престъпност, ние отчитаме намаление на извършените престъпления\", заяви още Младенов.", "date": "2018.07.17", "title": "Младен Маринов: Проверки за чума започват по ГКПП-тата"}
{"url": "https://www.novinite.bg/articles/162084/Odobriha-novi-uchebnici-i-pomagala-za-tri-klasa", "text": "Учителите в страната приключиха оценяването на проектите на учебници и учебни комплекти за III клас, на учебници за VII и IX клас, на учебни комплекти по чужд език за нива А1 и В1 от Европейската езикова рамка, както и на учебници за V клас по испански и италиански език.Обща оценка „Приложим в практиката“ са получили 60 проекта за III клас, четири за V клас, 91 за VII клас, 79 за IX клас и 44 по чужд език за нивата А1 и B1. Предстои те да бъдат одобрени със заповеди на министъра на образованието и науката. Списъкът с утвърдените учебници и учебни комплекти ще бъде публикуван в рубрика „Учебници“ на официалната страница на Министерството на образованието и науката (МОН).Общите оценки бяха представени днес пред вносителите на проектите. Тези, чиито варианти са одобрени, трябва да подадат заявление в МОН за разпространение в училищата в страната за следващата учебна година. На официалната страница на министерството ще бъде публикуван и график на дейностите за осигуряване на учебници и учебни комплекти за безвъзмездно ползване от учениците от III, V и VII клас. Към графика ще бъде приложен и образец на заявки за необходимите количества.Безплатните учебници за учениците до VII клас се избират от учителите, които преподават по съответния учебен предмет, след съгласуване с Обществения съвет. Учебниците, учебните комплекти и помагалата, които не се предоставят безвъзмездно, също се избират от учителите, които преподават в паралелката по съответния учебен предмет или модул. ", "date": "2018.07.17", "title": "Одобриха нови учебници и помагала за три класа"}
{"url": "https://www.novinite.bg/articles/162080/Prodaljavat-problemite-s-trafika-po-Hemus-pri-viadukta-Korenishki-dol", "text": "Агенция „Пътна инфраструктура“ припомня, че се извършва ремонт на носещите колони на виадукт „Коренишки дол“ на 36-ти км на магистрала „Хемус“, който започна на 20-ти април т. г. В момента движението по моста в посока София се осъществява двупосочно в платното за Варна. Работи се по съоръжението в посока София, като се ремонтират стълбове 3, 4, 5 и 6. Движението е ограничено, за да се ограничат вибрациите от преминаващите превозни средства. По този начин се осигурява безопасна работа на строителите, работещи по стълбовете на съоръжението. Агенция „Пътна инфраструктура“ прави това уточнение по повод запитвания от граждани за ремонтните дейности, извършвани в района. Пътната агенция благодари на шофьорите за търпението от причинените неудобства, които обаче са наложителни, за да се пътува удобно и безопасно по съоръженията, необновявани от построяването им през 1986 г.До завършване на ремонтно-възстановителните работи трафикът е пренасочен двупосочно в платното за Варна. Осигурени са по една лента за Варна и една за София. Скоростта е ограничена до 50 км/ч. Необходимо е шофьорите да карат внимателно, да не предприемат изпреварвания в участъка и да спазват стриктно поставената сигнализация и въведеното ограничение на скоростта.Отново с цел да се ограничи натоварването на виадуктите в ремонт, движението на тежкотоварните камиони над 12 т по „Хемус“ е ограничено в отсечката от 30-ти до 47-ми километър. Те се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на „Хемус“ при 47-ми км при пътен възел „Ботевград“ и обратно. Като алтернативен маршрут за тежкотоварните автомобили може да се използва и път II-16 София-Своге-Мездра през Искърското дефиле, тъй като в момента се извършва частиченремонт на път I-1 София-Ботевград и движението се осъществява в една лента.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.07.17", "title": "Продължават проблемите с трафика по \"Хемус\" при виадукта \"Коренишки дол\""}
{"url": "https://www.novinite.bg/articles/162090/Chasten-samolet-izletyal-bez-proverka-ot-Sofiya", "text": "Самолет излетя в петък от Летище София без проверка. Частен самолет с шестима души не бил проверен от Граничната полиция на столичното летище.Самолетът е излетял от Габрово с междинно кацане в София на път за Гърция, поясни главният секретар на МВР Младен Маринов, предаде Нова ТВ.Наземният оператор на полета на столичното летище не е уведомил Гранична полиция, каза директорът й Светлан Кичиков и допълни, че това е сериозна грешка.Летищните оператори и Гранична полиция се събират на съвещание в сряда. Вече е започнато разследване. Това не е първият случай, в който през столичното летище преминават непроверени полети. ", "date": "2018.07.17", "title": "Частен самолет излетял без проверка от София"}
{"url": "https://www.novinite.bg/articles/162070/Dneven-horoskop-za-17-yuli", "text": "Днес изпитвате огромно желание да пътувате. Където и да е, с когото и да е, просто искате да пътувате и най-вече да сте далече от офиса. Това не е нещо необичайно за представителите на зодия Овен, те не обичат еднообразието. Днес всичко ще бъде по-лесно да се каже, отколкото да се направи. Днес всички ще подхождат с разбиране към вас, така че не се тормозете излишно и не се напрягайте. Наслаждавайте се на днешния ден, тъй като такива неща не се случват често. Дори не си помисляйте да напускате мястото, на което сте, ако не го искате наистина. Днес всички ще се опитват да ви дават съвети и да ви поучават, но не трябва да им обръщате никакво внимание. Доверявайте се единствено на инстинктите си. Представителите на останалите зодии могат да намерят дневния си хороскоп ", "date": "2018.07.17", "title": "Дневен хороскоп за 17 юли"}
{"url": "https://www.novinite.bg/articles/162077/Tonove-nelegalen-alkohol-hvanaha-za-den-kraj-moreto", "text": "5133 литра нелегален етилов алкохол иззеха митнически служители само за ден - на 13.07.2018 г., в рамките на активните проверки срещу нерегламентираните производство и  търговия с акцизни стоки в района на Черноморието.Най-голямото количество нелегален алкохол е открито при проверка в село в община Аксаково, в която са взели участие митническа мобилна група и служители на митниците Столична и Варна, както и полицейски служители от Икономическа полиция Варна. В помощни постройки на частен имот митническите служители установяват общо 3859 литра спиртни напитки с алкохолно съдържание  между 45 и 60  %vol. В същия ден, при две проверки на друго населено място на същата община, са открити още 1140 литра нелегален алкохол. В избено помещение под жилищната сграда, митническите служители от митническа мобилна група откриват 7 пластмасови бидона с вместимост по 100 литра, пълни догоре с общо 700 литра жълт на цвят етилов алкохол и алкохолен градус между 42 и 55 %vol, установени със сертифициран денситометър. При втората проверка, отново в частен имот, митническите служители откриват още 440 литра етилов алкохол без документи по ЗАДС, от които 120 литра с алкохолно съдържание 70 %vol и 320 литра със съдържание на алкохол от 45 до 58 %vol.И при трите случая  в рамките на проверката за установения алкохол не са представени документи по Закона за акцизите и данъчните складове. Взети са проби за лабораторен анализ на задържаните продукти. След излизане на резултатите от лабораторните експертизи ще бъдат образувани административнонаказателни производства.На същата дата, друг екип на митническа мобилна група, при обход на междуградски път в община Поморие открива 134 литра етилов алкохол, разфасован в 2 пластмасови туби и 11 бутилки с етикети от минерална вода с различна вместимост. Жълтият на цвят алкохол е с алкохолен градус 37% vol. Митническите служители намират алкохола изоставен от крайпътни търговци, които са се подплашили от приближаването на мобилната група и са изоставили стоката си.Няколко дни по-късно, на 16.07.2018 г.,  митнически служители извършват проверка в частен имот в област Бургас, където в избено помещение откриват 500 литра ракия, разпределена в 50 съда по 10 литра всеки. По думите на собственика ракията била произвеждана чрез изваряване в казан от закупено грозде в продължение на няколко години. ", "date": "2018.07.17", "title": "Тонове нелегален алкохол хванаха за ден край морето"}
{"url": "https://www.novinite.bg/articles/162098/Sporazumenieto-ES-Yaponiya-otvarya-pazar-za-600-mln-potrebiteli", "text": "На 25-та среща на високо равнище между ЕС и Япония, която се състоя на 17 юли в Токио, бяха подписани две исторически споразумения – споразумението за стратегическо партньорство и споразумението за икономическо партньорство, които ще дадат значителен тласък на двустранните отношения.Споразумението за икономическо партньорство между ЕС и Япония е най-голямото, договаряно някога от Европейския съюз. С него се създава зона за свободна търговия, която обхваща над 600 милиона души и почти една трета от световния БВП. Със споразумението ще се премахнат по-голямата част от митата на обща стойност 1 млрд. евро, плащани годишно от изнасящите за Япония предприятия от ЕС, както и редица дългогодишни регулаторни пречки.Що се отнася до защитата на данните, на 17 юли ЕС и Япония приключиха преговорите относно адекватното ниво на защита, резултатите от които ще допълнят споразумението за икономическо партньорство. Те се съгласиха да признаят взаимно системите си за защита на данните като „еквивалентни“, което ще даде възможност за безопасно движение на данни между ЕС и Япония и по този начин ще бъде създадено най-голямото в света пространство на безопасно движение на данни.Европейският съюз и Япония са партньори съмишленици, които работят заедно както двустранно, така и в рамките на многостранни форуми, като например ООН и Г-7. Със споразумението за стратегическо партньорство отношенията между ЕС и Япония ще се задълбочат и укрепят чрез осигуряване на всеобхватна и обвързваща рамка за засилено сътрудничество.", "date": "2018.07.17", "title": "Споразумението ЕС-Япония отваря пазар за 600 млн. потребители"}
{"url": "https://www.novinite.bg/articles/162081/Balgariya-se-vklyuchva-v-Svetovniya-den-na-skachaneto", "text": "Цял уикенд, посветен на забавленията във въздуха очаква любителите на адреналина! За първи път България ще отбележи Световния ден на скачането – 20 юли! Само че у нас традицията директно ще стане Световен уикенд на скачането и цели три дни любителите на въздушните забавления ще могат да изпитат чистия адреналин по нов и необикновен начин!Зад инициативата стои най-големият батут парк в България, който отвори врати и в София преди броени месеци.Цели три дни в AREA 52 в Sofia Ring Mall посетителите ще могат да скачат на близо 80 батута! Всеки посетител ще може да прави космически забивки на баскетболни кошове, както и да подобри координацията и силата си с интерактивни игри във въздуха. Най-смелите могат да направят първото си кълбо или салто на големите въздушни възглавници! А настроените за големи постижения могат да опитат най-дългите си полети на олимпийски професионални батути, използвани както от спортисти, така и от космонавти за тренировки!Сред подготвените специални инициативи са въздушното DJ парти на единствения подскачащ дансинг у нас, както и зрелищни паркур демонстрации от най-добрите български фрийрънъри. И всичко това – на половин цена!Световният ден на скачането се ражда през 2006-а година, когато германският артист Торстен Лаушмансе представя като професор по гравитационни науки и обявява, че ако 600 милиона човека скочат едновременно в западното полукълбо, те ще изместят Земята от орбитата й и ще осигурят повече часове слънце, стандартизиран умерен климат по цялата планета и съответно – ще спрат глобалното затопляне. Екоакцията, разбира се, е пълна инсинуация, но датата 20 юли става Световен ден на скачането и повече от десетилетие по-късно продължава всяка година да ни напомня за силата на груповите усилия за опазване на природата.  ", "date": "2018.07.17", "title": "България се включва в Световния ден на скачането"}
{"url": "https://www.novinite.bg/articles/162089/Ronaldo-s-flanelkata-na-Yuventus-Ne-taguvam-za-Real", "text": "Грандът Ювентус представи официално снощи привлечената мега звезда Кристиано Роналдо. Петкратният и актуален носител на „Златната топка“ подписа договор за четири сезона и ще получава по 30 милиона евро на година нето. Накрая на брифинга той позира с екипа с №7 на \"Старата госпожа\".“Сравнително млад съм и винаги съм обичам предизвикателствата. В момента е ясно, че продължавам да се наслаждавам на футбола. За мен Ювентус е един от най-силните клубове в света. Не беше лесно решение, но виждам силата на Ювентус. Решението ми да дойда тук беше добре премислено. Приятелите и съотборници ми казваха, че бих могъл добре да се справя и тук. Целият ми живот като футболист досега е една мечта, а не просто кариера. Спечелил съм толкова много и смятам, че и това ново предизвикателство ще бъде успешно като предишните. Открих голям отбор, голям треньор, голям президент”, сподели Роналдо.“Не съм тъжен, че напуснах Реал. Аз съм амбициозна личност, не обичам да стоя само в комфортната си зона, а искам да търся и нещо ново. В Реал за мен беше една впечатляваща история. Това бяха едни фантастични 9 години. Благодаря на феновете на клуба, но вече трябва да се съсредоточа към Ювентус. Както винаги ще се постарая да бъда топ играч и ще работя много за това. Искам да оставя следа в историята на новия си тим. Повечето хора на моите години отиват в Катар или Китай, с извинение, но аз мога да съм в Юве. След като написах история в Манчестър Юнайтед, Реал (Мадрид), сега имам същото желание и в Ювентус. Знам, че Шампионската лига е привлекателна за всеки тим в Европа. Има шанс да я спечелим в Ювентус, както и останалите турнири. Може да има напрежение, но аз съм спокоен. Турнирът е труден, но съм тук, за да помогна. В последните сезони Юве бе близо, но не успя, защото финалите бяха много трудни”, допълни 33-годишният нападател, който не смята скоро да се отказва от националния тим на Португалия.„Благодаря на феновете за посрещането. Беше страхотен момент, специален. Винаги е хубаво да те приемат така. За мен това е мотивация. Благодаря много за начина, по който ме приеха на летището, на стадиона, в центъра за тренировки. Имах възможността да говоря с треньора. Ще започна тренировки на 30 юли“, каза още португалецът, предаде Sporta.bg. ", "date": "2018.07.17", "title": "Роналдо с фланелката на Ювентус: Не тъгувам за Реал"}
{"url": "https://www.novinite.bg/articles/162078/Specove-preduprejdavat-za-aktivizirane-na-kradcite-v-otpuskarskiya-sezon", "text": "Сезонът на отпуските може да бъде определен и като сезон на крадците. Оказва се, че те стават все по-изобретателни, когато решат да оберат нечий дом или търговски обект.Все по-често престъпниците влизат с взлом не през външната врата, а през дограмата, каза експертът по защити на дограми Явор Василев в ефира на Нова телевизия. Той подчерта, че в много случаи обирджиите действат, дори докато стопаните на жилището са си вкъщи.„Понякога влизат само с обикновена отвертка”, обясни Василев. И допълни, че крадците нямат скрупули да задигат дори охранителни камери. Собственикът на охранителна фирма Ивайло Христов пък каза, че обирджиите търсят предимно пари и ценности по домовете и касови наличности в търговските обекти.В периода януари - юни 2018 г. у нас са регистрирани 3362 кражби в домове, а разкриваемостта на този тип престъпления е малко над 24%.", "date": "2018.07.17", "title": "Спецове предупреждават за активизиране на крадците в отпускарския сезон"}
{"url": "https://www.novinite.bg/articles/162079/I-republikanci-i-demokrati-besni-na-Tramp-za-replika-sled-sreshtata-s-Putin", "text": "Вълна от остри критики в Съединените щати срещу Доналд Тръмп след срещата му с Владимир Путин в Хелзинки. И републиканци, и демократи реагираха след изказването на американския президент, че Русия не се е намесвала в изборите през 2016 г., предаде БГНЕС Така Тръмп опроверга заключенията на американското разузнаване.Бившият директор на ФБР Джеймс Коми осъди отношението на Тръмп към Путин. Той написа в Тwitter, че Тръмп е застанал на чужда земя до Путин и е \"отказал да подкрепи собствената си страна\". Коми нарече Путин \"лъжец и гангстер, способен да убива\". \"Патриотите трябва да се изправят и да отхвърлят поведението на този президент\", смята бившият шеф на ФБР. Той стана отявлен критик на Тръмп, след като бе уволнен от него през май 2017 г. и в мемоарите си го нарече \"морално негоден\" да бъде президент. Лидерът на републиканското мнозинство в Сената Мич Макконъл подкрепи заключението на американското разузнаване, че Русия се е намесила в изборите в САЩ през 2016 г., въпреки  изявленията на Тръмп.Бившият вицепрезидент-демократ Джо Байдън каза, че пресконференцията на Тръмп с Путин е под достойнството на президентския пост.\"Думите на Тръмп не изразяват онова, което мислят американците и това, което сме ние\", каза Байдън, за когото се твърди, че обмисля да се кандидатира за Белия дом през 2020 г. Той прикани американците да \"си кажат думата\" и да покажат, че \"ние вярваме в демокрацията, а не в диктатурата\". Сенаторът републиканец Боб Коркър, председател на сенатската комисия по външните работи, каза, че поведението на Тръмп на срещата с Путин \"не е добър момент\" за страната. Според Коркър няма съмнение, че Русия се е намесила в изборите в САЩ.\"Президентът трябва да си даде сметка, че Русия не е наш съюзник. Тя остава враждебна към нашите основни ценности и идеали\", заяви председателят на Камарата на представителите Пол Райън.", "date": "2018.07.17", "title": "И републиканци, и демократи бесни на Тръмп за реплика след срещата с Путин"}
{"url": "https://www.novinite.bg/articles/162086/Rumanski-chengeta-otnemat-knijki-na-nashi-shofori-za-dalgo", "text": "Българските шофьори са заплашени да останат без книжка в Румъния, ако отидат с колата си при северните съседи и извършат нарушение на пътя. В разгара на туристическия сезон, както и през цялата година, хиляди наши сънародници шофират отвъд Дунава. Случва се обаче част от тях да нарушат правилата там. Оказва се обаче, законът в Румъния е доста по-строг отколкото нашият Закон за движението по пътищата. Затова и румънските полицаи могат и отнемат книжки на наши шофьори, съобщава БНТ.В Румъния за всяко нарушение на закона може да бъде отнето свидетелството за правоуправление. От този момент нататък започва ходене по мъките. Дори човек в Румъния да плати глобата си, това не е гаранция, че скоро ще може да освободи книжката си. Това води и до проблема как да шофираме без книжка, когато се завърнем в България. Ако губим право да шофираме на територията на Румъния, губим ли това право и у нас, и в други страни? От националната телевизия са задали въпроса на пътна полиция на Румъния. Но не са получили нито възможността да направят интервю, нито пък писмен отговор.На водача с отнета книжка румънският полицай издава служебна бележка, в която са описани нарушението и наказанието. С нея водачът има право да управлява на територията на Румъния 15 дни, по време на които той може да обжалва наказанието или след плащане на глоба да си освободи книжката.", "date": "2018.07.17", "title": "Румънски ченгета отнемат книжки на наши шофьори за дълго"}
{"url": "https://www.novinite.bg/articles/162102/Ekozashtitnici-Nelegalnata-targoviya-s-hajver-zaplashva-esetrite-po-sveta", "text": "Близо двадесет години след въвеждането на регулации върху търговията с есетри от Конвенцията за международна търговия със застрашените от изчезване видове (CITES), нелегалната продажба на техния хайвер продължава, сочи съвместно проучване на природозащитните организации WWF и TRAFFIC. Според доклада, озаглавен „Разбиране на глобалния пазар за хайвер“, тази незаконна дейност излага на сериозен риск и без това застрашените видове. Проучването е направено на база на официалните данни за износ и производство, декларирани към CITES, както и на реални проверки на пазарите в няколко ключови страни на потребление – Китай, Франция, Германия, Япония, Русия и САЩ.Като основна причина документът изтъква недостатъците на системата за етикиране на хайвера, въведена от CITES. Проучването показва, че тя отсъства в редица страни - потребителки, което улеснява нелегалната търговия с див хайвер, както на вътрешния, така и на международния пазар. „Изследването показва, че непоследователността в дизайна, поставянето и качеството на етикетите представлява сериозен проблем и затруднява усилията на властите, производителите и потребителите да разпознават фалшивите етикети“, коментира един от авторите на проучването Хироми Шираиши.Данните на CITES показват, че за периода между 2010 и 2015 г. България влиза в топ 5 на държавите-износителки на хайвер, добиван в изкуствени условия. Произвеждайки повече от 2800 килограма в периода, страната ни се нарежда след Китай, Италия, Съединените щати и Азербайджан. Експертите са открили хайвер, деклариран с български произход и по време на физическите проучвания. Изследването показва още, че за 15 години, от 2000 до 2015 г, пазарът на хайвер се е свил повече от половина – от 229 тона на 108 тона. Освен това, през 2015 г., 95% от декларираната световна търговия на хайвер е била от аквакултури. Този резултат не е учудващ, защото в периода влизат няколко забрани за добив на диви есетри. В България първата петгодишна забрана е въведена през 2012 г. и беше удължена до 2021 г. Незаконният добив на хайвер и месо от есетри обаче продължава.Всичките 27 есетрови вида са записани в Червената книга на Международния съюз за защита на природата. А 16 от тях са критично застрашени. Това се дължи както на разрушената им естествена среда, така и на високите цени на хайвера, добит от диви есетри.И в това изследване, както и в проведеното през 2011-2012 г., експертите са засекли незаконни практики, при които хайвер, произведен в рибна ферма, се продава като див, в заблуда на потребителите. В същото време се наблюдава и обратната тенденция – див хайвер бива предлаган като произведен във ферма, в опит за легализиране на продавания продукт. А това представлява непосредствена заплаха за дивите есетри в световен мащаб.„България и Румъния имат изключителна отговорност за опазването на есетрите, защото нашият участък на Дунав е единствената река в ЕС, където все още има размножаващи се популации на 4 есетрови вида. В същото време бракониерството и унищожаването на тяхната естествена среда продължава“, каза Екатерина Войнова, проектен ръководител на „Живот за дунавските есетри“ във WWF България. „Затова работим както с рибарите, така и с отговорните институции, за да спрем незаконния улов“.WWF и TRAFFIC призовават за активни действия на национално и международно ниво за проследяване произхода на рибата и разкриването на местата, където се извършват бракониерства и нелегална търговия. Двете организации настояват държавите да въведат и да следят за спазването на CITES регулациите на вътрешния пазар, което да превърне пазара на хайвер в открит и прозрачен.\r\n \r\n ", "date": "2018.07.17", "title": "Екозащитници: Нелегалната търговия с хайвер заплашва есетрите по света"}
{"url": "https://www.novinite.bg/articles/162083/V-Rusiya-pochetoha-pametta-na-poslednoto-carsko-semejstvo-ubito-predi-100-godini", "text": "Стотици поклонници участваха в процесия за 100-годишнината от убийството на последния руски цар и семейството му. Шествието започна от църква, построена на лобното място на Николай Втори и останалите Романови. Процесията завърши на мястото, където царят и близките са били заровени, на 21 километра от храма, предаде БНТ.Процесията беше водена от патриарх Кирил, който през 2000 година обяви царя, царицата и децата им за мъченици.Последният руски цар, съпругата му и петте им деца са убити от болшевиките в нощта срещу 17 юли в Екатеринбург, 18 месеца след абдикацията на монарха.", "date": "2018.07.17", "title": "В Русия почетоха паметта на последното царско семейство, убито преди 100 години"}
{"url": "https://www.novinite.bg/articles/162101/Letishte-Sofiya-zapochna-razsledvane-za-neprovereniya-samolet", "text": "Летище София извършва проверка по случая с непроверения самолет, който е кацнал и излетял там миналия петък. На 13 юли 2018 г. в 15:30 ч. частен полет с 5 души на борда каца на летище София. Полетът е пристигнал от летателна площадка „Драгановци“ и същия ден в 16:48 ч. е излетял за Скиатос, Гърция.„Летище София“ ЕАД води разследване по случая. Предварителните данни сочат за човешка грешка, свързана с обслужването на полета от наземния оператор „Летище София“. До изясняване на обстоятелствата по случая рамп-агентът е с отнет служебен пропуск и е отстранен от изпълняване на служебните задължения. ", "date": "2018.07.17", "title": "Летище \"София\" започна разследване за непроверения самолет"}
{"url": "https://www.novinite.bg/articles/162072/KPP-ta-na-vhodovete-na-oblast-Stara-Zagora-zaradi-chumata-po-jivotnite-v-Yambolsko-i-Burgasko", "text": "Във връзка с възникналите огнища на болестта чума по дребните преживни животни в Бургаско и Ямболско и опасността тя да бъде разпространена и в други региони на страната, Областният кризисен щаб предприема спешни мерки за ограничаването й, съобщиха от Областната администрация в Стара Загора.От днес, 17 юли, на двата прохода, които са на територията на област Стара Загора – Шипка и Прохода на републиката, има осигурени постоянни полицейски постове. Те ще извършват проверки с цел недопускане на превозването на потенциално опасни или заразени животни от Южна към Северна България.", "date": "2018.07.17", "title": "КПП-та на входовете на област Стара Загора заради чумата по животните в Ямболско и Бургаско"}
{"url": "https://www.novinite.bg/articles/162099/Nad-polovinata-sofiyanci-shte-poluchavat-pari-po-izravnitelnata-si-smetka", "text": "52,8% от клиентите на Техем в София са получили изравнителни сметки със суми за възстановяване. Това се дължи на значително по-краткия и топъл отоплителен сезон 2017/2018. Изминалият отоплителен сезон е чувствително по-кратък и по-топъл в сравнение с предходния – 168 дни с отопление със средно дневни температури 5,49 градуса, отчитатот най-големия топлинен счетоводител в столицата - Техем. За сравнение миналата година софиянци са използвали отопление 185 дни със средно дневни температури 3,34 градуса.В резултат, 52,8% от клиентите на Техем в София са получили изравнителни сметки със суми за възстановяване от Топлофикация София, докато останалите 47,2% ще доплащат на топлофикационното дружество. Близо 14% от клиентите на Техем в София пък са получили изравнителни сметки със суми за възстановяване или доплащане до 10 лв. „26 291 от нашите клиенти са получили изравнителна сметка, в която сумите за доплащане или възстановяване са до 10 лв., което означава, че през зимата фактурираната им енергия за отопление и топла вода е била много близо до реалното им потребление“, коментира Милена Стоянова, управител на Техем.Изравнителните сметки на клиентите с годишен отчет вече са предоставени на упълномощените от сградите лица, а за клиентите на водещата фирма за топлинно счетоводство Техем, са достъпни и на клиентския портал на дружеството. Напълно безплатно, след регистрация с абонатен номер и име на титуляр, всеки има достъп до детайлна информация за потреблението си през годината.Посочената сума разход за топла вода в таблицата е за период 12 месеца. Крайните суми в графа „общо“ показват колко средно е струвал целият отоплителен сезон (12 месеца топла вода и 168 дни отопление) за различните видове жилища.В резултат на отчетната кампания, данните на Техем сочат, че 5 297 клиенти в София не са осигурили достъп за отчет на уреди и водомери. Тези клиенти в момента са получили изравнителни сметки на максимална мощност, поради неосигурения достъп. Припомняме, че в Наредбата за топлоснабдяване са предвидени санкции при неотчетени, стари или липсващи индивидуални, а именно служебен разход до 280 л/ден на човек (на месец това означава до 8 м 3 или годишно до 100 м 3 на човек). От датата на получаване на информационните фактури от топлинния счетоводител клиентите разполагат с 30-дневен срок за рекламации преди изравнителните сметки да бъдат изпратени към топлофикационното дружество в София. Неосигурилите достъп за отчет могат в 90-дневен срок да заявят такъв.От Техем отчитат, че броят клиенти, които не осигуряват достъп до уредите си за годишен отчет намалява. За сравнение по време на миналогодишната отчетна кампания, неосигурилите достъп до уредите си са били 7 205. От топлинния счетоводител уточняват, че тенденцията се дължи и на уредите с дистанционен отчет, които клиентите избират да монтират в домовете си. ", "date": "2018.07.17", "title": "Над половината софиянци ще получават пари по изравнителната си сметка"}
{"url": "https://www.novinite.bg/articles/162088/Zaev-kam-Moskva-Alternativa-na-ES-i-NATO-za-Makedoniya-nyama", "text": "Русия трябва да осъзнае, че Република Македония няма алтернатива на пълноправното членство в ЕС и НАТО. Правителството ни иска не само да потвърди сътрудничеството, но и да го подобри. Това каза македонският премиер Зоран Заев на съвместна пресконференция с еврокомисаря по разширяването Йоханес Хан. Македонският премиер коментира вчерашната реакция на посолството на Русия на изявлението му за финансиране на протестите в Македония от страна на някои руски бизнесмени, предаде БГНЕС.„Само коментирам фактите и изявленията, които получих от докладите, с които се запознах. Целта на тези действия е да се прекратят приятелствата, които изграждаме“, посочи Заев. Той подчерта, че „всички, включително и в Русия, трябва да знаят, че за Република Македония не съществува друга алтернатива извън членството в НАТО и ЕС“. „Ние сме малка страна с приятели. Нашите перспективи имат по-големи шансове, ако нямаме неприятели. Това го доказахме със съседите си, правим това сега със страните от ЕС и НАТО, искаме да го направим с всички държави по света“, заяви Заев.Вратите на Европейския съюз /ЕС/ са широко отворени за Република Македония. Това каза в Скопие еврокомисарят по разширяването на ЕС Йоханес Хан при старта на скрининг процеса и подготовката за започването на предприсъединителни преговори за членство в ЕС през юни 2019 година. \"Вратата на ЕС е широко отворена благодарение на реформаторските приоритети, върху които работеше правителството през изминалата година. Това стана и благодарение на договорите на Република Македония с България и Гърция... Народът демонстрира съпротива и търпение. Вие се превърнахте в страна за пример и модел в региона. Показахте и на останалите как трябва да се решават двустранните проблеми\", каза още Хан по време на съвместна пресконференция с македонския премиер Зоран Заев. Според еврокомисаря \"договорът с Гърция допринася за мира, напредъка и стабилността, не само на Македония, но и на целия регион\".\"Вие сами трябва да решите за бъдещето си. Това трябва да стане по един свободен и суверенен начин. Гражданите трябва да вземат окончателното решение. Да използват демократичното си право и да участват на предстоящия референдум\", каза още той. Хан поздрави и получената показа от НАТО за присъединяването на Република Македония към Северноатлантическия пакт. Днес по време на правителственото заседание в Скопие кабинетът взе решение за започване на скрининг процеса и подготовката за започването на предприсъединителните преговори с ЕС. Основен преговарящ от македонска страна ще бъде вицепремиерът Буяр Османи. За техническите въпроси ще отговаря Боян Маричич.", "date": "2018.07.17", "title": "Заев към Москва: Алтернатива на ЕС и НАТО за Македония няма"}
{"url": "https://www.novinite.bg/articles/162085/Na-Dialozi-za-Sofiya-shte-obsajdat-problemite-na-stolicata-s-bednostta-i-otpadacite", "text": "Второто издание на “Диалози за София” ще се проведе на 19 юли (четвъртък) от 18 часа в галерия “Структура” в София и ще постави фокус върху темите “бедност” и “отпадъци”, за да разгледа връзките между тях, които са видими ежедневно в града. В рамките на събитието екипът на Визия за София ще представи налични данни, изследвания и анализ по темите и ще маркира стратегически решения, които могат да залегнат в дългосрочната стратегия за развитие на града. Те ще бъдат обсъдени и допълнени в публична дискусия с участие на различни заинтересовани страни и свободен вход за всички, които искат да се включат със своите предложения и идеи. Дискусията се организира съвместно с Форум Гражданско Участие като част от проекта „Граждански разговори за споделена Визия за София и крайградските територии” с подкрепата на Програма Европа на Столична община.В хода на дискусията ще бъде обсъдено дали несъвършените системи за управление на отпадъците поддържат бедността или бедността излага на показ несъвършенствата на системите за управление на отпадъците. Ще се разгледат различните гледни точки към проблема - дали той е екологичен или социален, или комбинира и двете.Събитието ще започне с обзор на информацията и данните - как работи системата за управление на отпадъци, кой поема разходите по третирането им, какви са схемите за финансиране при управлението на смесени битови или разделно събрани отпадъци. Ще бъде анализирано кои са “уличните събирачи” на отпадъци у нас и какъв е профилът на хората, които събират нерегламентирано отпадъци от съдове за смесени битови отпадъци, съдове за разделно събиране, нерегламентирани сметища, депа, както и директно от генераторите.Общото възприятие е, че това са бездомни хора, често етнически роми, които имат доходи под минималните за страната, но то не отразява напълно реалността, затова ще бъдат разгледани и различни изследвания по темите на чуждестранни и български организации като Фондация “Отворено общество”, Институт за пазарни изследвания, Сдружение „Градски номади“ и други.В хода на дискусията ще се представят и решения, предприети по света, и ще се надгради анализа на проблема с участието на водещи представители на различните заинтересовани страни. Власт, бизнес, граждани и граждански организации често интерпретират различно дейност на уличните събирачи - някои я определят като “неформален сектор за управление на отпадъците”, други като “кражба” на ресурси и средства от регламентираната система. Ще се обсъдят основните ползи и вреди от дейността на уличните събирачи и ще се набележат възможните решения, както и нужните изследвания и анализи, с които да се изяснят всички детайли. Екип Визия ще представи три възможни подхода за справяне с проблемите, които ще бъдат обсъдени и допълнени, с помощта на всички участници.", "date": "2018.07.17", "title": "На “Диалози за София” ще обсъждат проблемите на столицата с бедността и отпадъците"}
{"url": "https://www.novinite.bg/articles/162071/Obshtinite-i-4-darjavni-vedomstva-s-dostap-do-informaciyata-kade-sme-otsednali", "text": "Министърът на туризма Николина Ангелкова ще подпише договор за изграждане и внедряване на Единна система за туристическа информация (ЕСТИ). Събитието ще се състои днес в сградата на Министерството на туризма от 11 часа.ЕСТИ ще свърже в реално време регистрите на местата за настаняване с Министерството на туризма, НАП, МВР, НСИ и общините. По този начин се облекчава обменът и обработка на данните от различните регистри.", "date": "2018.07.17", "title": "Общините и 4 държавни ведомства с достъп до информацията къде сме отседнали"}
{"url": "https://www.novinite.bg/articles/162100/Iskat-izslushvane-na-shefovete-na-stolichnata-Toplofikaciya-v-SOS", "text": "Общинските съветници от БСП ще поискат изслушване на ръководството на „Топлофикация София“ в комисиите на Столичния общински съвет по икономика и собственост, финанси и бюджет и иженерна инфраструктура и енергийно планиране. Поводът за искането е информацията, че “Булгаргаз“ ще даде „Топлофикация София\" на частен съдебен изпълнител, ако не плати просрочените си задължения за природен газ, които вече са почти 100 милиона лева. Само за периода от септември миналата година до юли тази година са натрупани близо 52 милиона лева. Според изпълнителния директор Николай Павлов „Булгаргаз“ ще предприеме действия по принудително събиране на вземанията, ако „Топлофикация София“ не заплати 40 милиона лева до края на юли, а останалата част до 52 милиона - до края на август.„Отдавна се знае, че отоплителното дружество е в тежко финансово състояние, а управляващите от ГЕРБ, без много да мислят, го натовариха с още един кредит от 67 милиона евро за изграждането на RDF-инсталацията. Вероятността „Топлофикация София“ да изпадне във фактически фалит става все по-реална, а това общинско дружество изпълнява важна социална функция. Ето защо е нужно в най-кратък срок да бъде изслушано ръководството му и да бъдат предприети мерки за стабилизиране преди новия отоплителен сезон“, считат от БСП – София.„Безхаберното отношение на ГЕРБ към финансовото състояние на „Топлофикация София“, оставя неприятното усещане, че целта е някой да придобие активите на дружеството на безценица“, категорични са столичните социалисти.", "date": "2018.07.17", "title": "Искат изслушване на шефовете на столичната \"Топлофикация\" в СОС"}
{"url": "https://www.novinite.bg/articles/162067/Slancheva-sutrin-posle-se-zaoblachava-i-shte-vali", "text": "Днес преди обяд над по-голямата част от страната ще бъде предимно слънчево, но още около обяд и до полунощ от запад на изток ще се развива купеста и купесто-дъждовна облачност. На много места ще има краткотрайни валежи и гръмотевични бури, значителни в отделни, главно планински райони. Има условия за градушки. Почти без валежи ще остане в Североизточна България. Ще духа до умерен вятър от запад-северозапад. Максималните температури ще бъдат в широки граници - от 25-26 градуса в северозападните, до 33-34 в югоизточните райони на страната.Атмосферното налягане е по-ниско от средното за месеца и през деня още ще се понижи.Над планините преди обяд ще бъде предимно слънчево. Около и след обяд ще се развива купеста и купесто-дъждовна облачност и на много места ще има краткотрайни, временно интензивни валежи и гръмотевични бури. Ще духа умерен до силен вятър от запад-северозапад. Максимална температура на височина 1200 метра около 22 градуса, на 2000 метра – около 14.Над Черноморието ще бъде предимно слънчево. След обяд ще има временни увеличения на облачността, но само на отделни места по южното крайбрежие ще превали краткотрайно. Преди обяд ще духа до умерен вятър от запад-северозапад, който по-късно през деня ще се ориентира от югозапад. Максималните температури ще са 28-32 градуса. Температурата на морската вода е 25-27. Вълнението на морето ще бъде 1-2 бала. ", "date": "2018.07.17", "title": "Слънчева сутрин, после се заоблачава и ще вали"}
{"url": "https://www.novinite.bg/articles/162074/Ruski-kompanii-navlizat-aktivno-na-sirijskiya-energien-pazar", "text": "Подходът на руските компании към нефто-газовия сектор в Сирия се състои в стратегически план, предназначен не само към възстановяване на разрушената икономика там, но и към осигуряване на огромни доходи десетилетия напред. Военно-политическата ситуация в Сирия е стабилизирана и руските компании стартираха геологопроучвателни работи на сушата и по шелфа на арабската република. Представители на нефто-газовия сектор изразиха готовност да участват във възстановяването на енергийната инфраструктура в страната. Какъв е интересът на Русия от това партньорство и кой е способен да й попречи за реализацията на набелязаните проекти, за това пише Александър Леснъйх в РИА “Новости”, предаде БГНЕС.В началото на юли министерството на енергетиката съобщи, че интерес към проектите в Сирия са проявили лидери в отрасъла, в това число „Зарубежнефть“, „Зарубежгеология“ /дъщерна фирма на „Росгеология“/, „Технопромекспорт“ /част от „Ростех“/ и „СТГ-инжиниринг“. Принципно нищо ново не ги очаква, те имат опит в региона. Например, преди две години една от руските компании пое водещата роля при проучванията в Кипърския шелф. Така, че няма смисъл от съмнения в успеха. Ние сме заинтересувани от сътрудничеството със Сирия и от изпълнението на редица дейности, но към момента се намираме в начален етап на преговорите, посочва официалният представител на „Росгеология“ Антон Сергеев. Руските компании нямат никакво намерение да се ограничават от всевъзможните проучвания. Става дума не само за вече провеждащите се геоложки проучвания, но и за възстановяването на цялата енергийна инфраструктура в страната – нефтопреработващите заводи, тръбопроводите и ТЕЦ. „Русия е изграждала инфраструктурата в Североизточна Африка, в Либия. Ние имаме много голям опит в строителството на тръбопроводи и успешно сме го прилагали в страните от Близкия Изток и Северна Африка. Ако не се случат допълнителни военни катаклизми в Сирия, то ние можем да ги възстановим там да 2-3 години“, смята генералният директор на Института за енергийна стратегия Виталий Бушуев. Трябва да се отбележи, че докато за тръбопроводите и нефтопреработващите заводи няма никаква конкретна информация, то за ремонтите на ТЕЦ Русия и Сирия вече си стиснаха ръцете. До войната електропреносната система в републиката бе една от най-добре развитите и мощните в региона. Сега повече от половината станции не функционират. Така, че главната цел на този етап е домовете на милиони хора да се снабдят с електричество. „Подписани са меморандуми за взаимно разбирателство между Сирия и Русия за възстановяването на сирийските електростанции. Например, в ТЕЦ в Алепо трябва да се пуснат в експлоатация втори, трети и четвърти генератори. Ще проучим възможността за пускането на два парогенератора за преработката на 700 МВт“, е казал сирийският министър на електроенергията Зухейр Харбутли пред „Sputnik Arabic“. Ако се вземе под внимание само статистиката, интересът на Русия към сирийските нефто-газови проекти не е съвсем разбираем. Според данните от миналогодишния отчет, проучените запаси от нефт в Сирия са едва 2,5 млрд. барела, а природният газ – 0,3 трилиона куб. метра. За сравнение: в Иран количествата са съответно 158,4 млрд. барела и 33,5 трилиона куб. метра. И това са само проучените запаси, заради които в целия свят се създадоха достатъчно сериозни проблеми. В частност, анализатори от американската инвестиционна компания Sanford C. Bernstein & Co. в началото на юли съобщиха за катастрофален спад на инвестициите на водещи нефто-производители в проучванията на новите находища за последните 20 години. В резултат запасите се свиха средно до 30%. Подходът на руските компании към нефто-газовия сектор в Сирия се състои в стратегически план, предназначен не само да възстанови срината икономика на арабската република, но и да получава десетилетия напред огромни доходи от това. При това още на този етап може да се говори за напълно конкретни перспективи – преди няколко години в Средиземно море бяха открити вероятно най-големите в света запаси от природен газ. Освен другите страни, Сирия също има териториален достъп до тях. Разбира се, подобни мащабни дейности изискват и сериозни инвестиции, а правителството на Сирия няма такива средства. Така, че бремето на финансирането видимо ще легне на плещите на руските компании. И това още не означава, че след реализацията на проектите всичко, което ще им остане, ще е да си намажат филията със сирийското мерси. Ние ще възстановяваме, а сирийците ще се разплатят с нас с част от добивания нефт от тези находища, които влязат в строя, уверява професорът от Института за Азия и Африка при МГУ Владимир Исаев. Като се вземе предвид как сега се формира външнополитическата обстановка, срещу успехите на руските компании в сирийския нефто-газов сектор право пропорционално ще се засилят опитите на други държави да притиснат и изведат оттам Русия. На първо място това касае международните нефто-газови гиганти. Безспорно, те ще опитат да интегрират своя бизнес в Сирия след края на войната. Но едва ли правителството в арабската република ще ги приеме с разтворени обятия. Твърде пресни са спомените за демарша на Shell и Total през декември 2011 г. на фона на обострената риторика на западните лидери по адрес на легитимното правителство. Но даже и на приятелските страни едва ли ще им се отдаде да „притиснат“ Русия. По-скоро те ще се захванат за много по-характерни за самите тях проекти. Първи в този списък е Китай с огромния си инвестиционен потенциал. „Пекин не притежава опит, тъй като цялата нефтопреработваща промишленост беше създадена от СССР. Китай ще се ангажира със строителството на пътища, за това са подписани контрактите, както и с възстановяването на селското стопанство, или на текстилните фабрики, например“, смята Владимир Исаев. ", "date": "2018.07.17", "title": "Руски компании навлизат активно на сирийския енергиен пазар"}
{"url": "https://www.novinite.bg/articles/162075/TIR-se-zabi-v-stena-na-tunel-na-Struma", "text": "ТИР със софийска регистрация се блъсна в стената на тунела на ЛОТ-2 на автомагистрала \"Струма\" край гара Кочериново. Инцидентът стана в 7:40 часа тази сутрин. Водачът не е пострадал тежко, предаде БГНЕС.В средата на тунела, който е във вид на дъга, 56-годишният водач на товарния автомобил, движещ се в дясната лента, натиска спирачки. Камионът поднася, тръгва наляво, минава през ускорителната лента и се блъска в стената на тунела. Продължава да се движи напред в посока гара Кочериново, на 500 метра след тунела излиза от магистралата, спуска се по ската и спира в отводнителната канавка. 56-годишният водач на ТИР-а от Сопот е контактен и в съзнание, с линейка е закаран до МБАЛ-Благоевград за преглед. Причините за пътно-транспортното произшествие се изясняват. Възможни причини са прилошаване или заспиване на водача.Заради разпилените части в тунела платното на автомагистралата в посока Дупница е затворено, обходът е по Е-79 до пътен възел \"Бобошево\". ", "date": "2018.07.17", "title": "ТИР се заби в стена на тунел на \"Струма\""}
{"url": "https://www.novinite.bg/articles/162073/Oshte-862-bezrabotni-zapochvat-rabota", "text": "Националният съвет за насърчаване на заетостта одобри преразпределение на средствата по Националния план за действие по заетостта. В резултат от взетото днес решение 1 883 050 лв. ще се насочат към програми и мерки за обучение и заетост, с които ще се осигури работа на 862 безработни.Бюджетът на Националната програма за заетост и обучение на хора с трайни увреждания ще се увеличи с 305 265 лв. По този начин ще се осигури нова заетост на 88 безработни с увреждания. Традиционно интересът към тази програма от страна на работодателите е изключително голям. Безработните също я оценяват високо, защото им осигурява заетост и сигурни доходи за период от 2 години.Бюджетът на програмата за обучение и заетост на продължително безработни ще се увеличи с 642 761 лв. С тези средства ще се осигури работа на 416 продължително безработни. Към Национална програма „Помощ за пенсиониране“ ще се насочат допълнително 316 891 лв., с което ще се осигури възможност за допълнително включване на 82 лица.Средствата по програма „Старт на кариерата” ще се увеличат с 482 675 лв., с което ще се даде възможност от 94 млади висшисти да натрупат професионален опит, започвайки работа в публичната администрация. По програмата е направена промяна, която дава възможност на допълнителните места да бъдат включени в заетост кандидати, които не са били одобрени при първоначалното класиране.Преразпределението на средствата по Националния план по заетост е подготвено въз основа на информация от регионалните служби по заетостта за реализацията на програмите и мерките за обучение и заетост през първите 5 месеца на 2018 г. Чрез решението ще се гарантира по-гъвкавото и ефективно усвояване на свободни средства по плана за настоящата година.   ", "date": "2018.07.17", "title": "Още 862 безработни започват работа"}
{"url": "https://www.novinite.bg/articles/162091/1909-vlyazoha-v-Sofijskiya-na-vtoro-klasirane", "text": "Вторият етап на класирането на кандидат-студентите в Софийския университет „Св. Климент Охридски“ за учебната 2018/2019 г. беше обявен днес. 4 248 новоприети студенти са се записали или са потвърдили специалността, в която са класирани на първия етап. За втория етап на класиране са приети още 1 909 студенти.Запълнени след първия етап на класирането са специалностите „Комуникационен мениджмънт“, „Информационни системи“, „Компютърни науки“, „Скандинавистика“, „Музикално медийни технологии и тонрежисура“ и „Графичен дизайн“.От 18 до 20 юли 2018 г. включително класиралите се от втория етап кандидати трябва да потвърдят или да се запишат в избраната специалност. Непотвърдилите от второто класиране кандидати губят правото си за участие в третото класиране, което е окончателно.На 24 юли 2018 г. ще бъде обявен третият етап на класирането. Записването за него е окончателно и трябва да бъде направено в периода 25 – 27 юли 2018 г. включително.Днес беше обявен и първият етап на класирането за специалност „Медицина“.Класираните от този етап кандидати ще имат възможност да се запишат в специалност „Медицина“ като не участват в следващите етапи. Ако не се запишат, губят придобитите студентски права и отпадат от следващите етапи на класиране. Записването на класираните се извършва на 18 и 19 юли 2018 г.Вторият етап на класирането ще се извърши на 22 юли 2018 г. В него участват некласираните от първия етап кандидат-студенти. Записването се извършва на 23 юли 2018 г. при следните възможности: Кандидатите да се запишат в специалност „Медицина“, като не участват в последния етап или да не се запишат в специалност „Медицина“ като губят придобитите студентски права и отпадат от последния етап на класиране. Третият етап на класирането ще се извърши на 24 юли 2018 г. Срокът за записване е от 25 до 27 юли 2018 г. Резултатите от това класиране са окончателни.7 104 са кандидатите, подали документи за прием в най-старото висше училище. 551 души са подали документи за класиране в специалност „Медицина“.На първо място сред посочените от най-много кандидати специалности е „Психология“. На второ място е „Комуникационен мениджмънт“, една от новите бакалавърски програми на Софийския университет, обучението в която ще започне през следващата учебна година. Третото място, както и през миналата година, заема специалността „Публична администрация“. На следващите места кандидатите са поставили „Компютърни науки“, „Английска филология“, „Софтуерно инженерство“, „Социология“, „Българска филология“, „Информационни системи“ и „Информатика“.  ", "date": "2018.07.17", "title": "1909 влязоха в Софийския на второ класиране"}
{"url": "https://www.novinite.bg/articles/162095/Bryuksel-VW-otstrani-80-ot-problema-s-dizelovite-dvigateli", "text": "Европейската комисия и националните органи за защита на потребителите в ЕС публикуваха днес своите заключения относно изтеглянето от пазара в Съюза на 8,5 милиона автомобила, извършено от групата „Фолксваген” вследствие на скандала „Дизелгейт“.Усилията на групата VW за изграждане на доверие при изтеглянето от пазара на засегнатите автомобили и същественото подобрение по отношение на предоставяната на потребителите информация се приветстват. Процентът на поправките възлиза към настоящия момент на 80 на сто и групата се ангажира да продължи безплатната актуализация и свързаната с нея фактическа гаранция да разреши проблемите, които възникват след актуализацията, до края на 2020 г. Комисията и органите за защита на потребителите обаче изразяват съжаление, че дружеството не е предоставило цялостна и ясна гаранция в случай на проблеми, които възникват след поправката.След скандала „Дизелгейт“, през септември 2016 г. комисар Йоурова получи от „Фолксваген” план за действие за целия ЕС, с който се гарантира, че засегнатите автомобили в Съюза ще бъдат поправени, че потребителите са надлежно информирани и че този процес не поражда неудобства за тях. През юни 2017 г., когато процесът по поправките все още беше бавен, в допълнение „Фолксваген” предостави т. нар. мярка за изграждане на доверие, като обеща да отстранява всички проблеми, възникващи след поправката, до края на 2018 г.През септември 2017 г. националните органи за защита на потребителите под ръководството на нидерландския орган (ACM) и Европейската комисия поискаха от „Фолксваген” да положи допълнителни усилия. В днешния доклад се прави преглед на резултатите от действията, предприети от страна на „Фолксваген” в отговор на това искане.", "date": "2018.07.17", "title": "Брюксел: VW отстрани 80% от проблема с дизеловите двигатели"}
{"url": "https://www.novinite.bg/articles/162068/Promeni-v-KSO-i-formulata-za-TELK-ovete-obsajda-NSTS", "text": "Националният съвет за тристранно сътрудничество (НСТС) ще проведе заседание днес в сградата на Министерския съвет. Ще бъдат обсъдени проектите на постановления на Министерски съвет за изменение и допълнение на Правилника за устройството и организацията на работа на органите за медицинска експертиза и на регионалните картотеки на медицинска експертиза, и изменение и допълнение на Наредбата медицинската експертиза, внесени от министъра на здравеопазването, предаде БГНЕС.Здравното министерство предлага да отпадне математическата формула за изчисляване на множество увреждания. Идеята е ТЕЛК-овете да отразяват всички заболявания на пациента в експертното решение, но при изчисляване на процента трайно намалена работоспособност да се взема предвид само най-тежкото. В мотивите към законопроекта се посочва, че така ще се премахне различният подход при оценяването на заболявания от един и същи клас, както онкологичните.Законопроектът е бил отхвърлен от Националния съвет за интеграция на хората с увреждания. Срещу новите правила се обявиха и работодателските организации.На своето заседание членовете на НСТС ще разгледат и Проект на изменение и допълнение на Кодекса за социално осигуряване.", "date": "2018.07.17", "title": "Промени в КСО и формулата за ТЕЛК-овете обсъжда НСТС"}
{"url": "https://www.novinite.bg/articles/162092/Zakonodatelna-promyana-vdiga-cenata-na-imushtestvenite-zastrahovki", "text": "Нов „данък Градушка” ще вдигне цените на най-масовите застраховки, предупреждават от бранша. Повод за това е законопроект, който предвижда процент от сумата, която ще се плаща за имуществените полици, да отива във фонд за борба с градушките в цялата страна, предаде БГНЕС.Ракетната система за борба с градушките в момента покрива едва 1/3 от територията на страната. Целта е да се осигури 100% превенция. Това ще струва 28 млн. лв. годишно. Част от парите ще са от бюджета. Друга част ще е от задължителната вноска от земеделските стопани, а останалото от застраховките.От бранша предупреждават, че това ще е за сметка на всички, които застраховат имуществото си – дори за кражба. Според земеделското министерство, ако превенцията обхване цялата страна, това ще спести от разходите на застрахователите за щети от градушка. Те обаче не са убедени в това и предлагат задължителни полици за производителите, които получават субсидии.", "date": "2018.07.17", "title": "Законодателна промяна вдига цената на имуществените застраховки"}
{"url": "https://www.novinite.bg/articles/162069/Nad-2500-posetiha-finalnite-koncerti-na-Sofijskata-filharmoniya-vav-Vrana", "text": "Повече от 2500 души посетиха концертите на Софийската филхармония в аристократичната обстановка на парка в двореца „Врана“. Всичките пет концерта от цикъла „Споделете музиката в двореца Врана“ бяха разпродадени предварително, а сред гостите се забелязаха и много чуждестранни туристи, които не скриха задоволството си от качеството на оркестъра и от красивата обстановка.Още първият концерт с музиката от филмите за Джеймс Бонд, дирижиран от директора на филхармонията маестро Найден Тодоров, обра овациите и даде заявка за силен фестивал. На сцената със Софийската филхармония излязоха Милица Гладнишка, Рут Колева, Криста, Ягода Тренева, Живко Станев и Боби Косатката.Втората вечер предложи една разходка из световната музика. Кварто Квартет и приятели показаха, че изкуството стопява границите. Публиката беше омагьосана от гласовете на Вера Гиргинова, Нели Рангелова и Сайра Алтаф от Пакистан, от кларинета на Борислав Йоцов, кавала на Недялко Недялков, контрабаса на Лена Карни, и обоя на Вълчан Вълчанов.Изключително емоционален беше третия ден, в който най-малките почитатели на филхармонията научиха, какво точно работи диригента.Маестро Павел Златаров не само показа няколко от тайните на диригентската палка, но и заедно с най-смелите кандидат-диригенти дирижира „Малка нощна музика“ от Моцарт. Малко по-късно с помощта на Юлиян Вергов, Илиана Коджабашева, Вера Гиргинова и Валери Турманов разказаха една история за вампири и любов – част от образователните концерти на Фортисимо фамилия.Събота беше денят, посветен на мюзикълите. Красивите гласове на вокалните формации „Бела Воче“ и „Славяни“ под диригентството на Славил Димитров и с акомпанимента на пианиста Стефан Врачев и специално създаден струнен квартет от концертмайстори и водачи на групи на филхармонията, представиха любими песенни шедьоври от българската и световната култура.Заключителният концерт в неделя беше дирижиран от Крис Мак Кракен и със солист Кристиян Райхерт – китара, а в програмата прозвучаха произведения на Джузепе Верди, Хоакин Родриго, Феликс Менделсон и Пьотр Ил. Чайковски. Нестихващите аплодисменти на финала са и най-голямата награда за артистите на финала на силния творчески сезон.Концертите във Врана са част от културния календар на Столична община, която се беше погрижила и за безпроблемния достъп до и от парка.Софийската филхармония благодари на своята публика и я очаква отново през септември в зала „България“.", "date": "2018.07.17", "title": "Над 2500 посетиха финалните концерти на Софийската филхармония във \"Врана\""}
