{"url": "https://www.novinite.bg/articles/164541/Pojar-i-potavane-na-feribot-otne-pone-13-jivota-kraj-Indoneziya", "text": "Най-малко 13 души загинаха, а други 8 все още се издирват, след като ферибот се подпали и потъна в централната част на Индонезия, съобщиха АФП и БГНЕС, предаде Нова ТВ. На борда на плавателния съд е имало близо 150 пътници, като 126 от тях са били спасени, посочват властите в провинция Сулавеси. Сред жертвите има и две деца. Голяма част от спасените са били със спасителни жилетки. Причината за трагедията се разследва.Индонезия, която е архипелаг, съставен от множество малки острови разчита особено много на водния транспорт. Често обаче правилата за безопасност не се спазват и инцидентите с фатален край не са рядкост.  ", "date": "2018.09.15", "title": "Пожар и потъване на ферибот отне поне 13 живота край Индонезия"}
{"url": "https://www.novinite.bg/articles/164522/Fandakova-Prez-2017-g-Sofiya-e-reciklirala-84-ot-otpadacite-si", "text": "Работим последователно за разделното събиране на отпадъците, оползотворяването им и превръщането им в ресурс и намаляване на депонирането. С дейността на цялата система от инсталации за третиране на отпадъците на София сме постигнали през 2017 г. 84% на рециклиране и оползотворяване на отпадъците и 16% депониране. Програмата за домашно компостиране, която започнахме още през 2010 г., се развива и досега са предоставени на домакинства, детски градини и училища, паркове общо над 8000 компостери. Това каза кметът на София Йорданка Фандъкова при проверка на програмата в с. Железница, район Панчарево.Тази година предоставяме 2800 броя компостер, от тях 743 са в район „Панчарево“. Кампанията се радва на голям интерес. Бяхме определили по-малка бройка за раздаване, но след като събрахме кандидатурите решихме да не връщаме никой и така да удовлетворим всички желаещи.София разполага с инсалации за преработване на зелени и био отпадъци, от които се произвежда компост и еленергия. От 2014 г. всички биоотпадъци - храни от ресторанти, общински детски градини, пазари, търговски вериги и зелените отпадъци - клони, листа, трева – се събират разделно и преработват. Инсталациите за зелени и био отпадъци са част от завода за преработка на отпадъците.От началото на 2015 г. предоставяме безвъзмездно до 10 кг компост от инсталациите на всички столичани, които са заплатили такса битови отпадъци. Част от произведения компост се използва обратно в градините и парковете на София.От 2015 г. София има завод за отпадъците, които преработва целия битов отпадък, който всеки от нас изхвърля. Нашата основна цел е да превърнем отпадъците в ресурс и това вече се случва. От началото на тази година до края на август са събрани разделно и преработени над 9900 т зелени отпадъци, като от тях са произведени 7410 т компост.С дейността на цялата система от инсталации за третиране на отпадъците сме постигнали през 2017 г. 84% на рециклиране и оползотворяване на отпадъците и 16% депониране. Само преди 10-ина година София депонираше 100% от отпадъците си, каза кметът на София Йорданка Фандъкова. ", "date": "2018.09.15", "title": "Фандъкова: През 2017 г. София е рециклирала 84% от отпадъците си"}
{"url": "https://www.novinite.bg/articles/164524/V-NATFIZzapochva-novata-akademichna-godina", "text": "На 15 септември ректорът на НАТФИЗ проф. д-р Станислав Семерджиев ще открие 70-тата юбилейна учебна година, предаде БГНЕС. Създадена като първото българско висше училище за театрално изкуство през 1948 г., Академията приема своя първи випуск – 22-ма студенти по „Актьорско майсторство“ (14 мъже и 8 жени) и 9 (6 мъже и 3 жени) по „Режисура“. Първите 19 преподаватели в НАТФИЗ са Димитър Митов, Боян Дановски, Георги Стаматов, Владимир Трендафилов, Пенчо Пенев, Стефан Каракостов, Любомир Тенев, Пенчо Данчев, д-р Любомир Андрейчин, Стефан Сърчаджиев, Филип Филипов, д-р Кръстьо Мирски, Греда Глоке, Олга Кирчева, Асен Попов, Любен Саев, Галина Тагамлицка, Николай О. Масалитинов, Георги Костов.През 1955 г. Академията получава специално построената на ул. „Г. С. Раковски“ №108А сграда с три сцени и голям брой аудитории. Същата година е преобразувана в Национална академия за театрално и филмово изкуство – НАТФИЗ. На 1-ви ноември 1957 г. се открива Учебният драматичен театър с премиерата „Двубой“ от Ив. Вазов, постановка Анастас Михайлов. През 1966 г. се открива Учебният куклен театър с премиерите „Карнавал на животните“ по музика на Сен-Санс, сценарий и режисура Николина Георгиева и „Светлосиният Петър“ от Урбан Гюла, постановка Атанас Илков. През 1973 г. се откриват специалностите „Кино и телевизионна режисура“ (приети са 11 студенти – 4 жени и 7 мъже), „Кино и телевизионно операторство“ (20 студенти – 19 мъже и 1 жена) и „Кинознание“ (приети са 10 студенти – 3-ма мъже и 7 жени). Първите им преподаватели са: професорите Неделчо Милев, Христо Христов, Борислав Пунчев и доцентите Атанас Тасев, Георги Карайорданов, Румен Георгиев. Същата година се открива и Учебната киностудия.Днес в НАТФИЗ се обучават близо 700 студенти в 18 бакалавърски, 10 магистърски и 2 научни специалности за докторанти, а Академичният състав включва видни практикуващи артисти, критици, изследователи и педагози в областта на сценичните и екранните изкуства. Академичното развитие на НАТФИЗ е неизменно обвързано с историческото развитие на българския театър и кино, включително с израстването на известни фамилии. Сред новопостъпилите в юбилейния 70-ти випуск са наследниците на актьорите Малин Кръстев, Койна Русева, Албена Михова, на певицата Тони Димитрова. На тях и на всички останали 220 първокурсници НАТФИЗ пожелава успешна работа, много самоотверженост, дисциплина и удовлетворение по пътя, който са избрали да следват.15-ти септември - НАТФИЗ - Висок старт в образованието! Непосредствено след официалната церемония за откриването на новата 2018/2019 учебна година, всички новоприети първокурсници във факултет „Екранни изкуства“: Филмова и телевизионна режисура, Филмово и телевизионно операторство, Филмов и телевизионен монтаж, Филмов и телевизионен звук, Филмово и телевизионно продуцентство, Филмов и телевизионен дизайн, Фотография, Анимация, Драматургия и Екранни изследвания и журналистика ще отпътуват заедно с водещите ги преподаватели към Юндола на 15-дневно изнесено обучение – „Основи на аудиовизуалното производство“, с което НАТФИЗ посреща новоприетите си първокурсници за пета поредна година. 17, 18, 19, 20 и 21 септември – НАТФИЗ подкрепя световната куклена култура в София, „Панаир на куклите 2018”.НАТФИЗ за пореден път се оказва академичното поле за професионални срещи и разговори за изкуство в София! Световноизвестният кукловод и режисьор Невил Трантър и главният режисьор на „Большой театр кукол“ – Санкт Петербург Руслан Кудашов са в България по покана на Столичен куклен театър. В рамките на десетото юбилейно издание на Международния фестивал за уличен и куклен театър Панаир на куклите 2018 театралите ще се срещнат с българските си колеги и публика, за да споделят и обменят творчески опит именно в НАТФИЗ! ", "date": "2018.09.15", "title": "В НАТФИЗ започва новата академична година"}
{"url": "https://www.novinite.bg/articles/164542/Kupipshta-aresti-na-protest-na-sinidikati-v-Turciya", "text": "Хиляди работници, които участват в строителството на новото летище на Истанбул, протестираха срещу лошите условия на труд. Стотици от протестиращите са арестувани. Демонстрацията е разпръсната от полицията със сълзотворен газ, предаде БНР.От началото на строителството преди три години на обекта са загинали 27 работници. Синдикатите отдавна се оплакват от лоши условия на труд и безопасност, но доскоро нямаха право на протести заради извънредното положение след опита за преврат в Турция.Новото летище на Истанбул се планира да бъде най-голямото в света. То трябва да посрещне новите си пътници в края на октомври, но според синдикатите са необходими поне още два месеца работа.", "date": "2018.09.15", "title": "Купипща арести на протест на синидикати в Турция"}
{"url": "https://www.novinite.bg/articles/164527/Studenti-v-bolnica-v-Blagoevgrad-sled-sbivane", "text": "Четирима студенти-чужденци са с порезни рани от счупени стъкла след сбиване рано тази сутрин в общежитието на Американския университет в България/АУБ/ в Благоевград, предаде БГНЕС. Сигналът за сбиването, в което са участвали 15-на души, е получен към 4 часа от Първи корпус на студентски комплекс „Скаптопара” на АУБ. Четири патрулки и линейка на ЦСМП-Благоевград са се отзовали на сигнала за масовото сбиване. Конфликтът е започнал още с излизането от нощен клуб в Благоевград, продължил е в общежитието.В резултата на сбиването е счупена стъклена врата на комплекса. От падналите стъкла порезни рани са получили румънка, рускиня и монголец. Порезната рана на румънката е на шията, на останалите двама по ръцете, пострадалите са шити от дежурните в Спешно-приемно отделение на МБАЛ-Благоевград и малко преди 6:00 ч. тази сутрин са освободени за домашно лечение.Малко преди това сбиване има още едно, то е станало пред дискотека „D*MOON”, младеж е ударен с бутилка по главата. Този вид инциденти започнаха в Благоевград след 1-и септември, когато бе открита учебната година на АУБ и пристигналите студентите-задочници от Югозападния университет „Н. Рилски”/ЮЗУ/. За тези две седмици имаше сбивания пред дискотеки с участието и на студенти от ЮЗУ, след удари по главата с бутилки и дървени предмети имаше пострадали, както и един с полу-откъснато ухо.", "date": "2018.09.15", "title": "Студенти в болница в Благоевград след сбиване"}
{"url": "https://www.novinite.bg/articles/164529/Makedoniya-v-NATO-i-ES-oznachava-sigurnost-kazva-Zaev", "text": "Мястото на Република Македония е в НАТО и ЕС. НАТО означава сигурност, мир и стабилност. НАТО означава траен мир и никога повече войни. Това каза македонският премиер Зоран Заев и лидер на управляващия Социалдемократически съюз по време на среща с граждани в град Кичево по повод предстоящия референдум на 30 септември, предаде БГНЕС.\"В чл.5 в устава на НАТО пише - при нападение на страна-членка на пакта това означава, че има нападение срещу НАТО и всички страни-членки. С влизането ни в НАТО окончателно ще гарантираме сигурността на Република Македония\", каза още Заев.\"Днешното поколение има историческа роля. Ако през 1991 г. получихме независима държава, днес трябва да гарантираме напредъка на страната ни след 27 години\", подчерта премиерът и добави: НАТО и ЕС нямат алтернатива за нас.", "date": "2018.09.15", "title": "Македония в НАТО и ЕС означава сигурност, казва Заев"}
{"url": "https://www.novinite.bg/articles/164544/Teheran-Na-amerikanskite-sankcii-shte-otgovorim-s-poveche-obogaten-uran", "text": "Иран заплаши да увеличи обогатяването на уран, тъй като смята, че ЕС бездейства след изтеглянето на САЩ от ядреното споразумение с Техеран. \"Европейците и другите подписали споразумението трябва да предприемат действия, за да компенсират ефекта на америакнските санкции\", заяви иранският външен министър Мохамад Джавад Зариф пред германското списание \"Шпигел\", предаде БНР.През май тази година САЩ се оттеглиха от споразумението и в началото на август подновиха санкциите срещу Иран. Допълнителни санкции срещу иранския финансов и енергиен сектор ще бъдат наложени на 4 ноември.  ", "date": "2018.09.15", "title": "Техеран: На американските санкции ще отговорим с повече обогатен уран"}
{"url": "https://www.novinite.bg/articles/164526/Zapochvat-Evropejskite-dni-na-kulturnoto-nasledstvo", "text": "Европейските дни на наследството 2018 ще се честват в цяла България и по-специално в София. Те ще се проведат на 15 и 16 септември под мотото „Изкуството да споделяме“. Европейските дни на наследството в София ще предоставят на гражданите и гостите на столицата възможността да посетят различни забележителни сгради с висока културна стойност. Тази година над 35 сгради ще отворят врати.Няколко акцента са предвидени за днес. И тази година Академията отваря вратите на една от най-старите и емблематични сгради в центъра на София. Желаещите да посетят Централната сграда на БАН на ул. „15-ти ноември 1“ ще имат възможността да разгледат колекцията „Книжовното наследство на Марин Дринов в Централна библиотека на БАН“, свързана със 180-годишнината от рождението му. Екскурзовод ще изнесе беседа на български и английски език за историята на сградата и на най-старата институция у нас. Филмите „Блян за щастие“ и „БАН – научен и духовен център“ ще се прожектират в зала „Проф. Марин Дринов“.За трета поредна година Софийският университет също ще бъде част от Европейските дни на наследството - София 2018 г., организирани от Столична община, Министерството на културата и Френския културен институт в България. На 15 септември, между 10:00 и 16:00 ч., посетителите ще могат да разгледат Аулата и Централното фоайе на Ректората, както и Музея на Софийския университет \"Св. Климент Охридски\". От 10:00 до 17:00 ч. ще бъде отворена и Университетската библиотека \"Св. Климент Охридски\".В сградата на Факултета по журналистика и масови комуникации Музейната експозиция за история на радиото в България „Проф. Веселин Димитров“ ще посреща жителите и гостите на София в събота и неделя от 10:00 до 17:00 ч. Първите дни на културното наследство започват да се провеждат през 1984 г. във Франция. От 1991 г. насам се инициират от Съвета на Европа, а по-късно от Европейския съюз. В България те се превръщат в традиционно събитие и се провеждат на територията на различни общини в цялата страна. ", "date": "2018.09.15", "title": "Започват Европейските дни на културното наследство"}
{"url": "https://www.novinite.bg/articles/164531/Navarshvat-se-99-godini-ot-rojdenieto-na-Nikolaj-Hajtov", "text": "Тази година отбелязваме 99 години от рождението на големия българския писател Николай Хайтов. В Димитровград беше представена изложба от илюстрации участвали в конкурса за корица на последното издание на сборника „Диви разкази\", предаде БНТ.Разказите на Хайтов не веднъж са докосвали сърцата на публиката - и чрез пиеси, и чрез филми. В Димитровград беше представен и погледът на младите художници върху разказите на Хайтов.Синът на Хайтов и до днес си спомня моментите, в които писателят е пишел денонощно. Поводът за изложбата бе и отбелязването на 10 годишнината от учредяването на читалище „Николай Хайтов\" в града. В читалище „Николай Хайтов\", състави от цялата община се включиха в празничен концерт. ", "date": "2018.09.15", "title": "Навършват се 99 години от рождението на Николай Хайтов"}
{"url": "https://www.novinite.bg/articles/164537/Krasimir-Valchev-pozdravi-decata-za-parviya-ucheben-den", "text": "ОБРЪЩЕНИЕ НА МИНИСТЪРА НА ОБРАЗОВАНИЕТО И НАУКАТА КРАСИМИР ВЪЛЧЕВ ЗА ПЪРВИЯ УЧЕБЕН ДЕНСкъпи ученици,Уважаеми учители,Уважаеми родители,Поздравявам Ви по повод първия учебен ден. Това е празник, който отбелязваме с радост и надежда. Надежда за бъдещето, което е свързано с децата ни. Образованието е най-важната инвестиция за развитието на обществото ни, то ни обединява. Именно затова разговорът за образованието е разговор за бъдещето.Уважаеми родители, ние с Вас имаме обща мисия - да образоваме децата си, да бъдат знаещи, можещи, добри и креативни хора. Само заедно можем да постигнем това. Подкрепяйте децата си и възпитавайте у тях уважение към учителя. Това е начинът да успеем в партньорство да изпълним своята мисия.Уважаеми учители, обществото разчита на Вас да се справим с най-важните предизвикателства, пред които сме изправени. Няма друга професия, от която толкова много да зависи бъдещето ни, духовното и социално-икономическото развитие на страната. Можем да имаме добро образование само с добри и мотивирани учители.Затова полагаме всички усилия да гарантираме политическия и бюджетен избор за повишаване на учителските заплати. Същевременно е важно да оправдаваме този избор с реални възходящи образователни резултати. Големите предизвикателства пред Вас учителите са да мотивирате децата да учат, да провокирате въображението им, да ги възпитате и дори да ги вдъхновите да станат утрешното поколение учители. На Вас разчитаме и Ви се доверяваме.Скъпи ученици, това е преди всичко Вашият празник. Стъпките по пътя на знанието са бавни и трудни, но винаги носят видим и траен резултат. Той е гарант за Вашето развитие и успех. Вие сте тези, които създават утрешното общество, които ще съхраните България и българското.Мили първокласници, радвайте се на Вашия първи учебен ден! Пожелавам Ви нестихващо любопитство към новото и познанието. Умението да четете, пишете, смятате и разбирате ще отвори пред Вас нови врати и ще Ви съпътства през целия житейски път. Бъдете здрави и ученолюбиви!Честит празник на всички и на добър час!", "date": "2018.09.15", "title": "Красимир Вълчев поздрави децата за първия учебен ден"}
{"url": "https://www.novinite.bg/articles/164532/Nova-opasna-igra-nabira-skorost-sred-malkite-deca-u-nas", "text": "Нов вид опасна игра застрашава българските деца. Това предупредиха лекари от Клиниката по изгаряния в \"Пирогов\". За да придобият магични сили, момиченца палят котлони и печки, докато родителите им спят. Идеята тръгнала от популярен детски филм, съобщава Нова телевизия.Това не е първата опасна игра, която става популярна у нас. Преди това особено нашумели бяха предизвикателствата със сол и лед, търсенето на скрито съкровище и лъжицата канела.   \"Сегашното поколение расте по този начин, че му е насадена една идея на предизвикателството. Всичко е състезание, конкуренция. Днес децата имат един социален живот, който изисква едно голямо перчене\", коментира пред телевизията известният влогър Стан. \"Нашият син е на 9 години. Единият случай беше харчене на пари от кредитна карта. Сумата не беше никак малка. Имаше и друг случай, който много ме притесни. Имаше един период, в който той постоянно ме питаше дали може да лети. Беше гледал детски филмчета, в които героите притежаваха магически сили\", разказа на свой ред Евгения Калканджиева.  \"Трябва да се следи какво прави детето, да си до него и да чуеш всичко, което то иска да сподели с теб\", допълни Деян Благоев. ", "date": "2018.09.15", "title": "Нова опасна игра набира скорост сред малките деца у нас"}
{"url": "https://www.novinite.bg/articles/164538/Mashinistite-otbelyazvat-profesionalniya-si-praznik", "text": "Днес (15-и септември) е професионалният празник на локомотивните машинисти. От 1992 г. насам Денят на локомотивния машинист в Европа се отбелязва през третата събота на месец септември. Българският локомотивен персонал чества този празник от двадесет и една години.Към момента в двете дружества на „Холдинг БДЖ” ЕАД („БДЖ - Пътнически превози” ЕООД и „БДЖ - Товарни превози” ЕООД) работят 1 475 локомотивни машинисти, помощник-машинисти, локомотивни инструктори и депомайстори, по-голяма част от които са възпитаници на Висшето транспортно училище „Тодор Каблешков” или на неговия предшественик – Полувисшия железопътен институт, както и на Центъра за професионално обучение към „Холдинг БДЖ” ЕАД.Българските локомотивни машинисти усъвършенстват своята професионална квалификация чрез участие в различни курсове, организирани от Центъра за професионално обучение (ЦПО) към „Холдинг БДЖ” ЕАД. От началото на годината до момента в ЦПО обучения за придобиване на професионална квалификация и правоспособност за управление на различни серии локомотиви са преминали 254 машинисти и помощник-машинисти.От началото на 2018 г. до момента 42 машинисти са наградени от ръководствата на „БДЖ – Пътнически превози” ЕООД и „БДЖ – Товарни превози” ЕООД за проявен висок професионализъм, бдителност и навременни действия по време на изпълнение на своите задължения. По повод утрешния Ден на локомотивния машинист в Европа ръководствата на дружествата за пътнически и товарни превози ще поощрят 41 работещи в структурата локомотивни машинисти за положени усилия и старание в професията с плакети и парични награди.Ръководството на националния железопътен превозвач благодари на всички локомотивни машинисти от дружествата в системата на БДЖ за високия професионализъм и отговорното изпълнение на служебните задължения и по повод днешния празник им пожелава крепко здраве, лично щастие, безаварийна работа и професионално удовлетворение!", "date": "2018.09.15", "title": "Машинистите отбелязват професионалния си празник"}
{"url": "https://www.novinite.bg/articles/164530/SASht-Rusiya-sabotira-opitite-ni-za-sankcii-sreshtu-Severna-Koreya", "text": "Държавният секретар на Съединените щати Майк Помпейо обвини Русия, че активно работи, за да подкопае международните санкции срещу Северна Корея. Той напомни, че прилагането на  мерките е необходимо, за да бъде убеден Пхенян да се откаже от ядрените си оръжия, предаде БНР, цитирайки Ройтерс.По думите му Вашингтон остава твърдо решен да продължи прилагането на резолюциите на Съвета за сигурност на ООН, защото е убеден в ключовото им значение за усилията на президента Тръмп да убеди председателя Ким Чен Ун, че пълното, окончателно ядрено разоръжаване на Корейския полуостров е необходимо.", "date": "2018.09.15", "title": "САЩ: Русия саботира опитите ни за санкции срещу Северна Корея"}
{"url": "https://www.novinite.bg/articles/164525/17-mln-sa-evakuirani-zaradi-buryata-Florans-blizo-milion-sa-bez-tok", "text": "Метеоролозите предупреждават за риска от животозастрашаващи наводнения в части от Северна и Южна Каролина и Вирджиния заради бурята \"Флорънс\". Тя отслабна от ураган в тропическа буря, но продължава да наводнява източния бряг с дъждове, събаряйки дървета и нанасяйки щети на къщите в засегнатите части, съобщава Би Би Си, предаде БГНЕС. Бурята бавно преминава през източните щати с ветрове със скорост 105 км/ч. Към момента са съобщени 5 смъртни случая свързани с \"Флорънс\", а хиляди хора са настанени временно настанени в убежища. Евакуацията заплашва да засегне 1.7 милиона човека в региона. Сред жертвите има майка с малко дете, които са загинали, след като дърво пада върху къщата им.Двама мъже на 70 годишна възраст. Единият е бил убит докато се е опитвал да свърже електрически генератор, а за смъртта на другия са виновни силните ветрове. Една жена почина, след като получи инфаркт, за съжаление линейката не успя да стигне до дома и навреме, тъй като дървета са блокирали улицата стигаща до дома ѝ. Очаква се \"Флорънс\" близо 70 трилиона литра дъждовна вода над американска почва, написа в Туитър метеоролога Раян Мауе.Около 800 000 души са без ток в Северна Каролина. Местните власти предупредиха, че възвръщането на захранването може да отнеме дни или дори седмици.  ", "date": "2018.09.15", "title": "1.7 млн. са евакуирани заради бурята “Флорънс“, близо милион са без ток"}
{"url": "https://www.novinite.bg/articles/164534/Radev-Nyama-kak-da-podpisha-ukaz-kogato-ne-e-spazen-zakonat", "text": "„У нас някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация. Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ.“ Това заяви президентът Румен Радев пред журналисти днес в Казанлък, в отговор на въпрос дали ще подпише указ за освобождаване от поста на главния секретар на МВР Младен Маринов, номиниран за министър на вътрешните работи.Държавният глава подчерта, че ясно е посочил какво трябва да се направи и го е обяснил където трябва. Законът трябва да се спазва на най-високо ниво, ако искаме да се спазва и по-надолу, категоричен беше Румен Радев.„Мисля и че е малко странно да ми задавате този въпрос след случая в Перник с арестувани журналисти, който вече ни прослави по страниците на световния печат, докато вие удобно мълчахте“, посочи още президентът.Попитан за предстоящото участие на делегация, водена от българския министър-председател, която ще представи страната ни на заседанието на Общото събрание на ООН, държавният глава подчерта, че „обилните обяснения от Министерски съвет категорично не отговарят на истината.“ „Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията“, заяви Румен Радев. Президентът посочи и че Министерство на външните работи е нотифицирало в ООН премиера като ръководител на българската делегация без абсолютно никакво уведомяване на президентската институция.„Всички други впоследствие срещи, писма, те са постфактум. А между другото от писмата много ясно личи липсата на съгласуване“, подчерта още държавният глава. ", "date": "2018.09.15", "title": "Радев: Няма как да подпиша указ, когато не е спазен законът"}
{"url": "https://www.novinite.bg/articles/164543/Naj-malko-14-zaginaha-sled-tajfun-udaril-Filipinite", "text": "Най-малко 14 са жертвите на супер тайфуна Мангхут, който удари северната част на Филипините съобщава Би Би Си, предаде БГНЕС. Бурята остави пътека от разрушения на централния остров Лусон, преди да се насочи на запад към Китай. Почти всички сгради в град Тугуегарао са понесли значителни щети. На места са прекъснати комуникациите.Скоростта на ветровете в момента е от 185 километра в час, като проливните дъждове предизвикаха огромни свлачища. Стотици хиляди хора от крайбрежните райони бяха евакуирани заради очаквани вълни с височина от 6 метра.", "date": "2018.09.15", "title": "Най-малко 14 загинаха след тайфун, ударил Филипините"}
{"url": "https://www.novinite.bg/articles/164521/Puskat-kolite-po-remotniranata-stolichna-ul-Car-Simeon", "text": "Зам.-кметът Евгени Крусев провери ремонта на ул.“Цар Симеон“. На 15 септември ще бъде пуснато движението по улицата, каза при проверка зам.-кметът по транспорт Евгени Крусев. Полага се пътна маркировка, а ремонтните работи бяха извършени в участъка от ул. ”Опълченска” до бул. ”Христо Ботев”.Работи се активно по ремонтите на бул.“Арсеналски“ и бул.“Васил Левски“, които трябва да бъдат завършение за първия учебен ден. С цел полагане на последния износващ пласт асфалтова настилка на 14-ти и 15-ти септември ще бъде затворен бул. “Арсеналски“, а на 16 септември - бул. “Васил Левски“ в участъка между Ректората и паметника на Васил Левски. Тези затваряния са небходими, за да може със старта на новата учебна година тези така важни улици да бъдат отворени за движение. ", "date": "2018.09.15", "title": "Пускат колите по ремотнираната столична ул. \"Цар Симеон\""}
{"url": "https://www.novinite.bg/articles/164540/Radev-Izpitvamevse-po-golyama-nujda-ot-hora-na-chestta-dalga-i-morala", "text": "Дейността на офицерите и сержантите от запаса и резерва е изключително важна за патриотичното възпитание на младото поколение. Особено днес, когато младежите имат все по-малко съприкосновение с военната служба трябва да оценим този принос за спояването на връзката между армия и общество, за спояването на връзката между поколенията военнослужещи, която значително отслабва след десетилетия на непрестанни реформи. С тези думи президентът Румен Радев се обърна към участниците в Националния събор на запасното войнство. В словото си държавният глава подчерта,че Родината има все по-голяма нужда от хора, за които понятията чест, дълг, достойнство, морал и себеотдайност не са просто красиви фрази, зад които се прикриват користни интереси.По думите на президента службата на запасното войнство е минала в тежки и предизвикателни времена, когато е трябвало да компенсират нелеки политически решения в сферата на отбраната, да режат техника и да закриват поделения, едновременно да съкращават хора и да мотивират всички оставащи да служат вярно, безкористно и всеотдайно. „Вие трябваше  в условията на непрекъснато намаляващи ресурси не само да пазите способности, но и да развивате нови и да пазите живота и здравето на своите колеги и подчинени. Трябваше да издигате авторитета на Българската армия и да създавате съвместимост с нашите  съюзници“, допълни президентът.В словото си пред гостите Румен Радев подчерта, че независимо от политическите превратности запасното войнство винаги е служило вярно и достойно на родината и днес когато България е член на НАТО, когато СОСЗР е уважаван член на междусъюзническата конфедерация на офицерите от резерва (CIOR), България и нейните интереси продължават да бъдат кредото и смисъла на техния живот.Държавният глава заяви, че вече повече 110 гoдини офицерите и сержантите от запаса и резерва търсят и намират различни организационни форми в интерес на отбраната на страната, в служба на цялото общество и в защита на социалните права. „Вие, генералите, адмиралите, офицерите и сержантите от резерва и запаса сте напуснали службата под знамената, но продължавате да се борите за една по-справедлива България и ние българите ще спечелим заедно тази битка за законност, в която Вие ще имате съществен принос“, допълни президентът.Румен Радев коментира, че много запасни офицери и сержанти таят дълбоко в душата си болка от начина, по който са се разделили с Въоръжените сили, от това, че техниката и поделенията, на които са посветили младостта и живота си днес тънат в руини, както и че натрупаните през годините способности професионални, организационни, лидерски са недооценени, непотърсени и ненужни в нашето съвремие. „Знам, че изпитвате болка от вашия социален статус и положение днес в съвременното българско общество. И въпреки всичко това знам, че нито за миг не си и помислихте да изневерите на България, на българския народ и на клетвата, която положихте“, каза още държавният глава.В местността Крънска кория държавният глава наблюдава демонстрации на бойни техники, скокове с парашут, способности на групите за специални операции и висш пилотаж със спортен самолет, демонстрирани от 68-а бригада „Специални сили“ и Военновъздушните сили.  ", "date": "2018.09.15", "title": "Радев: Изпитваме все по-голяма нужда от хора на честта, дълга и морала"}
{"url": "https://www.novinite.bg/articles/164533/Svetovnata-finansova-kriza-zapochna-predi-tochno-10-godini", "text": "\"Лемън Брадърс\" е четвъртата по големина инвестиционна банка в Съединените щати и има 158-годишна история, която приключва на 15 септември 2008 година. \"Черният понеделник\", в който е обявен фалитът, ще се запомни с масовите разпродажби на активи на всички водещи пазари и срив на индексите, припомня БНР.Въпреки че признаците за предстоящия финансов колапс са видни за анализаторите още в предишните години, последиците са неочаквано тежки - и за Съединените щати, и за останалия свят. Финансовата криза се превръща и в икономическа и светът изпада в рецесия. В Европа тя идва заедно с дългова криза и фалит на банки в някои държави. Няколко години по-късно, когато икономическите показатели отново са положителни, се предприемат редица реформи, с които да се осигури по-добра защита срещу нов финансов крах. Мнозина анализатори обаче са категорични, че те не са достатъчни.Финансовият анализатор от Института за международна иконимоческа политика \"Питръсън\" Джоузеф Гагнън заяви, че вече има признаци за предстояща нова финасова криза. По думите му обаче тя няма да дойде през следващите няколко години. Пред \"Хоризонт\" Джоузеф Гагнън  коментира, че икономиката в Съединените щати вече \"прегрява\":\"Аз наистина не мога да си представя криза в Съединените щати, тази или следващата година. Може би след пет или десет години. Все пак ние научихме уроците си, но може би забравихме част от тях. Има тревожни сигнали.\"", "date": "2018.09.15", "title": "Световната финансова криза започна преди точно 10 години"}
{"url": "https://www.novinite.bg/articles/164520/Slancheva-sabota-s-temperaturi-do-31-gradusa", "text": "Днес ще е слънчево с временни увеличения на облачността, предимно средна и висока. Ще духа слаб, в Дунавската равнина до умерен северозападен вятър. Максималните температури ще са между 26 и 31 градуса, в София - около 26, сочи прогнозата на НИМХ-БАН.Атмосферното налягане ще се задържи близко до средното за септември.Над планините ще бъде предимно слънчево с до умерен север-северозападен вятър. Максимална температура на височина 1200 метра около 21 градуса, на 2000 метра – около 13.По Черноморието ще бъде предимно слънчево с до умерен северозападен вятър. Максимални температури на въздуха ще е 27-28 градуса. Температурата на морската вода е 24-25. Вълнението на морето ще е около 2 бала. ", "date": "2018.09.15", "title": "Слънчева събота с температури до 31 градуса"}
{"url": "https://www.novinite.bg/articles/164535/Cvetan-Cvetanov-Vapros-na-vreme-e-prezidentskiyat-ukaz-da-bade-podpisan", "text": "Смятам, че липсата на президентски указ се дължи на технически проблем, а не на търсенето на политическа конфронтация. Срокът беше доста кратък, а президентът имаше пътуване в чужбина и вероятно това не му е позволило да подпише документа. Вярвам, че всичко е въпрос на време и в сряда ще можем да гласуваме новите министри в Народното събрание.Това коментира пред журналисти днес председателят на ПГ на ГЕРБ и зам.-председател на партията Цветан Цветанов. „Кой ще е новият кандидат за министър на транспорта предстои да обсъдим с коалиционните си партньори на политически съвет в понеделник. Важно е да чуем тяхното мнение. Не е коректно да коментирам каквото и да е предварително“, уточни Цветанов пред представителите на медиите. Той все пак сподели, че новият кандидат трябва да има добра професионална биография и експертен потенциал и че в момента се обсъждат едно-две конкретни имена за кандидати.Председателят на ПГ на ГЕРБ подчерта, че в момента има излишък от 2,5 млрд. лв., непрекъснато се разкриват нови работни места и че от 2019 г. ще има увеличение с 10% на възнагражденията на работещите в бюджетния сектор. „Всички тези факти показват, че правителството е стабилно и се движим в правилната посока“, категоричен бе Цветанов. Във връзка с очакваните промени в ръководството на ГЕРБ-Пловдив област, зам.-председателят на партията съобщи, че досегашният областен координатор на структурата Розалин Петков е споделил, че е много натоварен и би искал да отстъпи управлението на някого, който иманеобходимата енергия и капацитет, за да се справи с отговорната задача.„Нашето мнение е, че кметът на Стамболийски Георги Мараджиев има нужните качества и положителна оценка от обществото. Нашите очаквания са организационен секретар на ГЕРБ-Пловдив област да стане кметът на Раковски Павел Гуджеров, чийто опит като кмет, народен представител и зам.-министър ще се окаже ключов“, обяви Цветан Цветанов.", "date": "2018.09.15", "title": "Цветан Цветанов: Въпрос на време е президентският указ да бъде подписан"}
{"url": "https://www.novinite.bg/articles/164536/Vuchich-Kosovskiyat-vapros-moje-da-ostane-nereshen-i-oshte-10-20-godini", "text": "„Искаме ли споразумение с албанците или да продължи  агонията, с която губим всичко,“ запита риторично президентът на Сърбия Александър Вучич в неделя пред хиляди свои сънародници в северната част на Косовска Митровица, предаде БНР.И, сочейки свиването на местното сръбско население в последните десетилетия, добави: „Решение не се задава на хоризонта, но се моля на Бог да стигнем до такова в следващите десет или двайсет години. Всичко друго би означавало край за нашето съществуване в Косово и Метохия.“Германският канцлер Ангела Меркел и върховният представител на Европейския съюз за външната политика и сигурността Федерика Могерини посетиха Скопие с едно и също послание към македонските гласоподаватели - да участват в консултативния референдум на 30 септември за името „Република Северна Македония“, договорено с Гърция.Залогът, според формулировката на Меркел от 8 септември:„Вие сте поканени за членство в НАТО, имате перспективата да се присъедините към Европейския съюз. Все още предстои много работа, но предпоставката, разбира се, е успешен референдум на 30 септември. Няма да се намесвам в решението на вашите граждани, но мога да кажа от моя собствен опит, че исторически възможности не възникват всеки ден, а само веднъж на поколение и именно така историческа възможност е 30 септември.“Залогът според македонския премиер Зоран Заев (от речта му пред Европарламента в Страсбург на 13 септември):„Референдумът от 30 септември е много повече от референдум за Преспанския договор. Това е референдум за бъдещето. Това е референдум за нашата втора независимост!“И отговорът на опозиционната ВМРО-ДПМНЕ от устата на партийния лидер Християн Мицкоски, след разговора му с Могерини в четвъртък:„Бих искал да помоля всички вас, гражданите на Република Македония, да запазите достойнството си. Послушайте сърцето и разума си и на 30 септември постъпете така, както постъпвате в живота си.“", "date": "2018.09.15", "title": "Вучич: Косовският въпрос може да остане нерешен и още 10-20 години"}
{"url": "https://www.novinite.bg/articles/164523/Spryaha-za-planov-remont-ediniya-blok-na-AEC-Kozloduj", "text": "На 15 септември 2018 г. в 3:22 ч. шести енергоблок на АЕЦ “Козлодуй” бе спрян за планов годишен ремонт.В рамките на престоя ще бъдат изпълнени предвидените ремонтни дейности, профилактика на оборудването и на системите на блока, както и презареждане на реактора със свежо ядрено гориво за следващата, 24-а поред, горивна кампания.Плановият годишен ремонт на шести енергоблок се предвижда да завърши в края на месец октомври. Другият 1000-мегаватов блок на АЕЦ “Козлодуй” – пети, работи с пълно натоварване на мощността.", "date": "2018.09.15", "title": "Спряха за планов ремонт единия блок на АЕЦ \"Козлодуй\""}
{"url": "https://www.novinite.bg/articles/164528/V-parka-v-Lyulin-otvoriha-Zelena-biblioteka", "text": "Днес от 10:00 до 13:00 ч. по повод първия учебен ден Столичната библиотека ще бъде в парк „Люлин“ със своята „Зелена библиотека“. Каним деца и възрастни да вземат участие в инициативата \"Споделени книги\" – \"Вземи, прочети, върни\".Библиобусът на Столична библиотека също ще бъде сред жителите на квартала, за да ги покани да станат читатели на библиотеката и да си изберат любимата книга за четене. Читателските карти на този ден ще бъдат безплатни. Станете наш читател, прочетете хубава книга сред природата и оцветявайте книжки с децата си! ", "date": "2018.09.15", "title": "В парка в \"Люлин\" отвориха \"Зелена библиотека\""}
{"url": "https://www.novinite.bg/articles/164539/Patuvame-v-Sarbiya-s-kola-sreshtu-poveche-pari", "text": "Почивките, екскурзиите и пътуванията на българи в Сърбия вече ще излизат малко по-скъпо. От днес там се въвеждат по-високи пътни такси за автомобили с чуждестранна регистрация. Това предаде “Танюг”, като се позова на съобщение на предприятие “Пътища”, предаде Нова ТВ.Например, таксата за автомобил от Белград до Ниш, която досега е била 6,5 евро, от днес става 7 евро.Новите цени за чуждестранни коли се въвеждат с цел съгласуване на тарифите с курса на еврото. При изработването на старата тарифа цените са били изчислени по курс 1 евро за 120,3918 динара от 13 ноември 2014 г., а новите цени са съобразени с курса от 10 септември 2018 г. - 1 евро за 118,2951 динара. Според новото решение цените в евро ще се закръглят, както следва: от 0,01 до 0,49 евро се закръгля на 0,50 евро, а от 0,51 до 0,99 - на 1 евро.", "date": "2018.09.15", "title": "Пътуваме в Сърбия с кола срещу повече пари"}
