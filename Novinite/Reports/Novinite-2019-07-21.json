{"url": "https://www.novinite.bg/articles/178350/Forbs-Hakeri-udariha-Rusiya", "text": "Федералната служба за сигурност на Русия е станала жертва на кибератаа, съобщават „Форбс” и руската редакция на БиБиСи.Според информация на двете медии хакер е откраднал 7.5 терабайта данни от голям подизпълнител на руското контраразузнаване.Изтеклата информация разкрива подробности за някои специални проекти на руската служба за сигурност като разработки за извличане на данни от социалните мрежи, включително „Фейсбук” и „Линкдин”, проследяване на хора, използващи анонимния браузър TOR и разделянето на интернета, ползван то държавните институции от този на световната мрежа.На 13 юли хакери от групата 0v1ru$ са публикували на сайта на компанията SyTech подробности за изтеклите данни.  SyTech са голям подизпълнител за дигитални проекти на Федералната служба за сигурност на Русия и именно от фирмата са изтекли въпросните файлове.Хакерите проникнали в сървъра на обслужващата службите ИТ компания. Вместо подпис оставили усмихнато лице на началната страница на компанията. Емотикомът е популярен сред руските потребители и означава „тролване\".0v1ru$ са предали данните на хакерската група „Дигитъл революшън”, които са ги публикували и разпратили до различни медии.ФСБ (Федералната служба по безопасност) е наследник на съветското КГБ и се грижи за контраразузнаването на Русия, но освен на територията на страната, осъществява и големи операции по наблюдение и събиране на информация в чужбина, отбелязва „Форбс”.", "date": "2019.07.21", "title": "„Форбс”: Хакери удариха Русия"}
{"url": "https://www.novinite.bg/articles/178332/Predsedatelyat-na-KZLD-Sas-sigurnost-shte-ima-sankciya-za-NAP-i-tya-nyama-da-e-malka", "text": "Със сигурност ще има санкция за НАП и тя няма да бъде малка. Това заяви председателят на Комисията за защита на личните данни Венцислав Караджов в предаването „Събуди се” по Нова телевизия.По думите му ще се вземе предвид и фактът, че в базата на приходната агенция е имало „взломно влизане”. „Фирмите и публичните организации трябва да се събудят. Те не живеят сами в дигиталния свят. От 2006 до 2019 година много малко е направено за защита на информацията, която се обработва. Особено публичните органи, те по закон трябва да обработват тези данни и да ги защитават. И трябваше да стане тази брутална кражба, за да се разбере, че в България трябва да се полагат усилия за обработване на тези лични данни”, коментира Караджов.\"Големият проблем е, че тези данни са взети от националната база на НАП. Касаят почти всички българи. Те не могат да бъдат заличени, дори и КЗЛД да направи такива предписания”, обясни още шефът на комисията.По думите му не е възможно с изтеклите данни на хората да се теглят бързи кредити или да се извършват банкови операции, ако тези институции работят по правилата. Венцислав Караджов заяви, че проверката в НАП ще продължи максимум месец. Тя ще започне в понеделник. Той е категоричен, че дори да е имало тестове на системите за сигурност, то те не са били достатъчни. Не са спазвани и препоръки.", "date": "2019.07.21", "title": "Председателят на КЗЛД: Със сигурност ще има санкция за НАП и тя няма да е малка"}
{"url": "https://www.novinite.bg/articles/178333/Nad-200-hilyadi-dushi-posetiha-Rojenskiya-sabor", "text": "Над 200 хиляди души посетиха Роженския събор в Родопите. Затова се наложи и временно ограничение на движението в района.За желаещите да посетят фестивала беше осигурен обществен транспорт. Иначе, 3500 изпълнители разкриват магията на родопската музика от 4-те сцени на събора. От конкурс за най-красива народна носия, до кулинарно шоу за позабравени традиционни гозби.Така премина вторият фестивален ден. кулминацията обаче предстои тази вечер с празнична заря и спектакъл на нестинарите край огъня на роженските поляни.„Рожен дава силата за хоро, за песни, кой за каквото е дошъл. Аз съм доволна, че има хора, има песни, възраждане и обединение. България е била велика, нека да я направим още по-велика – с българската музика, с българските традиции. Нека не забравяме  откъде сме тръгнали и да не си прескачаме сянката, защото, който я прескочи си отива”, каза Валя Балканска. На Рожен е и прабългарската школа за оцеляване „БагаТур”. Тя ще представи символите, уменията и традициите на нашите предци.Заради събора е въведена специална организация на движението в района. Разработена бе транспортна схема с алтернативно преминаване през Лъки, Баните, Девин и в района на Рожен. Беше ограничено и движението между  Пампорово и Соколовци", "date": "2019.07.21", "title": "Над 200 хиляди души посетиха Роженския събор"}
{"url": "https://www.novinite.bg/articles/178323/Dnes-shte-bade-slanchevo", "text": "Днес ще бъде слънчево, след обяд с временни увеличения на облачността. В Източна България ще духа слаб до умерен югоизточен вятър. Максималните температури ще са между 30° и 35°, в София около 30°.Над планините ще бъде предимно слънчево, след обяд с временни увеличения на облачността. Ще духа слаб до умерен северен вятър. Максимална температура на 1200 метра около 24°, на 2000 метра – около 16°.Над Черноморието ще бъде слънчево. Ще духа слаб до умерен югоизточен вятър. Максималните температури ще са между 26° и 29°. Температурата на морската вода е 25-27°. Вълнението на морето ще бъде 1-2 бала.", "date": "2019.07.21", "title": "Днес ще бъде слънчево"}
{"url": "https://www.novinite.bg/articles/178330/Ogromna-podkrepa-v-internet-za-obvineniya-za-hakerskata-ataka-Kristiyan-Bojkov", "text": "Продължава скандалът с удара срещу НАП, а политиците си разменят обвинения за това кой и как да поеме отговорността. В социалните мрежи, обаче, расте популярността на обвинения за хакерската атака Кристиян Бойков. 20-годишният Бойков се превръща в истинска интернет-сензация. В социалните мрежи беше създадена негова фен-група, в която бе качено и първото му интервю след ареста. В петък той говори единствено пред НОВА. Пробивът в системата на НАП продължава да държи висок градуса на политическите страсти. „Това е една сериозна заплаха и пробив на националната сигурност. Отговорността е на цялото правителство, защото гръмна такъв скандал. И те веднага хващат един младеж, който нито има доказателство срещу него, нито нищо, за да замажат положението”, коментира депутатът от БСП и заместник-председател на Комисията по отбрана Николай Цонков „Трябва да има наказани, ако има пропуски. Не трябва да бъдат героизирани такива момчета и момичета, ако се намери кой е направил пропуска, чиновници държавни служители да бъде направено това, да бъде подобрена защитата. Приоритетите са образование, сега започнахме и  със сигурност, ще стигнем и до кибер. Ние го съзнаваме, но нямаме такива пари в държавата”, коментира бившият вътрешен министър и член на Комисията по отбрана Валентин Радев. Разследването продължава.Очаква се в началото на новата седмица НАП да е готов с приложението, което ще позволи на гражданите да направят проверка, дали данните им са изтекли в разпространените файлове.", "date": "2019.07.21", "title": "Огромна подкрепа в интернет за обвинения за хакерската атака Кристиян Бойков"}
{"url": "https://www.novinite.bg/articles/178324/KZP-Kupuvajte-naduvaemi-predmeti-za-plaja-samo-ot-sigurni-magazini", "text": "Проверките на търговци, които предлагат надуваеми артикули за плажа, са част от нашата контролна дейност по кампанията „Лято`2019”. Традиционно следим, както за качеството на туристическия продукт, така и за безопасността на предлаганите в търговската мрежа стоки, които потребителите приоритетно си купуват през летните месеци. Сред тях разбира се, са и надуваемите дюшеци, плаващи седалки, лодки и т.н.” Това каза пред „Дарик” радио Константин Арабаджиев, член на Комисията за защита на потребителите (КЗП). КЗП и Агенция „Митници” полагат необходимите усилия рискови продукти да не преминат границите на странат     „Когато получим уведомление за предстоящ внос на стоки, които не са придружени със задължителните документи, доказващи съответствието им с утвърдените стандарти за безопасност, ние забраняваме вноса, докато не стане безспорно ясно дали въпросните артикули са опасни или не.Това означава до представянето от страна на вносителя на документите за производител, извършени лабораторни изпитвания и пр.”, обясни Константин Арабаджиев. „Същевременно осъществяваме и ефективен контрол при търговците на дребно, като целта е да не се допуска циркулирането в търговската мрежа на артикули, за които няма гаранция, че са безопасни за потребителите. Целта на тези проверки пък е – ако все пак в магазините попаднат рискови продукти, те да бъдат иззети и унищожени”, допълни той. Константин Арабаджиев предупреди, че основният риск при ползването на опасни надуваеми предмети за плажа е от удавяне. „До подобна ситуация може да се стигне в резултат от заплитане или впримчване на крайниците на ползващия надуваемото изделие или дори на цялото тяло, което може да се случи както над, така или под повърхността на водата. При внезапно изпускане на въздуха, ако клапаните не са достатъчно надеждни, може неочаквано да се загуби плаваемост.При други обстоятелства може да се стигне до преобръщане на средството, което също е опасно”, посочи той. Арабаджиев препоръча при закупуването на плажни принадлежности да не се рискува с непознати или съмнителни търговци. „На другия ден е възможно вече да не е на това място и да няма как да го открием, за да му потърсим сметка за всеки проблем, който евентуално може да възникне с покупката. Много по-вероятно е закупената от несигурен търговски обект стока да се окаже опасна или пък с някакъв дефект. Но, ако търговецът не може да бъде намерен, ние няма как да поискаме да върнем опасната стока и да получим парите си за нея обратно. Или пък да предявим рекламация, ако се окаже, че това, което сме си купили, има едно или друго несъответствие”, подчерта той.", "date": "2019.07.21", "title": "КЗП: „Купувайте надуваеми предмети за плажа само от сигурни магазини”"}
{"url": "https://www.novinite.bg/articles/178331/Ima-ogranicheniya-na-dvijenieto-mejdu-Pamporovo-i-Sokolovci", "text": "Във връзка с провеждането на традиционния събор \"Рожен 2019“ до 06.00 часа на 22 юли е има наложени ограничения за движението на моторни превозни средства от отклонението за Пампорово до село Соколовци. Това съобщиха от пресцентъра на Агенция „Пътна инфраструктура“ (АПИ).Алтернативният маршрут за движение на транзитния трафик е Проглед – к. к. Пампорово – Смолян – Соколовци и обратно,За периода до 22 юли т. г. отпада забраната за движение на МПС над 3.5 т по пътя Пампорово – Смолян.Очаква се движението в участъка Пловдив – Смолян да бъде натоварено и поради това на шофьорите на товарни автомобили се препоръчва да използват обходни маршрути:- Пловдив – Кричим – Девин – Стойките – к. к. Пампорово – Смолян и обратно;- Пловдив – Кърджали – Ардино – Смолян и обратно.АПИ призовава шофьорите да се движат със съобразена скорост и повишено внимание, спазвайки пътна сигнализация и указанията на контролните органи.", "date": "2019.07.21", "title": "Има ограничения на движението между Пампорово и Соколовци"}
{"url": "https://www.novinite.bg/articles/178339/Prodaljavat-proverkite-na-BABH-po-pazarite-v-Sofiya", "text": "\r\nДнес инспектори на Агенцията по безопасност на храните и Столичния инспекторат проследиха дали се спазват правилата на пазара в Долни Богров. Нарушенията, които откриха, не са свързани с продажбата на домашни свине и продукти от свинско месо.\r\n\r\n\r\n\r\n\r\n\r\n\r\n\r\n\r\n\r\n", "date": "2019.07.21", "title": "Продължават проверките на БАБХ по пазарите в София"}
{"url": "https://www.novinite.bg/articles/178338/Pochina-Bugi-Barabata", "text": "\r\nНа 58-годишна възраст почина музикантът Марио Събев, известен като Буги Барабата.\r\n\r\n\"Буги Барабата, основателят на “Бараби Блус Бенд”, легендарен водещ на шоуто „Буги Тайм“ по Z-Rock, съавтор на вечното „Няма бира“, написал чудесната песен на Георги Минчев „Равносметка“, си отиде от този свят тази нощ\", съобщи радио Z-Rock на фейсбук страницата си.\r\nИзвестният български блус музикант е роден на 24 декември 1960. Активната му музикална кариера започва през 1993 година. От тогава Буги Барабата е част от рок живота на столицата, участва в редица рок фестивали в цялата страна. Автор е на всичките песни в шестте албума на „Бараби Блус Бенд“: „Песни от гаража“, „Лоши времена“, „Срещу вятъра“, „18 карата кал“, „Без право на обжалване“ и „Бесните кучета на блуса“. Съавтор на хита на Васко Кръпката – „Няма бира“. За Георги Минчев е написал песента „Равносметка“, припомни БГНЕС.\r\nПоклон пред паметта му!  \r\n", "date": "2019.07.21", "title": "Почина Буги Барабата"}
{"url": "https://www.novinite.bg/articles/178340/Si-En-En-otrazi-krizata-v-NAP-Cyala-naciya-beshe-haknata", "text": "„Цяла една нация беше хакната“. Това гласи заглавието на водещата новина в сайта на Си Ен Ен от тази сутрин. „Асен Генов е доста ядосан. Неговите лични данни станаха публично достояние през изминалата седмица, заедно с тези на други 5 милиона българи, след като хакери ги откраднаха от данъчната служба на страната“, съобщава американската телевизия.В страна с население от 7 милиона души, мащабът на тази хакерска атака на практика означава, че всеки работещ човек е бил засегнат, пише още Си Ен Ен.„Всички трябва да сме ядосани. Данните ни сега са лесно достъпни за всички. Много, много хора в България вече имат тези файлове, вярвам, че и не само в България“, твърди блогърът и политически анализатор Генов.Хакерската атака е извънредна, но не е уникална, коментира Си Ен Ен и посочва, че правителствените бази данни са като гърнета с мед за хакерите.По-смущаващ е обаче фактът, че това не е първата хакерска атака срещу българското правителство.Търговският регистър на страната беше хакнат преди по-малко от година, припомня Си Ен Ен.Американската медия се позовава на българския адвокат, специалист в областта на защита на личните данни, Десислава Кръстева. По думите ѝ инцидентът в НАП е тревожен. „Това не бива да се случва в държавна институция“, коментира тя, цитирана от американската телевизия.", "date": "2019.07.21", "title": "Си Ен Ен отрази кризата в НАП: Цяла нация беше хакната"}
{"url": "https://www.novinite.bg/articles/178335/Veliko-Tarnovo-e-svetovna-karnavalna-stolica", "text": "Двадесет и второто издание на Международния фолклорен фестивал бе открито снощи във Велико Търново. Още седем фестивални вечери /до 27 юли/ старопрестолният град ще бъде световна столица на карнавала. Популярният културен форум започна традиционно - с дефиле на гостуващите групи по главната улица „Васил Левски“, танцувални и музикални изпълнения. Във фестивала участват състави и формации с общо над 350 изпълнители от осем държави – България, Аржентина, Колумбия, Египет, Грузия, Панама, Китай и Башкирия.Вечерните концерти са в Летния театър и започват в 20,00 ч., входът е свободен. Песни, танци, акробатика и много изненади са подготвени за публиката. По време на откриването всички участници и публиката бяха приветствани от заместник-кмета на Велико Търново проф. Георги Камарашев. Той ги поздрави от името на кмета Даниел Панов и подчерта голямата популярност на фестивала, превърнал се в една от емблемите на старопрестолния град в България и по света. Приветствие отправи и Емил Павлов – създател и основен организатор на събитието. Организатори на фестивала са Фондация „Международни фолклорни фестивали”, Община Велико Търново и Националната секция на CIOFF /Международен съвет на организаторите на фестивали за фолклор и традиционни изкуства/ в България. Съпътстващи събития са конкурс за красота и артистичност „Мис Фестивал“, традиционните вечери на нациите и др.", "date": "2019.07.21", "title": "Велико Търново е световна карнавална столица"}
{"url": "https://www.novinite.bg/articles/178327/Dneven-horoskop-za-nedelya-21-yuli-2019-g", "text": "Днес е денят, в който трябва да се погрижите за всички изостанали задачи и всичко, което сте отлагали в миналото. Позабавлявайте се като се погрижите за външния си вид.Дори и да сте в разгара на пламенна връзка, трябва да се отдръпнете за известно време или поне да я оставите на заден план. Имате по-важни неща за вършене.Махнете всички граници, ако искате хората да ви забелязват, трябва да излезете и да се покажете. Добрата новите е, че поддържате определено ниво на достъпност. Вижте повече на:", "date": "2019.07.21", "title": "Дневен хороскоп за неделя, 21 юли 2019 г."}
{"url": "https://www.novinite.bg/articles/178336/Nad-30-dushi-sa-zadarjani-pri-demonstracii-v-Turciya", "text": "\r\nНай-малко 23 души в Истанбул и 8 души в Анкара са били задържани, а няколко са пострадали след сблъсък между полицията и демонстранти в събота вечер.\r\n\r\n\r\n\r\n\r\n\r\n\r\n\r\n\r\n", "date": "2019.07.21", "title": "Над 30 души са задържани при демонстрации в Турция"}
{"url": "https://www.novinite.bg/articles/178347/Pojar-boshuva-i-v-Portugaliya", "text": "Хиляда пожарникари се борят с избухналите вчера горски пожари в Централна Португалия, предаде Асошиейтед прес, като се позовава на местните власти.При пожарите бяха ранени осем огнеборци и един цивилен, който е откаран в болница.Португалската служба за гражданска защита съобщи днес, че пожарникари се борят с пламъците на три фронта в района на Кащелу Бранку, на 200 км североизточно от столицата Лисабон.Според властите в борбата с огнената стихия пожарникарите са подпомагани от стотици пожарни автомобили и десет специализирани самолета.\r\n\r\n\r\n\r\nТова е първият сериозен горски пожар в Португалия тази година, отбелязва Асошиейтед прес.През последните години в Португалия имаше няколко смъртоносни горски пожари, като тези през 2017 г., които отнеха живота на 106 души. Броят на жертвите тогава подтикна португалското правителство да вземе по-сериозни мерки за превенция и борба с пожарите, като резултатът бе, че през миналата година нямаше жертви на горски пожари.", "date": "2019.07.21", "title": "Пожар бошува и в Португалия"}
{"url": "https://www.novinite.bg/articles/178334/Dvojno-po-niski-dobivi-na-pshenica-v-Rusensko-zaradi-dajdovete", "text": "\r\nПроливните дъждове и градушките поразиха над 15 хиляди декара от посевите и намалиха наполовина добива на пшеница в някои райони на Русенска област. Зърнопроизводителите обаче са категорични, че това няма да се отрази на качеството й, както и на цената на хляба.\r\n\r\n\r\n\r\n\r\n\r\n\r\n\r\n\r\n\r\n\r\n ", "date": "2019.07.21", "title": "Двойно по-ниски добиви на пшеница в Русенско заради дъждовете"}
{"url": "https://www.novinite.bg/articles/178341/Po-tradiciya-ot-VMRO-chestvaha-v-Smilevo-godishninata-ot-Ilindenskoto-vastanie", "text": "Тази година се навършват 116 години от Илинденско-Преображенското въстание и по този повод ВМРО за поредна година почете началото на въстанието в с. Смилево, Македония.Събитието бе организирано от Културен център „Иван Михайлов“, Битоля. То бе уважено от народните представители от ВМРО Александър Сиди, Красимир Богданов и Йордан Йорданов. Специални гости бяха представители на Сдружението на родовете от Македония, в лицето на внучката на полк. Борис Дрангов Райна Дрангова. Структурите на ВМРО от цялата страна също дойдоха да отдадат почит пред Илинденци и тяхното дело.Любчо Георгиевски - председател на българския културен център в откри събитието с думите, че днес всички ние трябва да продължим да изповядваме идеите и да свдем глави пред подвига на илинденци. Днес ние всички сме продължители на неговите дела по един или друг начин, посочи той.Народният представител и член на националното ръководство на  ВМРО Александър Сиди поздрави всички присъстващи от името на ВМРО като подчерта, че да си пред паметника на великия водач Дамян Груев, именно в Смилево на Илинден, е много емоционално и за него е чест и гордост да бъде част от носителите на идеите на илинденци. Сиди прочете поздравителен адрес от името на председателя на Организацията, заместник министър-председател и министър на отбраната Красимир Каракачанов.Народният представител от ВМРО Красимир Богданов поднесе поздравления от името на парламентарната група на ОП и подчерта значимостта и символиката на Смилево, където не само е роден легендарния водач на ВМРО, но именно там и се взима решението за вдигането на най-значимото въстание за освобождението от турско робство, а именно Илинденско-Преображенското.Официалната церемония беше открита с химна на ВМРО „Изгрей зора на свободата”, химните на Македония и България.Илинденско-Преображенското въстание е символ на свобода, национално единство и единение. То обединява свободните българи, българите от Македония и от Тракия. Тази борба продължава не защото народите ни не са обединени, а защото продължава геополитическата манипулация на историческата истина.", "date": "2019.07.21", "title": "По традиция от ВМРО честваха в Смилево годишнината от Илинденското въстание"}
{"url": "https://www.novinite.bg/articles/178329/Ochakvat-se-novi-zadrastvaniya-prez-Kapitan-Andreevo", "text": "И в неделния ден се очаква интензивен и натоварен трафик на граничния пункт \"Капитан Андреево\".Очаква се през почивните дни през пункта да преминат рекордните 10 000 автомобила.", "date": "2019.07.21", "title": "Очакват се нови задръствания през \"Капитан Андреево\""}
{"url": "https://www.novinite.bg/articles/178342/Govoritelyat-na-NAP-Ako-se-naloji-shte-spirame-nyakoi-elektronni-uslugi", "text": "„Трябва да оценим критично уязвимостта. За да има електронни услуги, трябва да се разработват системи. Тези системи са една отвореност и са подложени на риск. Към момента главните неща в НАП функционират по сигурен и стабилен начин. Нямаме причини да вярваме, че уязвимостите продължават да се експлоатират, електронните услуги работят и всички входове и изходи към НАП изглеждат сигурни. По отношение на периферни услуги сме идентифицирали рискове, не сме идентифицирали изтичане на данни. В момента са преустановени няколко услуги, други са ъпгрейднати“. Това каза пред БНР говорителят на Националната агенция по приходите (НАП) Росен Бъчваров.Той поясни, че в момента се извършват тестове за уязвимости и ако се наложи спиране на някои електронни услуги, то това ще бъде направено. „Нито става дума за катастрофа. Нито става дума за нещо безобидно. Нашият фокус е насочен върху две основни теми. Първата е да оценим дали има други уязвимости в информационните системи на НАП и ако такива бъдат намерени, те да бъдат затворени веднага. Вторият ни фокус е да дадем възможно най-много и полезна информация за гражданите“, заяви Бъчваров.Той каза, че атаката е показала уязвимостта на компютърната система и отговорност за нея ще се поеме, но непосредствената задача е агенцията да каже на гражданите. „А, има ли техни данни. Б, какви са тези данни. Ц, какво може да направи един гражданин, чиито данни са в този текст, така че да намалим дотолкова, доколкото е възможно, неблагоприятните последици от това“, добави Бъчваров.Говорителят на НАП каза още, че вероятно скоро ще бъде пусната система, през която гражданите да могат да проверят дали са част от жертвите на кабиреатаката.„Около 3% от всички информационни масиви на НАП са засегнати. Това са данни – имена и ЕГН-та на над 4 милиона живи български граждани и над 1 милион починали. Информацията е частична. От тези изтекли данни не може да се направи пълно и изчерпателно профилиране за мен, за вас, за всеки един от хората. Не означава, че тези частични данни не са чувствителни\", заключи говорителят на НАП. ", "date": "2019.07.21", "title": "Говорителят на НАП: Ако се наложи, ще спираме някои електронни услуги"}
{"url": "https://www.novinite.bg/articles/178344/Kamion-sas-slama-izgorya-na-patya-kam-Rojen", "text": "Камион със слама се запали на пътя Проглед-Чепеларе, затваряйки за около час движението по едно от трасетата към Роженския събор, съобщиха от ОД на МВР- Смолян. Екипи на пожарната са реагирали незабавно, ограничавайки пожара, преди да се разпространи върху гора край пътя. Товарният автомобил е изгорял напълно. Движението по пътя се възстановява, контролирано се пропускат автомобили през участъка, където е станал пожарът.", "date": "2019.07.21", "title": "Камион със слама изгоря на пътя към Рожен"}
{"url": "https://www.novinite.bg/articles/178345/Demonopolizaciyata-na-NZOK-shte-postavi-li-pacienta-v-centara-na-zdravnata-sistema", "text": "„Премахването на монопола на Националната здравноосигурителна каса (НЗОК) е най-доброто, което може да се служи. Това ни дава възможност да избираме къде да дадем парите си, дава ни възможност да избираме кой да защити правата ни по време на лечение и ако не сме доволни, да можем да го сменим. Нещо, което сега не можем да направим. Това всъщност ни поставя в центъра на здравната система“. Това каза пред БНР Стойчо Кацаров, председател на Центъра за защита на правата в здравеопазването. В началото на седмицата министърът на здравеопазването Кирил Ананиев представи концепцията си за нов здравен модел. Едно от предложенията е частни застрахователни фондове да се конкурират с НЗОК за основния пакет на лечение, който се покрива от задължителната вноска от 8%.„В центъра на здравната система в момента са шефовете на НЗОК и на Министерството на здравеопазването. Те са овластени да вземат решенията. Давайки ни възможност да избираме, те ни овластяват“, поясни Кацаров в предаването „Неделя 150“.Очакванията на Стойчо Кацаров са, че парите, които ефективно се използват за лечение, ще се увеличат значително в сравнение със сега:„Фондът може да постигне печалба, ако пациентите, осигурени при него, са доволни. Затова фондът е силно заинтересован от това пациентите да са доволни, а те ще са доволни, ако той по най-ефективния начин използва парите за тяхното лечение… Фондовете са заинтересовани да следят харча на всяка една стотинка, защото ще си загубят клиентите, а ако си загубят клиентите, няма да имат печалба и ще си загубят инвестициите. Сега ръководството на Здравната каса и добре, и лошо да управлява, няма да загуби нищо“.Кацаров допълни:„Ако един лекар или лечебно заведение не предоставя добра медицинска помощ, фондът няма да сключи договор с него, за да защити интереса на пациентите си. Сега НЗОК сключва договор с всички, дори и с тези, които не предоставят качествени услуги“.„Дейностите, които ще се покрият след демонополизацията на НЗОК със сегашния финансов ресурс, ще станат повече, отколкото са в момента. Става дума за основния пакет. В момента ние доплащаме половината от медицинската помощ, която получаваме, независимо дали я наричаме основен или друг пакет. Ще доплащаме по-малко, ако се демонополизира Касата заради по-ефективното разходване на средствата… Очаквам приходите от здравни вноски да се увеличат“, каза още Стойчо Кацаров.По думите му днешните регионални диспропорции с болниците ще отпаднат при новия модел, защото „диспропорциите са резултат от монопола“.Проф. Радослав Гайдарски: Това, което се предлага, няма да подобри здравеопазването„Моделът на министър Ананиев не е нов, това е модел, който се опитахме да въведем през 2006 – 2007 година - по същия начин с разбиване на монопола на НЗОК, с въвеждане на здравни фондове. Тогава не успяхме по същите причини, по които и сега този модел няма да успее. Защото България е малка страна с много малко пари. Няма друга страна в Европа, която да има толкова малко финансови средства, вложени в здравеопазването“. Това коментира в предаването „Неделя 150“ проф. Радослав Гайдарски, бивш министър на здравеопазването, част от ръководството на БСП.Проф. Гайдарски изрази притеснение, че може да настъпи регионализация в здравеопазването и фондовете по-скоро ще ограничат пациентите в избора им къде да се лекуват, а няма да им дадат свободата, която имат сега:„Това, което се предлага в момента, няма да подобри здравеопазването като организация и като начин на работа в системата… Най-положителното, което предлага министър Ананиев е, че не въвежда, не казва – ето сега започваме по този начин, а предлага една идея, която ще се обсъжда“.„Системата може да се подобри само с увеличаване на парите в Здравната каса - здравната вноска да стане поне 10%. Всички трябва да бъдат равнопоставени - тези 8% сега се вземат само от около 1,5 млн. здравноосигурени, за децата не се дава достатъчно, всички държавни служители трябва да бъдат равнопоставени с останалите хора, които работят. Тогава ще има увеличаване на парите в НЗОК. Трябва да има и строг контрол на разходване на парите“.Жени Начева: Категорично няма да променяме основния здравен пакет„Митът, че държавата не плаща здравните вноски, е некоректен… Не е проблем приходната част и 8% здравна вноска, а ефективността на разпределение и изразходване на разходите. Преди да започнем дебата за приходната част, която в момента е уредена, трябва да започнем дебата как се разпределя балансът в разходите. И другият важен момент са средствата, които отиват извън здравните вноски в здравната система – как те да се изсветлят и да се въведе ред в техния обем, обхват, вид и стойности, които се заплащат от хората“. Това каза Жени Начева, зам.-министър на здравеопазването и председател на Надзорния съвет на НЗОК, в предаването „Неделя 150“.Начева подчерта, че „ефективността на системата трябва да започне от преоценка на разходите и баланса в разходите между отделните направления на медицината, които се заплащат“.„Категорично няма да променяме основния пакет. Здравноосигурените лица няма да бъдат лишени от което и да е от правата, които имат в момента, в широкия спектър здравноосигурителни дейности, които Касата заплаща... Едно от задължителните искания, които ще бъдат отправени към фондовете, ще бъде да имат териториален обхват и диверсификация на територията на цялата страна\", подчерта Жени Начева и допълни:„Промяната в цените на клиничните пътеки и анализ започваме още тази година, защото предстои сключването на Национален рамков договор. Тази работа минава и през оценка и анализ на дейностите на лечебните заведения, защото цената на една и съща услуга на територията на цялата страна в различни лечебни заведения понякога е твърде различна. Преостойностяването на клиничните пътеки е нещо необходимо“.Начева изрази съмнение фондовете да изпаднат в противоречие с клиентите си, в лицето на пациентите, и с избора им на личен лекар:„Водещ ще бъде изборът на пациентите. Затова не считам, че фондовете ще допуснат да бъдат в противоречие с клиентите си, като не са избрали при тях да бъде съответният общопрактикуващ лекар. Личните лекари са дефицитни в цялата страна и много внимателно ще анализираме механизмите за сключване във фондовете на договори на ниво първична медицинска помощ“.", "date": "2019.07.21", "title": "Демонополизацията на НЗОК – ще постави ли пациента в центъра на здравната система"}
{"url": "https://www.novinite.bg/articles/178326/Borisov-shte-podkrepi-Koveshi-za-evropejski-glaven-prokuror", "text": "Премиерът Бойко Борисов ще подкрепи кандидатурата на румънката Лаура Кьовеши за поста европейски главен прокурор, съощиха от правителствената пресслужба.Тя е бивш ръководител на румънската антикорупционна агенция. Неин конкурент за поста е французинът Жан-Франсоа Бонер.", "date": "2019.07.21", "title": "Борисов ще подкрепи Кьовеши за европейски главен прокурор"}
{"url": "https://www.novinite.bg/articles/178337/16-tejki-katastrofi-za-denonoshtieto", "text": "През изминалото денонощие на територията на страната са станали 16 тежки пътнотранспортни произшествия /ПТП/, съобщават от МВР. При тях няма загинали, а 22-ма са пострадалите. В София за денонощието са регистрирани 19 леки катастрофи, при които един човек е ранен.", "date": "2019.07.21", "title": "16 тежки катастрофи за денонощието"}
{"url": "https://www.novinite.bg/articles/178343/Korneliya-Ninova-prikanva-horata-da-se-vklyuchat-v-koloezdachnoto-sastezanie-za-kupa-Buzludja-2019-g", "text": "Нинова пише още, че целта е връх Шипка.\"Всяка година десетки българи се включваме в това преживяване - прекрасна природа, чист въздух и отбор, в който винаги има кой да ти помогне и насърчи нагоре\", пише още лидерът на БСП.", "date": "2019.07.21", "title": "Корнелия Нинова приканва хората да се включат в колоездачното състезание за купа \"Бузлуджа\" 2019 г."}
{"url": "https://www.novinite.bg/articles/178328/Koi-sa-naj-predpochitanite-specialnosti-na-Sofijskiya-universitet", "text": "Над 7 100 кандидат-студенти подадоха тази година документи за най-старото ни висше училище Софийския университет. Те се състезават за над 5800 места. Вече са запълнени специалности като \"Право\" и \"Журналистика\". Във вторник ще е излезе третото, последно класиране за Университета. Кои са най-желаните специалности и кои са новите провери Елиана Димитрова.За поредна година най-много кандидат-студенти са пожелали да учат \"Психология\".В тора е специалността \"Софтуерно инженерство\", трета - \"Право\". Причините - младежите харесват психологията като специалност и тя се преподава добре в Университета. Не трябва да се забравя обаче, че \"Психологията \" не винаги е първото желание и за нея се кандидаства и с оценките от дипломата.проф. Ренета Божанкова, зам. ректор по учебната част: Една от причините да е посочена в толкова много желания е и това, че всъщност има възможност за такова балообразуване.Над 4300 кандидат-студенти са се класирали в Алма Матер още на първия етап.След първото класиране в Софийския университет изцяло бяха запълнени само осем от 119-те специалности- сред тях право, журналистика, графичен дизайн. Най- желаната, психологията, обаче остана с пет незаети места.проф. Ренета Божанкова, зам. ректор по учебната част: Очакваме и във второто класиране попълване на всички места в най- желаните специалности, разбира се изборът е на младите хора.От университета казаха в аванс, че след втория етап психологията е запълнена. На него се класираха общо 566 студенти.Тази година в СУ има и две нови специалности - \"Геопространствени системи и технологии\" и \"Счетоводство, финанси и дигитални приложения\" на английски.проф. Ренета Божанкова, зам. ректор по учебната част: Мислите ли, че ще се запълнят? - Да, убедена съм, че това ще се случи, защото интересът към новите специалности винаги е подчертан.На 23 юли ще излезе и третото, последно класиране. Записването за него ще продължи от 24 до 26 юли. Едва след това ще стане ясно колко свободни места са останали в Алма матер от общо над 5800.През последните години заради демографската криза и обучението в чужбина Университетът изпитва затрудения да попълни всичките си бройки. Миналата година в края на август беше обявен допълнителен прием за 850 места в над 80 специалности.", "date": "2019.07.21", "title": "Кои са най-предпочитаните специалности на Софийския университет?"}
{"url": "https://www.novinite.bg/articles/178346/Pojar-bushuva-na-50-kilometra-ot-Atina", "text": "По обяд в Мегара, в западната част на област Атика, избухна пожар, и от противопожарната охрана съобщиха, че 51 пожарникари, 19 превозни средства, членове на специализираната пожарна служба и два хеликоптера са се включили в битката със стихията. Според гръцките медии огънят е близо до населено място и има къщи в околността, които могат да бъдат застрашени от пламъците. От гражданската защита съобщават, че генералният секретар за гражданска защита, Никос Хардаляс спешно е заминал за района на бедствието. Мегара е на около 50 километра западно от центъра на Атина. ", "date": "2019.07.21", "title": "Пожар бушува на 50 километра от Атина"}
{"url": "https://www.novinite.bg/articles/178348/Intenziven-trafik-po-granicite-ni", "text": "Интензивен е трафикът на леки автомобили на всички сухопътни гранични контролно-пропускателни пунктове (ГКПП) на границата с Румъния и в двете посоки, по данни към 12.00 часа. Това съобщиха от ГД „Гранична полиция“. На ГКПП \"Кулата\" и ГКПП \"Маказа\" на българо-гръцката граница трафикът на леки коли също е интензивен и в двете посоки. На ГКПП \"Калотина\" на границата със Сърбия трафикът е интензивен на вход за леки автомобили. Преминаването през всички контролно-пропускателни пунктове на българо-македонската и българо-турската граница се осъществява нормално.", "date": "2019.07.21", "title": "Интензивен трафик по границите ни"}
{"url": "https://www.novinite.bg/articles/178325/Ninova-vav-Fejsbuk--Koveshi-moje-da-e-nositel-na-spravedlivost-za-evropejskite-grajdani", "text": "Страх лозе пази, но е късно за пазача. Борисов обявил, че ще подкрепи г-жа Кьовеши за главен европейски прокурор. Изчаквал бил ЕНП да има обща позиция. Тази седмица му зададох въпрос в парламента - ще я подкрепи ли. Не дойде да ми отговори, защото не било от неговата компетентност. Чудя се да се смея ли, да плача ли? Когато имаше двама кандидати, Борисов не подкрепяше Кьовеши. Даже ме пращаше в Румъния да видя какви бели е направила. Сега, когато тя остана единствен кандидат - тича пред вятъра. Късно ви е за смяна на позицията, г-н премиер. Време ви е за притеснения. Изразявам личното си мнение - подкрепях я и преди, и сега. Отнесох много критика за тази позиция и от свои, и от други, но продължавам да мисля, че тя може да бъде носител на справедливост за европейските граждани. Желая й успех!", "date": "2019.07.21", "title": "Нинова във Фейсбук : Кьовеши може да е носител на справедливост за европейските граждани"}
{"url": "https://www.novinite.bg/articles/178349/Borisov-stana-krastnik-na-dvamata-si-vnuci", "text": "Премиерът Бойко Борисов стана кръстник на внуците си - Бойко-младши и Иван. Кръщенето е било тази сутрин в храма „Света Петка”, в Клисурския манастир край Банкя.„Бойко и Иван вече са християнчета“, написа премиерът във Facebook и показа снимки от празника.", "date": "2019.07.21", "title": "Борисов стана кръстник на двамата си внуци"}
