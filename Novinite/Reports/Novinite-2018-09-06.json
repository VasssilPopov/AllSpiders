{"url": "https://www.novinite.bg/articles/164119/Spasiha-stotici-migranti-kraj-ispanskite-bregove", "text": "Повече от 200 мигранти са спасени край бреговете на Испания, съобщават местните власти, предадоха БГНЕС и Нова ТВ. Хората били открити на няколко лодки недалеч от остров Алборан в Средиземно море. Един от плавателните съдове потънал, отнемайки живота на петима души. Спасените са транспортирани до град Мотрил, провинция Гранада.През 2015 г., заради активизирането на конфликтите в редица страни от Близкия изток и Северна Африка, рязко нарасна броят на лицата, пристигащи в ЕС от тези региони. Средиземноморският маршрут е основен път за мигрантите, потърсили спасение на Стария континент.От началото на 2018 г. по него са пристигнали над 60 000 души, а повече от 1500 се водят безследно изчезнали. Испания е приела най-много нелегални мигранти – 24 500.", "date": "2018.09.06", "title": "Спасиха стотици мигранти край испанските брегове"}
{"url": "https://www.novinite.bg/articles/164118/Tramp-s-blagodarstven-tuit-kam-Kim-Chen-Un", "text": " Американският президент Доналд Тръмп благодари на севернокорейския лидер Ким Чен Ун за „непоколебимата вяра“ в него. Това написа в Туитър стопанинът на Белия дом, предаде БГНЕС.„Лидерът на КНДР Ким Чен Ун обяви „непоколебимата си вяра в президента Тръмп. Благодаря на председателя Ким. Ние ще направим това заедно“, написа президентът на САЩ.Специалният пратеник на южнокорейския президент посети вчера Пхенян, където разговаря с Ким Чен Ун. След посещението си на брифинг в Сеул той заяви, че севернокорейският лидер се надява на значително подобрение на отношенията със САЩ през следващите няколко години. По думите му, Ким Чен Ун е заявил, че „вярва на президента Доналд Тръмп и се надява, че по време на неговия първи мандат Пхенян и Вашингтон ще могат да преодолеят 70 години враждебност и да ликвидират ядрените оръжия от Корейския полуостров“.", "date": "2018.09.06", "title": "Тръмп с благодарствен туит към Ким Чен Ун"}
{"url": "https://www.novinite.bg/articles/164122/London-se-gotvi-za-kiperataki-i-shponaj-sreshtu-Moskva", "text": "Лондон може да прибегне до кибератаки срещу Русия и забрана за влизане на нейни граждани на територията на Великобритания в отговор на отравянето през март тази година в Солсбъри на бившия полковник от ГРУ Сергей Скрипал и неговата дъщеря Юлия, за което британското следствие обвинява Москва. Това съобщават едновременно два британски вестника, позовавайки се на анонимни правителствени източници, предаде БГНЕС.Според информация на Дейли Телеграф“, ответните мерки на Лондон могат да включват „кибератаки, шпионаж и забрана за влизане на отделни лица“. „Кремъл трябва да почувства, че не може да действа безнаказано. Русия трябва да види, че има цена за това, което прави“, пише вестникът. “Таймс“ на свой ред пише, че британският премиер Тереза Мей се готви за „кибервойна срещу руските шпионски мрежи“.Целта на тези действия на британското правителство в киберпространството са нарушаване на комуникациите на Главното управление /наследник на ГРУ/ на ГЩ на руската армия, което Лондон смята за отговорно за отравянето в Солсбъри, както и изолиране на неговите източници на финансиране. При това, както заяви по-рано днес заместник-министърът на вътрешните работи по въпросите на сигурността Бен Уолъс, Великобритания ще противостои на „враждебната дейност“ на Русия с помощта на законни средства, с които разполага.Според брианската версия, на 4 март в Солсбъри семейство Скрипал е отровено с „Новичок“. Великобритания обвини Русия за инцидента. Русия отхвърли тези обвинения, посочвайки, че нито в СССР, нито в Русия е имало програма за разработването на този вид химическо оръжие. Специалистите от британската военна лаборатория не успяха да установят произхода на веществото, с които бяха отровени семейство Скрипал. ", "date": "2018.09.06", "title": "Лондон се готви за киператаки и шпонаж срещу Москва"}
{"url": "https://www.novinite.bg/articles/164113/Sofiya-Ekiden-maraton-2018-priklyuchi-s-rekord", "text": "Отборът на SLS Мастерс спечели четвъртото издание на щафетния маратон в София с нов рекорд на трасето. Тимът в състав Деян Славчев – Део, Иво Балабанов, Александър Сръндев, Димчо Мицов, Йоло Николов и Митко Ценов финишира за 2.15:39 ч. и така подобри с 55 секунди най-доброто досегашно постижение, регистрирано миналата година. Среброто бе за отбора на Маратон Пловдив с 2.19:58 ч., а бронзът за Дрийм Тийм 5кмРън с 2.17:58, изпреварили с минимална разлика „Българска армия“, които обаче грабнаха титлата в категорията на държавните структури.На старт в надпреварата „Екиден Маратон 2018“ застанаха 58 тима, а сред участниците личаха редица популярни не само в спорта имена. Състезанието със старт-финал пред Национталния стадион „Васил Левски“ е част от инициатива \"София - Европейска столица на спорта\" и по традиция е в чест на националния празник - Съединението на Княжество България и Източна Румелия, за което символизира и щафетният характер на надпреварата.Маратонът бе открит от посланика на Япония в България Масато Ватанабе и от директора на проявата Даниел Дуков. И двамата пожелаха успех, а дипломатът изтъкна ролята на подобни бягания за изграждане на екипен дух, на дисциплина, себераздаване и любов към спорта.Веднага след като отборите потеглиха по трасето бе даден старт и на детската щафета 4х400 м, който предизвика най-много емоции, особено сред родителите. Най-бързи бяха представителите на Академик с треньор Моника Гачевска, пред Приорити 1, Приорити 2 и др..Сред участиците в големия маратон, редом до някои от най-известните ни атлети се състезаваха футболните треньори Милен Радуканов, Светослав Петров и др. плюс европейската шампионка по биатлон Павлина Филипова, както и част от най-силните ни състезатели в зимните спортове в момента, сред които бе световният шампион по ски-ориентиране Станимир Беломъжев. Японското посолство пък бе със свой отбор, а в тима „Run2gether” имаше хора в неравностойно положение с инвалидни колички.София „Екиден маратон 2018” е отборно състезание на класическата дистанция, като всеки тим е съставен от шестима души, които изминаватобщо 42.195 км. Бегачите са разпределени на постове от 5 км + 10 км + 5км + 10км + 5км + 7.195 км = 42.195км. Дисциплината е лицензирана от Международната федерация по лека атлетика (IAAF), a трасето в София отговаря на всички стандарти. Името „екиден“ идва от японското \"предаване на поста\", като традиционно от дълги години състезание в страната на изгряващото слънце.В състезанието участваха и много любители на бягането. Така всеки желаещ можеше да тества възможностите си срещу част от най-успешните спортисти на България. Пълни резултати и подробна информация може да се намери в официалния сайт на маратона . ", "date": "2018.09.06", "title": "София Екиден маратон 2018 приключи с рекорд"}
{"url": "https://www.novinite.bg/articles/164123/Zeehofer-Problemite-na-Germaniya-idvat-ot-migrantite", "text": "Спадът на рейтинга на водещите германски партии, включително на консервативната коалиция ХДС/ХСС, е свързано с миграционния проблем. Това заяви в интервю за вестник „Рейнише пост“ министърът на вътрешните работи Хорст Зеехофер, предаде БГНЕС.„Миграционният въпрос е източник на всички политически проблеми в тази страна. Повтарям това вече три години и това се потвърждава от много допитвания“, отбеляза той. „У нас за пръв път се появи партия по-дясна от ХДС/ХСС, която може да укрепи своите позиции в средносрочна перспектива. Имаме разделена държава и недостатъчна подкрепа за народните партии в обществото“, каза Зеехофер, говорейки за усилването на политическия небосклон на дяснопопулистката „Алтернатива за Германия“. Според него много германци свързват своите социални страхове с миграционния въпрос.Вътрешният министър също така посочи трудностите при намирането на общоевропейско решение на проблема с мигрантите. „Да вземем например, споразумението с Италия – за всеки мигрант, който ние връщаме, трябва да вземем друг. Това е игра с нулев резултат. Това съдейства за установяване на ред, но не ограничава миграцията“, смята Зеехофер.Преди влизането си в четвъртото правителство на канцлера Ангела Меркел, той беше премиер на провинция Бавария, където от края на Втората световна война безсменно управлява Християнсоциалния съюз /ХСС/, по-малката партия в коалицията на национално ниво с Християндемократическия съюз /ХДС/. На предстоящите по-късно тази година избори ХСС за пръв път е изправен пред възможността да загуби своето мнозинство заради усилването на „Алтернатива за Германия“.", "date": "2018.09.06", "title": "Зеехофер: Проблемите на Германия идват от мигрантите"}
{"url": "https://www.novinite.bg/articles/164112/Makedonskata-carkva-s-edna-krachka-po-blizo-do-nezavisimostta-si", "text": "Решението на Вселенската патриаршия да обявява автокефалност на църквите без съгласието на останалите поместни православни църкви отваря пътя за признаване на Македонската православна църква-Охридска архиепископия. Това заяви Тимотей, митрополит Дебърско-Кичевски.„Това означава, че МПЦ ще бъде призната от повечето православни църкви като равноправна православна църква, която ще може да извършва съслужение и ще може да разговаря на равноправна основа с тях. А дали Сръбската православна църква или някоя друга църква ще бъда съгласна с това или не, това не решаваме ние, това се решава от Вселенската патриаршия“, която е първа сред равни, подчерта митрополит Титометй пред „Свободна Европа“, предаде БГНЕС.МПЦ-ОА е подготвена за разговор с Вселенската патриаршия за начините на разрешаване на македонския църковен въпрос. Очаква се скоро да има среща на комисия, включваща представители на двете църкви. На състоялия се неотдавна църковен събор в Истанбул /1-3 септември/ беше взето решение да се обявява автокефалност на църквите, които желаят да получат независимост, и без съгласието на останалите поместни църкви. Това в конкретния случай с МПЦ означава, че Сръбската православна църква няма да може да създава пречки пред независимостта на МПЦ. ", "date": "2018.09.06", "title": "Македонската църква с една крачка по-близо до независимостта си"}
{"url": "https://www.novinite.bg/articles/164100/Makedonski-specchasti-pokazvat-na-Stoltenberg-kakvo-mogat", "text": "Генералният секретар на НАТО Йенс Столтенберг, който пристигна снощи в Скопие, в навечерието на референдума, тази вечер ще посети съседна Гърция. В Атина той ще бъде приет от премиера Алексис Ципрас, предаде БГНЕС.На предстоящия референдум на 30 септември гражданите на западната ни съседка ще гласуват за промяна на името на Република Македония и за започване на преговори за членство в НАТО и ЕС на 30 септември. Снощи генералният секретар на Столтенберг НАТО беше посрещнат на летището в Скопие от министъра на отбраната Радмила Шекеринска. Днес той ще разговаря с президента на Македония Георге Иванов, с премиера Зоран Заев и с председателя на парламента Талат Джафери. След срещата със Заев двамата ще дадат пресконференция.За да демонстрира Скопие готовността си за влизане в Северноатлантическия пакт, в казармата „Илинден“ пред шефа на Алианса ще бъде изнесена демонстрация на уменията на специалните части. Програмата от посещения на чуждестранни лидери в Скопие се допълва от визити на федералния канцлер на Германия Ангела Меркел и на австрийския ѝ колега Себастиан Курц. ", "date": "2018.09.06", "title": "Македонски спецчасти показват на Столтенберг какво могат"}
{"url": "https://www.novinite.bg/articles/164107/Ivan-Totev-iska-i-Denyat-na-Saedinenieto-da-stane-nacionalen-praznik", "text": "Денят на Съединението на Княжество България и Източна Румелия е достоен да бъде обявен за национален празник. Това заяви кметът на Пловдив Иван Тотев в интервю за БНР.„В този ден е акумулирана може би цялата енергия, която има в Пловдив през всички тези години и която тръгва от много, много стари времена. Още с началото на Възраждането тук се развиват много голяма част от процесите в борбата за църковна независимост и някак си по естествен начин Пловдив е сцена на това събитие, което е уникално не само за България, то е уникално за човешката история – как без съобразяване с тази геополитическа обстановка, със становища, мнения на велики сили, както винаги сме свикнали да се съобразяваме, вземаме нещата в свои ръце и след това го защитаваме това решение. Този празник би бил подходящ и за национален празник“.Иван Тотев вижда едно обединение на нацията и в „Пловдив - Европейска столица на културата 2019“.„Участието на държавата и на другите градове до момента е много добро. Пловдив има един много добър бюджет за културна дейност. Ние ще вложим между 16 и 20 милиона лева само в културна дейност. Това е невероятно за България, такова нещо не се е случвало. Тези четири години, в които Пловдив живее с културната столица 2019-а година, градът през тези години наистина се промени и мога да кажа, че ефектът вече се усеща. Сега за на с е важно да имаме една успешна година, подкрепата на държавата, подкрепата на нашите партньори“, отбелязва градоначалникът на Пловдив.", "date": "2018.09.06", "title": "Иван Тотев иска и Денят на Съединението да стане национален празник"}
{"url": "https://www.novinite.bg/articles/164108/Karayancheva-Vseki-balgarin-da-si-povtarya-vseki-den-Saedinenieto-pravi-silata", "text": "Председателят на Народното събрание Цвета Караянчева присъства на тържествената света литургия в църквата „Св. Богородица“ в Пловдив по случай 133-ата годишнина от Съединението на Княжество България и Източна Румелия и празника на града.\"Ние трябва да следваме лозунга \"Съединението прави силата\". Всеки българин трябва да си го повтаря всеки ден. Бъдещето на България трябва да ни обединява\", заяви пред журналисти Цвета Караянчева.На молебена присъстваха председателят на ПГ на ПП ГЕРБ Цветан Цветанов, народни представители от Пловдив и областта, кметът Иван Тотев, областният управител Здравко Димитров и граждани.Пловдивският митрополит Николай отслужи литургията заедно с духовници от пловдивската епархия.Честванията продължиха с поднасяне на венци и цветя пред паметника на Захари Стоянов и пред паметната плоча на майор Райчо Николов на площад \"Римски стадион\". ", "date": "2018.09.06", "title": "Караянчева: Всеки българин да си повтаря всеки ден \"Съединението прави силата\""}
{"url": "https://www.novinite.bg/articles/164114/Radev-i-Kovind-otkriha-pametnik-na-Mahatma-Gandi-vstolicata", "text": "Големият подвиг на Махатма Ганди, неговата любов към родината и принос за раждането на съвременна Индия символично се родеят с делото на нашите смели борци за единна и нова България. Това заяви президентът Румен Радев, който заедно с държавния глава на Индия Рам Натх Ковинд откри в София паметник на легендарния водач на индийското движение за независимост. Скулптурата, издигната в Южния парк в столицата, е с автор Иван Русев и се открива в навечерието 150-годишнината от рождението на Махатма Ганди. На събитието президентите на България и на Индия бяха придружавани от съпругите си – Десислава Радева и Савита Ковинд.В днешния празничен ден, в който отбелязваме 133-ата годишнина от Съединението на България, за мен е чест да присъствам на още един празник - откриване на паметник на Махатма Ганди, каза Румен Радев. В речта си президентът подчерта, че у нас Махатма Ганди и неговото дело са широко известни и високо уважавани, защото неговите идеи и учение съдържат универсални ценности – да бъдем по-добри, да гледаме далеч във времето, да търсим доброто за света. Посланията му за мир и ненасилие, призивът самите ние да бъдем носители на промяната, към която се стремим, убеждението му, че емпатията е най-добрият начин за решаване на всеки спор, отреждат на водача на индийското движение за независимост достойното място сред едни от най-светлите мислители и хуманисти, посочи Румен Радев.Българският държавен глава отбеляза, че Махатма Ганди е моралният компас на индийците, благодарение на когото днес Индия е най-голямата плуралистична демокрация в света. „И днес модерна Индия се ръководи от заветите му – те са онази силна спойка за разноликото индийско общество“, подчерта президентът Радев и изтъкна, че личността и философията на Махатма Ганди продължават да вдъхновяват хората по цял свят.Индийският държавен глава Рам Натх Ковинд поздрави българите за 133-ата годишнина от Съединението. „Благодарен съм на българския народ, че е отредил това вечно място и дом за паметник на Махатма Ганди в тази красива страна и то точно на този празник“, заяви индийският президент. Той посочи, че България има специална връзка с Махатма Ганди – българският художник Борис Георгиев е прекарал много време с водача на индийското движение за независимост в неговия ашрам и така те стават много близки приятели, заяви Рам Натх Ковинд.Във времена на раздор, необуздано насилие, на разруха мислите и ценности на Махатма Ганди са още по-актуални, отбеляза индийският президент и посочи, че „като радетел на ненасилието и апостол на мира“ водачът на индийското движение за независимост е направил „политически немислимото в политически неизбежното“. Нелсън Мандела и Мартин Лутер Кинг са сред многото хора, които са се вдъхновили от философията на Махатма Ганди, посочи още индийският президент Рам Натх Ковинд.", "date": "2018.09.06", "title": "Радев и Ковинд откриха паметник на Махатма Ганди в столицата"}
{"url": "https://www.novinite.bg/articles/164109/Patuvashti-ot-Dubaj-kacnaha-v-Nyu-Jork-s-grip-i-sa-v-bolnica", "text": "Пътници на презокеански полет са приети спешно в болница със симптоми на грип. Самолетът е бил по дестинация Дубай – Ню Йорк. По време на 14-часовия полет здравословното състояние на около стотина пътници се е влошило, предаде бТВ.Пътниците са свалени от машината след медицински преглед. Установено е, че 19 души са болни. При всички се наблюдава висока температура, кашлица и повръщане.Някои от пътниците са участвали в поклонението в свещения мюсюлмански град Мека, където е регистриран грипен вирус, съобщиха здравните власти в Ню Йорк.На борда е бил и рап изпълнителят Ванила Айс, който не е сред заразените.", "date": "2018.09.06", "title": "Пътуващи от Дубай кацнаха в Ню Йорк с грип и са в болница"}
{"url": "https://www.novinite.bg/articles/164117/Stoltenbergsi-pojela-pri-sledvashtoto-mu-kacane-v-Makedoniya-da-e-v-NATO", "text": "Скоро ще проведете референдум, на който да решите вашето бъдеще – членството ви в ЕС и НАТО. Вие трябва да решите дали ще гласувате и как ще гласувате. НАТО е готово да ви приеме за 30-та страна-членка. Това заяви генералният секретар на алианса Йенс Столтенберг, който е на посещение в Македония, предаде БГНЕС.Той припомни, че на срещата на върха през юли всички членове на НАТО се съгласиха Македония да стане член и да започне преговори за присъединяване. \"Ако приложите договора за името, ще станете държава-членка на НАТО. Надявам се, че следващия път, когато дойда тук, ще посети страна-членка\", заяви Столтенберг.Генералният секретар подчерта, че Северноатлантическият пакт ще продължи да оказва помощ, когато това е необходимо. Той имаше предвид помощта, която НАТО оказа на страната преди две години, когато Скопие бе сполетяно от тежко наводнение, отнело човешки животи и разрушило покъщнината на много хора. \"НАТО е повече от военен съюз, тук помагаме да се обединят хората\", добави Столтенберг. ", "date": "2018.09.06", "title": "Столтенберг си пожела при следващото му кацане в Македония да е в НАТО"}
{"url": "https://www.novinite.bg/articles/164099/Dneven-horoskop-za-6-septemvri", "text": "Някой се опитва отчаяно да спечели интереса ви, но вие като че ли просто отказвате да признаете усилията му. Не бъдете сурови към хората, които наистина ви ценят. Дайте им шанс.Временно ще ви бъдат отнети правомощия, които смятате за свое изконно право. Борете се за онова, което ви принадлежи - никой друг няма да го направи вместо вас. Защитавайте правата си докрай.Изобщо не ви върви в любовен план и днешният ден няма да бъде изключение. Ще се сблъскате с враждебно отношение от страна на човек от срещуположния пол, което ще ви огорчи.Представителите на останалите зодии могат да намерят дневния си хороскоп ", "date": "2018.09.06", "title": "Дневен хороскоп за 6 септември"}
{"url": "https://www.novinite.bg/articles/164102/Migranti-polzvat-nashi-kamioni-za-taksi-kachvat-se-bez-shoforat-da-znae", "text": "Бежанци използват граничните пунктове на Европа и се качват тайно в български камиони. Властите често ги хващат, но и наказват шофьорите.  Български превозвачи се обърнаха към Нова телевизия, за да разкажат как се случва това и какви са последствията за тях. Само през последните дни на границата между Сърбия и Хърватия са задържани 15 мигранти и са глобени петима шофьори.Повечето мигранти избират за крайна дестинация Англия и Германия, твърдят българските превозвачи. Вмъкват се в каросериите на камионите по време на почивките на шофьорите или преди граничните пунктове.„Този проблем е от няколко години и е най-сериозно изразен на Кале, Франция, където масово има набези на мигранти. Отскоро проблемът се появи на сръбско-хърватската граница”, разказа Йордан Арабаджиев, председател на Съюза на превозвачите в България.Димитър е международен шофьор повече от 20 години. В събота, 2 септември, е заловен от хърватските власти на границата със Сърбия. Той изпълнява курс от България към Италия, превозва желязо. При проверка хърватските власти намират в каросерията четирима мъже от Афганистан. По думите на шофьора мигрантите се озовават в камиона му без негово знание и със съдействието на сръбските митничари.„Тази година на сръбско-хърватската граница имаме над 20 случая, обжалвали сме 15 от тях , но все още нямаме решение по този казус”, поясни Арабаджиев.Преди няколко месеца представители на Съюза на превозвачите се срещат със сръбските и хърватските власти, за да потърсят съдействие за решаване на проблема.„Поставихме много остро проблема, но за съжаление според нас това е по-скоро схема на сръбските митнически власти, които пропускат безпроблемно камиони, където има бежанци”, каза Йордан Арабаджиев.Глобата, която плаща всеки шофьори, в чийто камион е заловен мигрант, е около 4500 евро. За 2017 година сигналите са 220, 123 от които са обжалвани. В 87 от случаите глобите са отменени. Повечето от тях са в района на Кале.Схемата работи по-лесно в държавите от Европейския съюз, тъй като там камионите не се пломбират. Мигрантите успяват и по други начини – режат брезента или се качват върху камиона. Загубите за превозвачите са в размер на хиляди левове. Проведени са срещи както с френските власти, така и с българското Министерство на външните работи. Шофьорите са инструктирани как да процедират на френската граница.По думите на превозвачите през 2018 година набезите на мигрантите на френската граница са ограничени, но на сръбско-хърватска територия \"ужилените\" шофьори са десетки.", "date": "2018.09.06", "title": "Мигранти ползват наши камиони за \"такси\", качват се без шофьорът да знае"}
{"url": "https://www.novinite.bg/articles/164106/Uvolnenie-za-policaya-kojto-ne-e-globil-bashata-na-prezidenta", "text": "Полицаят Митко Станков от Харманли, който не е санкционирал бащата на президента Румен Радев при пътен инцидент, беше уволнен, предаде БНР.При произшествието на 17 август автомобилът, управляван от Георги Радев, е ударил електрическа триколка на Стефан Тодоров.Информация за катастрофата се появи дни по-късно, след като в интернет бе публикуван видеоклип от инцидента.Проверка на МВР установи, че полицаят Митко Станков е съставил протокол и акт на пострадалия, който в случая не е бил виновен.Бащата на президента - Георги Радев, не е бил санкциониран след намесата на местния лидер на БСП Михаил Лисков.Наказани заради случая са и още четирима колеги на уволнения полицай. ", "date": "2018.09.06", "title": "Уволнение за полицая, който не е глобил башата на президента"}
{"url": "https://www.novinite.bg/articles/164120/Vazrasten-maj-be-udaren-ot-kola-na-peshehodna-pateka", "text": "84-годишен пешеходец е пострадал тежко при инцидент с лек автомобил във Варна. Малко преди 9 часа тази сутрин, близо до Икономическия университет в центъра на града, при пресичане на пешеходна пътека, възрастния мъж е бил ударен от лек автомобил, предаде БНТ.Шофьор е 27 годишна жена. Пешеходецът е настанен в болница с фрактура на таза и контузии по главата. Няма опасност за живота му. По случая е образувано досъдебно производство.", "date": "2018.09.06", "title": "Възрастен мъж бе ударен от кола на пешеходна пътека"}
{"url": "https://www.novinite.bg/articles/164101/Tradicionno-naj-golemite-tarjestva-za-Saedinenieto-sa-v-Plovdiv", "text": "България отбелязва днес 133-ата годишнина от Съединението на Източна Румелия и Княжество България. Център на тържествата по традиция е Пловдив. Празникът ще започне в катедралния храм „Света Богородица“, където митрополит Николай ще отслужи молебен, предаде БНР.Специално обръщение към жителите на Пловдив за празника направиха кметът на града Иван Тотев и председателят на Общинския съвет Савина Петкова. Венци и цветя ще бъдат поднесени пред паметника на Захари Стоянов и пред паметната плоча на майор Райчо Николов. По традиция  членове на Комитет „Родолюбие“ ще пресъздадат пред военния клуб  част от историческите събития – завземането на конака и  арестуването на генерал губернатора Гаврил Кръстевич. Ще прозвучи и Възванието на Българския таен централен революционен комитет, с което се обявява, че Румелийското правителство е свалено и е провъзгласено Съединението на България.Отворена за безплатни посещения ще е постоянната музейна експозиция, посветена на  Съединението, „където всеки може да усети духа на това време“, казва директорът на Историческия музей Стефан Шивачев.„Основният урок на Съединението е, че всички българи, като се започне от революционерите, цялото пловдивско общество, министър-председателят Петко Каравелов, председателят на Народното събрание Стефан Стамболов, българският княз Александър I, цялата българска армия, застават като един след обявяването на Съединението в защита на Съединението“, каза той.В музея вечерта официално ще бъде открита и изложбата „Пловдив в културната история на България“.Кулминацията на празника ще е тържествената заря проверка пред паметника на площад „Съединение”, по време на която слово ще произнесе президентът Румен Радев и която БНР ще предава пряко от 20:30 часа.В София тържественото честване на годишнината от Съединението ще започне в 11:30 часа пред Мавзолея-костница на княз Александър Първи Батенберг.В церемониите ще участват Националната гвардейска част и вокален ансамбъл \"България\". В цялата страна военни ще се включат в церемониите по отбелязването на годишнината от Съединението.В кулминацията на тържествата в Пловдив на зарята проверка ще участват пет блока от гарнизона в Пловдив. Представителният блок от авиобаза \"Безмер\" пък ще участва в тържествената проверка в Ямбол. Военнослужещите от гарнизон Шумен ще поднесат венци и цветя пред паметника на загиналите във войните шуменци.Представителният духов оркестър на военноморските сили, почетният караул на Военноморското училище ще участват в ритуалите във Варна. В Бургас ще има военен ритуал по полагане на венци и цветя на паметника на 24-ти черноморски полк пред сградата на Военния клуб. С участието на представителна част от Военноморските сили, военни ще участват и в ритуалите в Стара Загора, Чирпан, Плевен, Горна Оряховица, Хасково и Сливен. В Плевен ще отбележат Съединението на България с тържествен ритуал и концерт. В памет на загиналите в Сръбско-българската война 1885 година ще бъде отслужена панихида.„Денят на Съединението на Княжество България и Източна Румелия – 6 септември, ще бъде честван по традиция пред паметника на Четвърта пехотна плевенска дивизия в Градската градина. Тържественият ритуал започва  в 11:00 часа с участието на военнослужещи от Единния център за начална военна подготовка – Плевен. В Регионалния исторически музей се пази единственото по рода си знаме светиня, историкът Стефка Григорова, началник отдел култура допълва:\"Това знаме е участвало в боевете при Сливница на Никополската чета от обикновен червен плат, но с много силен текст, който показва мисленето на нашите деди - \"Малко сме на брой, силни сме в бой. Съединение или смърт\". Знамето е едно от ценните експонати в колекцията на българските бойни знамена\". По повод забележимата дата, вечерта от 20:30 часа, на сцена „Водна каскада” ще се състои празничен концерт на Северняшкия ансамбъл за народни песни и танци „Иван Вълев”.В Ямбол Съединението на Княжество България с Източна Румелия ще бъде отбелязан с благодарствен молебен и празнично шествие. В Музея на бойната слава \"6 септември\" е обявен за Ден на отворените врати. В музея има много интересни експонати от времето на Съединението, обясни директорът офицерът от резерва подполковник Милчо Начев:\"От Съединението могат да бъдат видени пушките, които са през този период, които са използвани, \"Манлихер\" основно, закупен за българската армия, както и герданите, които са подарени на българската войска след Освобождението. Могат да бъдат видени униформите, които са използвани през този период, каски, оборудване.\"Музеят ще остане отворен до 17:00 часа.", "date": "2018.09.06", "title": "Традиционно най-големите тържества за Съединението са в Пловдив"}
{"url": "https://www.novinite.bg/articles/164104/Natovareni-patishta-zaradi-nyakolkoto-pochivni-dni", "text": "Заради няколкото почивни дни покрай празника за Съединението, от рано сутринта трафикът е интензивен. Полицейски екипи са разположени по най-натоварените пътища и магистрали, както и на входовете и изходите на големите градове, предаде БНТ.Шофьорите ще бъдат проверявани за документи, алкохол, наркотици и превишена скорост. Натоварено е движението и по граничните пунктове. Най-сериозен трафик се очаква по българо-гръцката граница. Ремонтите на много места продължават, така че бъдете внимателни и спазвайте въведените ограничения.", "date": "2018.09.06", "title": "Натоварени пътища заради няколкото почивни дни"}
{"url": "https://www.novinite.bg/articles/164115/Borisov-I-dnes-edinni-tryabva-da-rabotim-za-prosperirashta-darjava-bez-da-chakame-drug", "text": "Честваме 133-ата годишнина от Съединението на България с Източна Румелия. Победа, която сами сме извоювали. Вярвам, че и днес носим този несломим дух. Единството е това, което ни държи в моментите на изпитания и трудности. Това написа в профила си във Facebook премиерът Бойко Борисов.И днес единни трябва да работим за просперираща държава, без да чакаме друг. Ако се поучим от миналото си и вложим усилията си в настоящето, България ще бъде по-добро място за достоен живот на всички българи. Честит празник!, завършва постът му. ", "date": "2018.09.06", "title": "Борисов: И днес единни трябва да работим за просперираща държава, без да чакаме друг"}
{"url": "https://www.novinite.bg/articles/164096/Predimno-slanchevo-za-praznika", "text": "Днес над страната ще преобладава слънчево време с временни увеличения на облачността над източните райони, където ще превали. Ще духа слаб до умерен северозападен вятър. Максимални температури между 25 и 30 градуса, в София - около 25, сочи прогнозата на НИМХ-БАН.Атмосферното налягане ще се задържи почти без промяна - по-ниско от средното за месеца.Над планините ще има променлива облачност и на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 19 градуса, на 2000 метра – около 12.По Черноморието ще бъде ветровито – ще духа умерен северозападен вятър. Облачността ще е променлива и на отделни места ще превали слабо. Максималните температури ще са между 26 и 28 градуса. Температурата на морската вода е 25-26. Вълнението на морето ще бъде 2-3 бала.", "date": "2018.09.06", "title": "Предимно слънчево за празника"}
{"url": "https://www.novinite.bg/articles/164105/Bez-kamioni-po-Trakiya-zaradi-natovarenoto-dvijenie", "text": "Във връзка със засиления трафик след изход от София по магистала “Тракия”, в участъка след 6-тия километър в поссока Бургас движението на тежкотоварните автомобили над 12 тона временно се отклонява както следва:с.Нови хан - стария път за Пловдив посока Вакарел - детелината на Вакарел посока Бургас, където отново се включват на автомагистралата.Очаква се ограничението да е в сила докъм 21 часа тази вечер, съобщават от МВР.", "date": "2018.09.06", "title": "Без камиони по \"Тракия\" заради натовареното движение"}
{"url": "https://www.novinite.bg/articles/164103/Indijskiyat-prezident-se-sreshtna-s-Borisov-i-ni-pozdravi-za-Denya-na-Saedinenieto", "text": "Министър-председателят Бойко Борисов се срещна с президента на Индия Рам Натх Ковинд, който е на държавно посещение в България. “Това посещение е много знаково за нас и ще спомогне да увеличим интензитета на нашите отношения в различни сфери”, каза премиерът. Фокус на разговорите беше поставен върху възможностите за задълбочаване на икономическите отношения и сътрудничеството в областта на образованието и науката между двете страни. “Бихме искали да увеличим значително сътрудничеството в бизнеса, инономиката и инвестициите от Индия в България. Особено в обладстта на образованието имаме поле за засилване на обмена”, подчерта президента Рам Натх Ковинд. Той използва случая и да поздрави премиера Борисов по повод 133-ата годишнина от Съединението на България и пожела успех и просперитет на страната ни.", "date": "2018.09.06", "title": "Индийският президент се срещна с Борисов и ни поздрави за Деня на Съединението"}
{"url": "https://www.novinite.bg/articles/164121/Mlekoprerabotvatelite-ne-iskat-poveche-rastitelni-masla-v-produkciyata", "text": "Подписка за приемане на наредба, с която се забранява използването на растителни мазнини при производството на млечни продукти стартира в Луковит, където започна Третият национален събор „Млечният път на България през вековете“, предаде БНР.Кметът на Луковит Иван Грънчаров, който е и член на Асоциацията на млекопреработвателите в България обясни необходимостта от наредбата:\"От това са заплашени и фермерите в България на първо място, защото над 60% от пазара на мляко, на сирене и кашкавала се държи от имитиращи продукти, което е изключително вредно за хората“.В третия национален събор „Млечният път на България през вековете“ участват 40 млекопроизводители и преработватели. Организатори са Асоциацията на млекопреработвателите в България и Община Луковит, с подкрепата на Министерството на земеделието и храните и Държавен фонд „Земеделие“. По време на събора, който ще продължи до 8 септември, млекопреработватели, млекопроизводители, производители на закваски, на машини, на хляб, вино и земеделски производители на различни видове храни ще покажат своите продукти, които посетителите ще могат да опитат.В специална демонстрационна зона фирми от млекопреработвателния бранш ще демонстрират как се прави кисело мляко в йогуртиера и в домашни условия, как се събира сено и как се доят овце.За най-малките посетители на събора е организирана кулинарна школа „Детски млечни вкусотии“.В конкурса „Млечният вкус“ ще бъдат представени ястия с мляко и млечни продукти от региона на Луковит. По време на конференция ще бъде обсъдено бъдещето на млечния сектор и неговите проблеми.", "date": "2018.09.06", "title": "Млекопреработвателите не искат повече растителни масла в продукцията"}
{"url": "https://www.novinite.bg/articles/164097/Otbelyazvame-133-godini-ot-Saedinenieto", "text": "На 6-ти септември България празнува обединението на Княжество България и Източна Румелия. То се случва през есента на 1885 г. и е координирано от Българския таен централен революционен комитет (БТЦРК).На този ден  народът отхвърля една несправедливост, наложена от Великите сили през юни 1878 г.Берлинският конгрес от 1878 г. разделя България на Княжество България и Източна Румелия. Останалото под османска власт българско население се стреми към обединяване с освободените българи.През 1880 г. е създаден Българският таен централен революционен комитет (БТРЦК), чиято основна задача е да осъществи обединението на Княжеството с Източна Румелия. За да се координира работата с месното население, се учредяват и комитетите \"Съединение\".През февруари 1885 г. начело на БТРЦК застава Захари Стоянов, който подкрепя идеята Съединението да стане под скиптъра на княз Александър Батенберг. Ролята на българския княз в този момент е решаваща, защото ако той, в качеството си на лоялен васал на Османската империя, откаже да признае акта на Съединението, въпреки силната народна воля, начинанието е било обречено на неуспех.На 6 септември 1885 г. в Пловдив навлизат отрядите на Чардафон Велики (Продан Тишков) и майор Данаил Николаев. Арестуван е областният управител на Източна Румелия - Гаврил Кръстевич. Създадено е временно правителство начело с д-р Георги Странски, което обявява присъединяването на Източна Румелия към Княжество България.Два дни по-късно Александър Батенберг с манифест утвърждава присъединяването на областта и приема да бъде титулуван занапред като княз на Северна и Южна България. Пристига в Пловдив и определя за свой помощник в Южна България д-р Странски.Въпреки съпротивата на Русия и лично на император Александър III, Съединението получава дипломатическо и международно признание. Това става чрез т.н. Топханенски акт на 24 март 1886 г. Спогодбата е подготвена от българския политик и дипломат Илия Цанов (Илия ефенди) и негов екип.С подписването на договора България и Османската империя постигат споразумение, според което Княжество България и Източна Румелия имат общо правителство, парламент, администрация, армия. Единственото разграничение между двете части на страната, запазено до Обявяването на независимостта на България през 1908 г., е това, че българският княз е формално назначаван от султана за генерал-губернатор на Източна Румелия.Денят е обявен за официален празник на страната с решение на Народното събрание от 18 февруари 1998 г.Днес е и празникът на град Пловдив.", "date": "2018.09.06", "title": "Отбелязваме 133 години от Съединението"}
{"url": "https://www.novinite.bg/articles/164098/Moshten-trus-sled-uragana-v-Yaponiya-ima-i-zaginali", "text": "Двама души са загинали в резултат на силното земетресение, което разтърси северния японски остров Хокайдо. Трусът е бил с магнитуд 6,6, а епицентърът му е бил недалеч от Ацума, информира Нова ТВ.140 души са пострадали, а други 40 са в неизвестност. Земетресението е предизвикало разрушения и свлачища, а близо 3 милиона домакинства на територията на целия остров са без електричество.Земетресението стана в момент, когато Япония се възстановява от преминаването на урагана \"Джеби\", отнел живота на 11 души.", "date": "2018.09.06", "title": "Мощен трус след урагана в Япония, има и загинали"}
{"url": "https://www.novinite.bg/articles/164110/Utre-zapochva-preasfaltiraneto-na-patya-pri-Svoge", "text": "Утре - 7 септември, ще се преасфалтира участъкът от път II-16 Своге - София. Ремонтните работи ще са в отсечката от водостока, преди пътния инцидент, до моста над река Лесковдолска. Движението в участъка от второкласния път ще бъде спряно. Обходните маршрути за леките автомобили са път II-81 София - Монтана и след това път III-164 Своге - Искрец - Бучин проход.Път II-81 - проход „Петрохан“, на територията на Софийска област, също е в ремонт и в този участък шофьорите трябва да карат с по-ниска скорост и да спазват стриктно пътната сигнализация.Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле ще бъдат отклонявани при Ребърково в посока Ботевград. Леките автомобили и локалният трафик, пътуващ от София към Своге, ще могат да преминават по път II-16 в двете посоки до отклонението за село Редина. ", "date": "2018.09.06", "title": "Утре започва преасфалтирането на пътя при Своге"}
{"url": "https://www.novinite.bg/articles/164116/Opashki-po-pochti-vsichki-granichni-punktove", "text": "Опашки от коли, а на някои места и от камиони, се образуваха днес по почти всички гранични пунктове на България със съседните държави. Това показват данните на ГД \"Гранична полиция\" към 14:00 ч.Според тях на българо-сръбската граница трафикът на ГКПП Калотина трафикът е интензивен на изход за леки автомобили. На българо-гръцката граница трафикът интензивен на изход за леки автомобили на  ГКПП Кулата и ГКПП Маказа.На българо-турската граница на ГКПП Капитан Андреево трафикът е интензивен на изход за товарни автомобили,  на ГКПП Лесово трафикът е интензивен на изход за леки автомобили. На българо-румънската граница на ГКПП Дунав мост-Видин, ГКПП Дунав мост-Русе и ГКПП Кардам трафикът е  интензивен на изход за товарни автомобили.Единствено на българо-македонската граница трафикът е нормален на всички гранични контролно-пропускателни пунктове. ", "date": "2018.09.06", "title": "Опашки по почти всички гранични пунктове"}
{"url": "https://www.novinite.bg/articles/164111/Leki-izrigvaniya-na-Etna-pritesniha-vlastite-v-Siciliya", "text": "Вулканът Етна напомни за себе си. Това стана с няколко зрелищни експлозии през последните дни. Активността накара властите в Сицилия да обявят жълт код за опасност, предаде Нова ТВ.С други думи - наблюдението на вулкана ще бъде засилено и ще се задейства постоянен канал за връзка между геолозите в района на кратера и спасителните служби.Със своите 3300 метра височина Етна е най-големият активен вулкан в Европа с чести изригвания от поне 2700 години. Последното по-сериозно беше през зимата на 2008 година.", "date": "2018.09.06", "title": "Леки изригвания на Етна притесниха властите в Сицилия"}
