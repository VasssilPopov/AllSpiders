{"url": "https://www.novinite.bg/articles/163910/Slujitelite-v-NIMH-shte-zamenyat-protestite-sas-stachka", "text": "Служителите на Националния институт по метеорология и хидрология (НИМХ) са влезли в процедура за започване на ефективни стачни действия. Причината е, че Управителният съвет на Българската академия на науките освободи предсрочно от длъжност директора на института проф. Христомир Брънзов, ден след като той подкрепи протеста на колегите си, които настояват НИМХ да бъде отделен от БАН, предаде „Дарик“.Някои от тях обясниха, че работата в института е сериозно затруднена, тъй като целият му ръководен екип се е оттеглил в знак на солидарност с Брънзов. Подготвя се и декларация, която ще бъде входирана в Министерския съвет, просветното министерство и БАН.\"В декларацията има две основни точки - на първо място да се реши незабавно кризата, което означава, че ще продължат действията по извеждането на института от академията и на второ място - Общото събрание на БАН да отмени решението на Управителния съвет за отстраняване на директора от длъжността му\", обясни Евгения Егова, цитирана от БНР.Заседанието на Общото събрание на БАН е насрочено за 10 септември. ", "date": "2018.09.01", "title": "Служителите в НИМХ ще заменят протестите със стачка"}
{"url": "https://www.novinite.bg/articles/163901/Pusnaha-otnovodvijenieto-kraj-krepostta-Carevec", "text": "Възстановено е движението покрай крепостта Царевец във Велико Търново. Вече е сменен старият 60-годишен водопровод и локалните отклонения под ул. „Иван Вазов”, в частта й до Катедралния храм „ Успение Богородично”. Вчера изкопаните участъци бяха асфалтирани, а отсечката бе измита. Кметът на Старата столица Даниел Панов провери работата на изпълнителите.В посока от центъра на града към пл. “Цар Асен I” трафикът преминава по ул. „Иван Вазов“ и ул. „Читалищна“. Това се налага поради предстоящата смяна на водопроводите в останалата част на ул. „Иван Вазов“ - от Катедралния храм до Читалище „Надежда - 1869“. В обратна посока е възстановено нормалното движение по ул. „ Св. Климент Охридски“ и ул. „ Николо Пиколо“.Автобусите с номера 5,20,40,50 и 110 вече се движат по обичайните си маршрути. През есенния сезон, при подходящи метеорологични условия ще бъде извършено цялостно асфалтиране на ул. „Михаил Кефалов“ и ул. „Читалищна“. През пролетта същото ще бъде сторено и с улиците „Иван Вазов“ и „Велчо Джамджията“. ", "date": "2018.09.01", "title": "Пуснаха отново движението край крепостта Царевец"}
{"url": "https://www.novinite.bg/articles/163907/Zaradi-chumata-65-praseta-v-Tutrakanci-veche-sa-umartveni", "text": "„Предприемат се всички мерки. По данни на БАБХ в село Тутраканци хуманно са умъртвени 65 животни, като голяма част от тях не са регистрирани. Извършва се дезинфекция, полицейски постове са поставени на входовете и изходите на селото. В момента експертите взимат проби от съседното село Бозвелийско, което попада в 3-километровата рискова зона. Ако пробите там са отрицателни, няма да се пристъпва към евтаназиране на животни“, заяви министърът на земеделието, храните и горите Румен Порожанов, след провеждането на областен координационен щаб във Варна във връзка с предприетите мерки за ограничаване на заболяването африканска чума по свинете.Още от вчера със съдействието на органите на МВР e ограничено придвижването и транспорта на домашни свине. Забранява се организиране на пазари и изложби на свине и свободно пасищно отглеждане.Ще стартира своевременно и вземането на проби в 10-километровата зона, уточни още министър Порожанов.„Правим всичко възможно да се установи от къде е влязла заразата в България. За съжаление много са начините, а именно чрез разпространение на продукти, чрез придвижване на туристи, хора, животни, транспорт на фураж. Имаме обосновано съмнение, че заразяването в конкретната ферма в Тутраканци може да е станало с фураж, който се закупува през Констанца и се разпространява в България“, заяви още министърът.Изпълнителният директор на Българската агенция по безопасност на храните д-р Дамян Илиев посъветва стопаните при всяко съмнение да уведомяват ветеринарните власти. „Ако прасето показва признаци на заболяване, да не се търси възможност да го лекуват. Трябва веднага да бъде информирана официалната ветеринарна служба и това е най-правилният начин, за да не се допусне разпространение“ подчерта Илиев. Той призова стопаните, особено около зоните с индустриални ферми, да усвоят прасетата си, за да се намали опасността от разпространение на заболяването.", "date": "2018.09.01", "title": "Заради чумата: 65 прасета в Тутраканци вече са умъртвени"}
{"url": "https://www.novinite.bg/articles/163915/Zaharieva-Za-20-godini-Balkanite-mnogo-se-promeniha-no-tryabva-da-prodaljim-borbata-za-demokraciya", "text": "Балканите претърпяха огромна промяна само за две десетилетия и продължаваме по пътя на евроатлантическата интеграция, но не бива да забравяме, че трябва да отстояваме демократичните ценности всеки ден.С тези думи вицепремиерът и министър на външните работи Екатерина Захариева се обърна към участниците в 13-то издание на Дубровнишкия форум - една от най-авторитетните платформи за обмяна на мнения между дипломати и политици в региона. Тази година мотото на срещата е “Засилване на устойчивостта”, а темите, които участниците обсъждат са предизвикателствата пред региона, свързаността и борбата с фалшивите новини. В приветствието си Захариева припомни, че само за две десетилетия 4 държави от региона са станали членове на ЕС, други две са със статут на кандидати и водят преговори, две страни получиха зелена светлина за започване на преговори, Косово скоро ще получи визова либерализация, а Босна и Херцеговина отговори на въпросника на Европейската комисия и напредва към получаването на статут на страна-кандидат. ,,Българският първи дипломат даде пример и с договора за приятелство, сътрудничество и добросъседство с Република Македония: “Само за пет месеца от сключването му търговията ни се увеличи с 12%, а туристите - с 10%.” Тя поздрави своите колеги Никола Димитров и Никос Кодзияс за сключването на договора за името на Република Македония и пожела успех на референдума в Скопие.“Постигнахме всичко това, защото всички искаме да сме част от най-демократичния съюз на света, но не бива да забравяме, че трябва да се борим за демокрацията всеки ден”, изтъкна Захариева.Вицепремиерът и министър на отбраната на Република Македония Радмила Шекеринска подкрепи думите на Захариева. “Напълно съм съгласна с Екатерина - много ни критикуваха в началото за договора с България, но сега гражданите и на двете ни държави смятат, че той е гаранция за стабилност. Няма замразени конфликти, има замразени решения”, каза пред аудиторията Шекеринска.Председателят на парламента на Хърватия Горан Яндрокович поздрави “нашите български приятели” за успехите по време на Председателството по отношение на Западните Балкани.Главният преговарящ на ЕС по оттеглянето на Обединеното кралство Мишел Барние пък призова да се спазва мотото на Българското председателство на Съвета на ЕС - “Съединението прави силата”.В приветствието си към форума Екатерина Захариева постави акцент и върху свързаността на Балканите, тъй като това изискват и гражданите и бизнеса на страните в региона.По отношение на фалшивите новини тя изтъкна, че е нужно да се борим с тях чрез образоване на аудиторията, тъй като днес имаме много лесен достъп до информация, но понякога този факт може да се превърне от достижение на демокрацията в заплаха за нея, тъй като често сме свидетели на манипулации на общественото мнение. Хърватският премиер Андрей Пленкович постави темата за миграцията и призова решенията да се вземат в баланс между националните интереси и солидарността.", "date": "2018.09.01", "title": "Захариева: За 20 години Балканите много се промениха, но трябва да продължим борбата за демокрация"}
{"url": "https://www.novinite.bg/articles/163900/Nashi-i-rumanski-evrodeputati-iskat-ot-ES-poveche-pari-sreshtu-chumata-po-svinete", "text": "Българският евродепутат Момчил Неков и двама негови колеги от Румъния са внесли предложения за увеличение с близо 40 милиона евро на бюджета на Европейския съюз за 2019. Увеличението, според тях, е нужно за разходи свързани с борба с африканската чума по свинете и заболяванията по дребните преживни животни, предаде БНР.Предложенията са аргументирани с това, че през 2018-та година се наблюдава увеличение на разпространението на болести по животните в Евросъюза, като това засяга най-вече региони, които граничат с трети страни. Според Нейков е важно да се осигурят достатъчно финансови инструменти за борба с болестите, за засилване на контрола по граничните пунктове и за създаване на съоръжения, които да отделят податливите животни от тези, които са потенциални носители на зараза.Огнищата на зараза с Африканска чума по свинете в Румъния са вече близо 800. Засегнати са над 200 000 животни.23 домашни прасета в огнището на чумата - варненското село Тутраканци, бяха унищожени още снощи. Днес ветеринарните власти вземат проби от всички свине в трикилометровата зона и продължават преброяването на домашните прасета в десеткилометровия радиус около Тутраканци. На този етап не се налага евтаназиране на други животни. При всяко доказано болно от африканска чума прасе обаче ще следва унищожаване на всички свине в населеното място, категорични са ветеринарните власти. Храните от свинско месо ще се конфискуват още на границите.\"С Пътната агенция сме се разбрали, всички паркинги, където спират тирове, своевременно да бъдат почиствани и боклуците унищожавани. Същото се отнася и за пристанищата - отпадъците от корабите, отнася се за всички граници на България\", каза директорът на Агенцията по храните Дамян Илиев. Той допълни, че дезинфекция се прави на всички влизащи в страната автомобили.Всички частни собственици, чиито прасета бъдат унищожени заради чумата, ще бъдат обезщетени по пазарни цени. Проблем ще е да се опазят индустриалните свинеферми, в които се отглеждат половин милион животни.", "date": "2018.09.01", "title": "Наши и румънски евродепутати искат от ЕС повече пари срещу чумата по свинете"}
{"url": "https://www.novinite.bg/articles/163899/Borisov-Falshivite-novini-pryako-ks-uchebnika-na-KGB-za-sazdavane-na-kompromati", "text": "Фалшивите новини са заплаха за националната сигурност. Това каза премиерът Бойко Борисов във Варна по време на XI летен университет на МГЕРБ \"Само истината, не на фалшивите новини\", предаде БГНЕС.\"Фалшивите новини пряко кореспондират с учебника на КГБ за създаване на компромати. В този учебник пише, че трябва да се създаде такъв компромат, че когато засегнатият го чете, самият той да се отврати от себе си\", подчерта Бойко Борисов. Той изброи няколко фалшиви новини, които са били тиражирани за него - как е купил остров в Гърция, как е подарил диамант за 12.5 млн. долара, къща в Барселона, как дъщеря му е фучала с 300 км/час, а тя трябвало да роди в този момент. Борисов припомни и фалшивата новина за Цветан Цветанов от 2009 година, когато се твърдеше, че очаквал незаконно дете.", "date": "2018.09.01", "title": "Борисов: Фалшивите новини пряко кс учебника на КГБ за създаване на компромати"}
{"url": "https://www.novinite.bg/articles/163890/Bojurishte-se-vdiga-na-protest-v-zashtita-na-shofora-ot-Svoge", "text": "Все повече съграждани на обвинения за трагедията край Своге шофьор – Григор Григоров се вдигат на протест в негова защита. Демонстрацията ще се проведе днес от 16:30 ч., на пътя от София за Калотина при автобусна спирка „Магазин Метро 2” (посока София) и светофара срещу хипермаркета.За по-малко от четири дни са събрани над 2000 подписа в Божурище в негова защита. От пунктовете за събиране на подписи непрекъснато уведомяват за изчерпани бланки и желаещи да се подпишат. Над 1300 за около 3 дни са вече подписите и в електронната петиция с искане за спреведливо разследване на трагедията край Своге. Най-голяма съпричастност е изразена от живущи в София, Божурище и Своге.Протестът днес, макар и организиран в последния момент, набира все повече популярност сред съгражданите на шофьора. Информацията се разпространява от уста на уста и чрез социалните мрежи. За по-малко от 24 часа към събитието във фейсбук се присъединиха над 70 човека, а на 100 са проявили интерес, отбелязват организаторите на акцията на недоволство.Те напомнят, че протестът е под надслов:„Протест за справедливо разследване на трагедията от Своге” и включва две основни искания:1. Справедлив процес спрямо Григор Божидаров Григоров, обвиняем за причиняването на смъртта на 17 души при катастрофата на 25.08.2018 г. край гр.Своге.2. Извършване на обстойно, всеобхватно и прозрачно разследване на причините за настъпването на инцидента и най-вече: проектирането и изграждането на пътния участък; текущото състояние на пътната настилка; текущото състояние на отводнителната система в района на инцидента; състоянието, годността и местоположението на обезопасителната мантинела.", "date": "2018.09.01", "title": "Божурище се вдига на протест в защита на шофьора от Своге"}
{"url": "https://www.novinite.bg/articles/163904/DBG-Borisov-da-ne-smenya-peshki-a-da-poeme-lichno-otgovornost-za-10-te-godini-bezpatica", "text": "Крайно време е министър-председателят Бойко Борисов да поеме лично отговорност за десетте години на своето управление, с което гарантира на държавата безпътица. Това се посочва в позиция на изпълнителния съвет на ДБГ.„Министрите на транспорта, регионалното развитие и вътрешните работи са нищо повече от „пешки за жертване“. Те изпълниха най-важната си задача - да прикрият с оставките си главният виновник за безпътицата. Този политически ход цели единствено спадане на напрежението и спасението на премиера“, казват още от партията.Позицията продължава със следното:Борисов винаги намира извинение за грешките си, ако не е Станишев или Орешарски, е някой министър или дребен чиновник, както във всички скандали до сега. Крайно  време е премиерът да излезе пред обществото и да каже чувства ли вина за ковчезите край Своге, за безпрецедентния срив на Търговския регистър, за десетките случаи на корупция в собствената му партия, заради която хора умират постоянно – на пътя, в болниците, дори в сградата на Парламента.Категорично заявяваме, че назначаването на нови пешки, които ще слугуват отново на няКОЙ, а не на българските граждани, е безсмислено. Всеки ден, с който се удължава живота на ГЕРБаджийския модел за заграбване на парите на най-бедните данъкоплатци в Европа, е агония. Агония, поддържана от Обединените патриоти, които Борисов даже не счита за живи, за да консултира с тях ремонта на кабинета.Единственото, което може да подмени настоящия корупционен модел на управление с демократичен е голямо обединение на демократичната общност. Както направихме още през пролетта, призоваваме Борисов да се оттърси от страха си от служебно правителство на Президента Радев и да подаде единствената необходима оставка - своята.", "date": "2018.09.01", "title": "ДБГ: Борисов да не сменя пешки, а да поеме лично отговорност за 10-те години безпътица"}
{"url": "https://www.novinite.bg/articles/163902/GERB-veche-nayasno-s-nominaciite-na-novite-ministri-govoryat-s-OP-v-ponedelnik", "text": "Още в понеделник премиерът Бойко Борисов ще покани представителите на „Обединени патриоти“ на среща, на която да бъдат обсъдени назначенията на нови министри на мястото на подалите оставки вчера Николай Нанков, Валентин Радев и Ивайло Московски. Това каза Борисов пред младежкия актив на ГЕРБ на форум във Варна, предаде БНР.\"Регионалният министър Николай Нанков е прекрасен специалист, но е изпратил пет писма, на които не е отговорено за ремонта на пътя, предизвикал катастрофата, където загинаха 17 души, и това е недопустимо. Трябвало е да извика прокурори и да стои там, докато не се ремонтира пътя“, това е казал Борисов.По отношение на коланите в автобусите, премиерът заяви, че първата работа на новия министър ще бъде тази. „Дори 5 000 автобуса да останат в страната, трябва да сме безкомпромисни, защото става дума за живота на хората\", каза той.По повод инцидента в Харманли с бащата на президента, Борисов категорично заяви, че е недопустимо полицаите да правят оперативки с местния лидер на БСП, а министър Радев да не може да си контролира хората.По-рано председателят на парламентарната група на ГЕРБ и заместник-председател на партията Цветан Цветанов коментира отново във Варна трите министерски оставки и отправи остра критика към президента Румен Радев по повод пътния инцидент с баща му, който според него, е прикриван девет дни.\"Министрите са от квотата на ГЕРБ\", каза Цветанов. \"А номинациите за новите министри ще се обсъждат с коалиционните партньори, когато им е удобно, вероятно в понеделник или във вторник, но ние доказахме, че можем да носим политическа отговорност, въпреки че министрите не носят пряка вина. Когато си на такава позиция, трябва да можеш да направиш така, че институциите да продължат да работят. Срещу нас имаме креслива опозиция\", каза още Цветанов.\"А що се отнася до президента Радев, ние очаквахме той да е морален стожер, а той девет дни си е мълчал за инцидента с баща му и е правил всичко възможно да го прикрие. Това ли е президентът на България?\", каза Цветан Цветанов и посочи, че той обслужва изцяло интересите на БСП и се държи като партиен функционер и клати държавата. Цветанов каза още, че от премиера зависи кои ще са номинациите за новите министри, но те категорично ще се обсъждат с коалиционните партньори, защото управляват заедно.Междувременно днес ръководството на една от партиите от коалицията Обединени патриоти - НФСБ се събира, за да решава дали формацията ще продължи да участва в управлението. По неофициална информация, събирането ще бъде извън София, а повече за решението на НФСБ се очаква да стане ясно утре.След оттеглянето на министрите Николай Нанков, Валентин Радев и Ивайло Московски вчера, вицепремиерът и лидер на НФСБ Валери Симеонов коментира, че оставките не са съгласувани с тях, а управляващата коалиция отдавна не функционира.Според вицепремиера, не е имало аргументи за подаването на трите министерски оставки. Валери Симеонов каза още, че според него, основната вина за катастрофата край Своге, която отне живота на 17 души, е на шофьора", "date": "2018.09.01", "title": "ГЕРБ вече наясно с номинациите на новите министри, говорят с ОП в понеделник"}
{"url": "https://www.novinite.bg/articles/163911/Koshmarno-dvijenie-kam-Garciya-i-prez-Kulata", "text": "Въпреки облекчения режим за преминаване през „Кулата“ се чака дългоИзключително натоварен е трафикът към Гърция след Благоевград, съобщава бТВ. На места колите буквално са спрели.По информация от преминаващи границата при ГКПП „Кулата” се чака дълго. Въпреки че режимът за преминаване е облекчен, проверяващите не могат да смогнат. Бавно се преминава и през граничния пункт Илинден – Ексохи.", "date": "2018.09.01", "title": "Кошмарно движение към Гърция и през \"Кулата\""}
{"url": "https://www.novinite.bg/articles/163913/35-hil-patnici-preminali-prez-Kapitan-Andreevo-za-24-chasa", "text": "Рекорден трафик през август на  ГКПП „Капитан Андреево”. В разгара на лятото през българо- турската граница  са преминали  близо 820 хил. пътници с 280 хил. превозни средства, предаде бТВ.И днес движението на „Капитан Андреево” в посока България остава интензивно.През последните 24 часа през пункта в двете посоки са преминали  близо 9000 превозни средства с 35 хил. пътници.Въпреки че в момента трафикът е по-слаб, преминаването на границата отнема близо 5 часа.", "date": "2018.09.01", "title": "35 хил. пътници преминали през \"Капитан Андреево\" за 24 часа"}
{"url": "https://www.novinite.bg/articles/163896/Vzriv-pojar-i-8-raneni-v-rafineriya-v-Ingolshtat", "text": "Експлозия, последвана от пожар, избухна в събота сутринта в рафинерия близо до Инголщат, Южна Германия, предаде Нова ТВ, позовавайки се на БГНЕС. Съобщава се за най-малко осем ранени. Трима от пострадалите са в тежко състояние, информират от полицията.Взривът е станал в сектора за производство на втечнен газ. Заради опасност от нови експлозии се е наложила превантивната евакуация на близо 2000 души, живеещи в района на рафинерията. ", "date": "2018.09.01", "title": "Взрив, пожар и 8 ранени в рафинерия в Инголщат"}
{"url": "https://www.novinite.bg/articles/163897/Shefat-na-ENP-sas-seriozen-apetit-kam-posta-na-Yunker", "text": "Германският политик от Християнсоциалния съюз и председател на групата на ЕНП в европейския парламент Манфред Вебер, се очаква скоро да потвърди кандидатурата си на поста нов председател на Европейската комисия, предава европейският сайт \"Юроактив\" . По-рано тази седмица германският канцлер Ангела Меркел даде своята \"благословия\" за сънародника си да води ЕНП на европейските избори следващия май. Очаква се той да потвърди кандидатурата си в началото на следващата седмица, когато ЕНП заседава във Виена, предаде бТВ.По-рано тази седмица Вебер бе на посещение в България. Заедно с премиера Бойко Борисов той инспектира как се охранява сухопътната и морската ни граница с Турция заради мигрантския поток. По време на разходките в Странджа и Резово Борисов му поиска подкрепа за приемането на страната ни в Шенген.Мандатът на сегашния състав на Европейската комисия изтича през есента на следващата година. Новият ще бъде избран след изборите за Европейски парламент през май 2019 г..Начело на ЕК сега е бившият премиер на Люксембург Жан-Клод Юнкер, който също е от ЕНП. Тази година Юнкер нееднократно даде да се разбере, че няма намерение да се кандидатира за нов мандат на поста.Миграцията ще бъде водещ приоритет за Вебер. \"Това е въпрос, който може да разкъса Европа\", коментира запознат източник от ЕНП. По-рано политикът подкрепи идеята на страните от Северна Африка да се отпуснат средства за сътрудничество по мигрантския въпрос по примера на договора, който Европа сключи с Турция.Предлага се създаването на центрове в трети страни, където да се преценя кой има право на убежище. Междувременно той заяви, че Европа се нуждае от \"осезаеми резултати\" при управлението на границите си. Очаква се на срещата във Виена Вебер да бъде подкрепен от представителите на ЕНП от Германия, Испания, Ирландия и Хърватия.Негов предполагаем съперник за номинацията за водещ кандидат за поста председател на ЕК ще бъдат водещият преговарящ на ЕС за Брекзит Мишел Барние и бившият министър-председател на Финландия Александър Стуб. ", "date": "2018.09.01", "title": "Шефът на ЕНП със сериозен апетит към поста на Юнкер"}
{"url": "https://www.novinite.bg/articles/163893/Borisov-na-inspekciya-na-patni-remonti-vav-Varna-Rekonstrukciyata-na-bul-Slivnica-shte-dade-barz-dostap-do-magistralata-Ministar-predsedatelyat-Bojko-Borisov-inspektira-stroitelnite-i-remontni-dejnost", "text": "Министър-председателят Бойко Борисов инспектира строителните и ремонтни дейности на инфраструктурни проекти във Варна. Заедно с кмета на града Иван Портних, премиерът провери работата при пробива на бул. “Сливница”. Правителството е отпуснало 4,5 млн. лв. за проекта, като с реализирането му ще бъде осигурен бърз достъп до автомагистрала „Хемус“. Вече са изградени битовата канализация, както и телекомуникационната мрежа. Основата на едното пътното платно вече е готова, поставени  са бордюри и частично асфалтиране. Ремонтът на съществуващата част от булеварда се финансира по ОП „Региони в растеж“.Премиерът Борисов инспектира и строителните работи на бул. „Васил Левски“, който е най-големият инфраструктурен проект в града. За изграждането на новото трасе от ул. „Подвис“ до ул. „Девня“ правителството отпусна 80,5 млн. лв. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортитеРаботата по инфраструктурните проекти се изпълнява по график. ", "date": "2018.09.01", "title": "Борисов на инспекция на пътни ремонти във Варна  Реконструкцията на бул. „Сливница“ ще даде бърз достъп до магистралата  Министър-председателят Бойко Борисов инспектира строителните и ремонтни дейност"}
{"url": "https://www.novinite.bg/articles/163891/Vzriv-v-zavedenie-ubi-lidera-na-DNR", "text": "Лидерът на самообявилата се Донецка народна република в Източна Украйна е бил убит днес при взрив в заведение в Донецк, обяви администрацията на проруските сепаратисти, предаде Ройтерс. Александър Захарченко почина в резултат на терористичен акт, съобщи информационната агенция на сепаратистите.Руското външно министерство заяви, че има основания да смята, че Киев е отговорен за смъртта на Захарченко, предаде РИА Новости. Говорителката Мария Захарова посочи, че смъртта му показва, че Киев е решил да води „кървава битка“ и се е отказал от обещанията си да търси мир, предаде БНР.Според Службата за сигурност на Украйна обаче убийството на Захарченко е резултат на конфликт между „терористите и техните руски спонсори“.По професия електромеханик, Захарченко (42 г.) оглави донецките сепаратисти скоро след отцепването им от Киев през 2014 г. и през ноември същата година бе утвърден чрез избори начело на така наречената Донецка народна република.През юли миналата година той обяви планове за създаване на нова държава - „Малорусия“, в източните украински територии, но инициативата му бе отхвърлена дори от сочената за поддръжник на сепаратистите Москва.През 2016 г. Захарченко обяви публично, че властите в Киев подготвят физическото му ликвидиране - твърдение, което бе отхвърлено категорично от украинското правителство. ", "date": "2018.09.01", "title": "Взрив в заведение уби лидера на ДНР"}
{"url": "https://www.novinite.bg/articles/163898/Dvama-v-aresta-i-chetirima-v-bolnica-sled-boj-mejdu-romski-familii", "text": "Две враждуващи от години ромски фамилии от карловското село Розино отново се сбиха, но този път на неутрална територия – на панаира в Карлово, предаде БГНЕС. Преди години избухващите сблъсъци между клановете Мечеви и Калинкови, водещи началото си от причина, която вече никой не помни, редовно въвеждаха жандармерия и извънредни мерки за сигурност в ромската махала на Розино, докато едната от фамилиите се премести в съседното село Кърнаре.Преди година и половина беше една от най-тежките битки, в която се разнасяха и изстрели от въздушна пушка. Тогава в подкрепа на едната от фамилиите се намеси и друг клан, на Сребревите, които пък от своя страна воюват с Ескендеровите.Сложната обстановка, която очевидно тлее въпреки отдалечаването на Калинковите, ескалира сноши към 20 часа, когато представители на двата рода, добре подпийнали, се срещнали лице в лице на есенния панаир в Карлово и от това произлязла юмручна свада, предотвратена този път навреме от полицията.Четирима от участниците са отведени в болница, тъй като са пострадали леко, а двама са в ареста за 24 часа. По случая има образувано следствие, съобщават от ОД на МВР Пловдив. ", "date": "2018.09.01", "title": "Двама в ареста и четирима в болница след бой между ромски фамилии"}
{"url": "https://www.novinite.bg/articles/163895/Ruskiyat-patriarh-si-tragna-razocharovan-ot-sreshta-s-vselenskiya-za-Ukrainskata-carkva", "text": "Патриархът на Москва и цяла Русия Кирил разговаря с вселенския патриарх Вартоломей в Истанбул, опитвайки се да предотвратя отделянето на украинската църква от руската, предадоха световните агенции. Срещата на духовните водачи на двете най-влиятелни православни църкви се състоя в тронната зала на Цариградската патриаршия и продължи 4 часа. След нейното приключване московският патриарх напусна сградата във „Фенер“ и се отправи към летището, без да остане за планирания обяд, предаде БГНЕС.По време на разговора патриарх Вартоломей е информирал своя гост за начина, по който Вселенска патриаршия възнамерява да предостави автокефалия на Украинската църква. На фона на желанието на патриарх Кирил да се състои \"научна конференция\" по въпроса, Вартоломей е заявил, че проблемът е бил обсъждан от дълго време, и „че решението остава в сила”, твърди източник в патриаршията в Истанбул. Освен това пред репортери духовният водач на Вселенската патриаршия заяви, че след 31 август „няма да има връщане”, което гарантира независимостта на Украинската православна църква /УПЦ/ от Москва.\"Въпросът за автокефалността на УПЦ е решен и ние продължаваме напред\", казал вселенският патриарх пред патриарх Кирил, предаде гръцкото специализирано издание Ромфея. Митрополитът на Франция Емануил, който е една от водещите фигури в преговорите по украинския въпрос, добави лаконично, че \"Патриаршията не заплашва и не може да бъде заплашвана\". \"Ние не искаме да създаваме схизми, вратата на диалога е винаги отворена. Не може обаче да отлагаме постоянно проблема\", заяви още той. На летището в Истанбул патриарх Кирил отказа да коментира резултатите от срещата пред събралите се там руски журналисти, позовавайки се на нейния конфиденциален характер. \"Тъй като това беше една братска среща, аз не бих желал без съгласуване с Негово Светейшество патриарх Вартоломей да давам гласност на подробности от нашите разговори\", заяви той преди отлитането си за Москва. \"Ние се договорихме да продължим нашето сътрудничество и тъй като светът се променя много бързо, то и взаимодействието помежду ни трябва да бъде много динамично\", отбеляза също водачът на РПЦ.Предишната среща на патриарсите Кирил и Вартоломей се проведе през 2016 г. на събранието на предстоятелите на автокефалните Православни църкви в навечерието на Критския събор, на който РПЦ отказа да присъства. От днес до 3 септември в Истанбул ще се проведе синаксис на Вселенската патриаршия. Целта на събранието е обмяна на мнение по актуалните църковни въпроси.", "date": "2018.09.01", "title": "Руският патриарх си тръгна разочарован от среща с вселенския за Украинската църква"}
{"url": "https://www.novinite.bg/articles/163892/Zaev-BEz-dogovora-s-Atina-ni-chakashe-mrk-izolaciya-opasnosti", "text": "Ние нямаме друга алтернатива освен членството ни в ЕС и НАТО. Без договора с Гърция Република Македония никога нямаше да получи покана за присъединяване към Северноатлантическия пакт и дата за започване на преговори за членство в Европейския съюз. Това каза в град Щип македонският премиер Зоран Заев в началото на кампанията за референдума за смяната на името и присъединяването на страната към тези две международни институции, предаде БГНЕС.\"Няма да има връщане назад. Ние ясно се определихме за една европейска Македония. Вървим напред и съм убеден, че извършваме огромен скок напред в посока на европейска Македония\", каза още Заев. Според него \"другият избор е мрак, отиване към небитието, в изолацията, в неизвестността, в ситуация, където няма да има сигурност и ще има непрекъснато опасности\". \"Няма по-голяма патриотична отговорност от това да работиш за интересите на собствения си народ, да бъдеш готов да понесеш и политическа жертва, когато вярваш в правотата на решенията, които вземаш\", каза още македонският премиер и лидер на управляващия Социалдемократически съюз /СДСМ/ Зоран Заев. аРеферендумът ще се състои на 30-ти септември тази година.", "date": "2018.09.01", "title": "Заев: БЕз договора с Атина ни чакаше мрк, изолация, опасности"}
{"url": "https://www.novinite.bg/articles/163894/Verijni-katastrofi-sazdadoha-golemi-zadrastvaniya-na-Trakiya", "text": "Движението в района на 105-и километър на магистрала \"Тракия\" е затруднено. Това се отнася и за двете посоки на движение в отсечката, която се намира между Пазарджик и Пловдив.Причината е в две вержни катастрофи, предаде БНР. При едната от катастрофите са пострадали четирима души.", "date": "2018.09.01", "title": "Верижни катастрофи създадоха големи задръствания на „Тракия“"}
{"url": "https://www.novinite.bg/articles/163909/Vetko-i-Marinela-Arabadjievi-s-evropejski-zapovedi-za-arest", "text": "Общо над 10 милиона лева в брой са намерени при претърсванията на хотели и имоти на известния бизнесмен Ветко Арабаджиев. Това обяви ръководителят на специализираната прокуратура Иван Гешев на брифинг по повод вчерашната мащабна акция, която започна с обиски на офиси в хотел \"Маринела” в София и \"Марица” – в Пловдив.Разследването срещу организирана престъпна група за данъчни измами и пране на пари.Синът на Ветко Арабаджиев – Вълчо, е задържан за 72 часа и вече е с повдигнато обвинение за данъчни измами.Издадена е европейска заповед за арест за семейство Арабаджиеви, сред които от думите на прокурора стана ясно, че е и Ветко Арабаджиев. Работи се е и по линия да бъде издадена заповед за арест и от Интерпол. В момента Арабаджиеви не са в България, като по информация на прокуратурата те са във Франция.\"Към наказателна отговорност са привлечени 6 лица, 5 от тях за участие в организирана престъпна група, а шестото е с обвинение за пране на пари. На част от петте лица с обвинения за участие в организирана престъпна група са им повдигнати обвинения и за вторични престъпления -пране на пари и данъчни престъпления\", обясни Гешев.\"В хода на претърсванията бяха намерени огромни суми пари, говорим за над 10 млн. лева кеш. Излизат пари от куфари, кутии, сейфове, касетки в банки. Такова нещо не помня в цялата си кариера. Доколкото ми е известно и не се е случвало в новата история на България. Колегите са работили почти 24 часа. Наложи се спешно съдействие от БНБ през нощта за осигуряване на броячни машини. Сумите са потресаващи. Трябва да отбележим, че според нас това не е цялата налична сума\", обясни той и уточни, че парите са открити в домове, хотели, офиси и банки.Освен това при претърсванията е открит луксозен автопарк. Става въпрос за коли с марки като \"Бентли\" и \"Ролс Ройс\".\"Последното претърсване приключи рано сутринта и беше иззет луксозен автопарк. Ще се провежда разследване в посока как са придобити тези коли. Оценката им грубо върви около 5-10 млн. лева\", заяви зам.- главният прокурор.\"Не можеш да забраниш на никой да е богат, но като си купуваш коли, самолети и хотели - си плащай данъците\", каза още Гешев.Прокурор Гешев категорично отрече информациите излезли от пресслужбата на \"Виктория груп\", че оказвано съдействие на служлбите.\"Всичко друго, но не и съдействие. По-скоро бездействие и оказване на съпротива. От рода на не знам къде е ключа за тази стая, не знам кой я ползва и т.н”, каза прокурорът.", "date": "2018.09.01", "title": "Ветко и Маринела Арабаджиеви с европейски заповеди за арест"}
{"url": "https://www.novinite.bg/articles/163888/Dneven-horoskop-za-1-septemvri", "text": "Днес имате нужда да поговорите с някой близък, без значение дали е приятел или член на семейството ви. Този човек ще ви помогне да подредите мислите си и ще ви накара да се чувствате добре.Днес ще ви е трудно да приемете мисълта, че хората са толкова злонамерени и дребнави. За вас светът е едно страхотно място и просто не разбирате как може хората да не му се радват.Покажете на света, че можете да поемате рискове. Трябва да имате и план Б, разбира се, но смелостта винаги се награждава. Днес ще бъдете една стъпка пред другите.Представителите на останалите зодии могат да намерят дневния си хороскоп на ", "date": "2018.09.01", "title": "Дневен хороскоп за 1 септември"}
{"url": "https://www.novinite.bg/articles/163903/Antimigrantskite-protesti-v-Kemnic-dnes-shte-sa-nyakolko", "text": "Множество демонстрации са планирани в източногерманския град Кемниц и днес. Полицията от цяла Саксония е в града и в повишена готовност. От съображения за сигурност бе отменен и футболният мач между Дрезден и Хамбургер, предаде БНР.Протестите продължават вече цяла седмица. Те започнаха миналата неделя, след като иракчанин с неизяснен статут уби с нож местен гражданин. По-късно стана ясно, че иракчанинът Юсиф А. е трябвало да бъде върнат в България, тъй като в нея е подал първо молба за убежище.Юсиф А. е пристигнал в Германия през октомври 2015 година. Германските власти насрочили екстрадирането му към България на 13 май 2016 г., но той обжалвал и заповедта била отложена. Междувременно изтекли 6-те месеца, в които тя е в сила, и той останал в страната. През 2016 г. Германия е трябвало да ни върне общо 4 899 души, но българските власти са потвърдили отговорността си за 2 643 от тях. В крайна сметка върнати са само 95.Протестите в Кемниц са срещу бежанската политика в Германия и чужденците в страната. В самия град обаче чужденците са едва 7% от населението, а бежанците – 2%.", "date": "2018.09.01", "title": "Антимигрантските протести в Кемниц днес ще са няколко"}
{"url": "https://www.novinite.bg/articles/163906/Korab-bez-ekipaj-i-tovar-se-vryaza-v-brega-na-Mianmar", "text": "Огромен кораб без екипаж се блъсна във бреговете на Мианмар. Местните власти недоумяват откъде се е появил 177-метровият плавателен съд. Медиите на Запад го нарекоха \"корабът-призрак\". На него няма нито хора, нито товар, предаде Нова ТВ.Над капитанския мостик се веел флагът на Индонезия, но не е ясно кой е последният му собственик и защо е изоставен. Според вестник „Мианмар Таймс\" корабът е произведен през 2001 г. и бил в състояние, което позволява да работи нормално. За последно, този кораб се появявал в пристанищни регистри през 2009 г.", "date": "2018.09.01", "title": "Кораб без екипаж и товар се вряза в брега на Мианмар"}
{"url": "https://www.novinite.bg/articles/163916/Bez-poveche-halogenni-krushki-v-ES-ot-dnes", "text": "От днес в Европейския съюз влиза в сила забрана върху производството на повечето видове халогенни крушки. Търговците обаче могат да продължат да продават начилните си на склад количества до изчерпването им. Халогенните крушки ще бъдат заменени предимно с LED осветление. Според Европейската комисия така ще се пести огромно количество енергия, предаде БНТ.През 2012 година ЕС забрани производството на обикновени крушки, от днес в историята отиват и халогенните. Мотивите са, че не са достатъчно енергийно ефективни. Забраната им първоначално беше планирана за септември 2016 година. Заради опасения, че на пазара няма достатъчно алтернативи, срокът беше удължен с две години. От днес производителите ще могат да предлагат само крушки, които имат поне енергиен клас B според европейската скала за етикиране.Според Еврокомисията халогенните лампи използват пет път повече енергия, отколкото тяхната алтернатива - LED крушките. Със спирането им от производство годишно ще се пести енергия, равна на потреблението на страна като Португалия в продължение на 5 години. Промените също означават и значително намаляване на отпадъците, защото потребителите от Европейския съюз ще използват по-малко електрически крушки всяка година. Очаква се и намаляване на вредните емисии въглероден двуокис във въздуха. Освен това новите LED крушки ще могат да се рециклират.", "date": "2018.09.01", "title": "Без повече халогенни крушки в ЕС от днес"}
{"url": "https://www.novinite.bg/articles/163905/1800-evakuirani-zaradi-pojara-v-rafineriyata-kraj-Ingolshtat", "text": "Близо 200 пожарникари се опитват да загасят пожара, избухнал след експлозия в рафинерия в баварския град Инголщат, Южна Германия, съобщава АФП, предаде БГНЕС. Ранени са най-малко 8 души, като трима от тях са със сериозни изгаряния. Причините за избухването на взрива все още не са ясни.Съоръжението, собственост на компанията „Байернойл” е разположено край брега на река Дунав. Взривната вълна от експлозията, която е станала в 05:30 часа местно време, е била усетена на разстояние от няколко километра. Според данни на полицията взривът е станал в сектора за производство на втечнен газ.Близо 1800 души от разположените в съседство градчета Вохбург и Иршинг са евакуирани като предпазна мярка. Те са настанени в сградите на местни училища до потушаването на пламъците. Над съоръжението се издига гъст облак черен токсичен дим. Затова властите призоваха хората, живеещи в радиус от 20 километра около мястото на инцидента да „държат прозорците на домовете си затворени и да не излизат навън, освен ако не е абсолютно необходимо”.„Байернойл” има две рафинерии в Бавария, в които работят 790 служители. Компанията преработва петролни продукти за производството на бензин, дизел и домакински газ, както и битум. Годишно в рафинериите се преработват около 10,3 милиона тона суров петрол.", "date": "2018.09.01", "title": "1800 евакуирани заради пожара в рафинерията край Инголщат"}
{"url": "https://www.novinite.bg/articles/163886/Predimno-slanchevo-s-maksimalnitemperaturi-ot-30-do-35-gradusa", "text": "Днес ще е слънчево, с временни увеличения на облачността в следобедните часове, но само на отделни места в крайните западни райони ще превали. Ще духа слаб, в Източна България и Дунавската равнина - до умерен вятър от изток-североизток. Максималните температури ще са между 30 и 35 градуса, в София – около 30, сочи прогнозата на НИМХ-БАН.Атмосферното налягане ще се задържи без съществена промяна – ще е малко по-високо от средното за месеца.В планините ще бъде предимно слънчево. В следобедните часове ще се развива купеста облачност и само на отделни места в западните масиви ще има краткотрайни валежи. Ще духа слаб до умерен източен вятър. Максималната температура на височина 1200 метра ще е около 24 градуса, на 2000 метра – около 17.По Черноморието ще бъде слънчево. Ще духа слаб до умерен североизточен вятър. Максималните температури ще са между 28 и 32 градуса. Температурата на морската вода е 26-27. Вълнението на морето ще бъде 1-2 бала.  ", "date": "2018.09.01", "title": "Предимно слънчево с максимални температури от 30 до 35 градуса"}
{"url": "https://www.novinite.bg/articles/163908/SASht-shte-prodavat-poveche-orajiya-na-Ukrajna", "text": "В екслузивно интервю за вестник „Гардиън“ бившият посланик на Съединените щати в НАТО Кърт Волкър, а сега специален пратеник в Украйна заявява, че Вашингтон е готов да увеличи продажбата на оръжия в Украйна за военноморските и военновъздушните сили на страната, за да се защитят от източните сепаратисти, подкрепяни от Русия, предаде БГНЕС.Кърт Волкър заявява, че все още има голяма пропаст между Съдинените щати и Русия по въпроса как да бъдат разположени умиротворителните сили на ООН, за да се сложи край на 4-годишната война и прогнозира, че Владимир Путин ще изчака до президентските и парламентарни избори в Украйна догодина преди да преосмисли позицията си в преговорите. Волкър обаче твърди, че този път времето не е на страната на Путин. Той изтъква, че прозападните и антируските чувства в Украйна се засилват с всеки изминал месец. И допълва, че администрацията на Доналд Тръмп е напълно готова да напарви следваща крачка като снабди украинската армия с много по-модерни оръжия, отколкото вече доставените противотанкови ракети през април.„Всяка седмица загиват войници, защитавайки собствената си страна и е съвсем естествено Украйна да подсилва армията си, да търси помощ и други страни да й я предоставят“, посочва Волкър. „Гардиън\" припомня, че през май американският конгрес е одобрил 250 милиона долара военна помощ за Украйна през 2019 година.", "date": "2018.09.01", "title": "САЩ ще продават повече оръжия на Украйна"}
{"url": "https://www.novinite.bg/articles/163889/Pravoslavnite-praznuvat-Simeonovden", "text": "На 1 септември православната църквата отбелязва Симеоновден. Християнският празник в чест на св. Симеон Стълпник и неговата майка Св. Марта.Симеоновден се счита за земеделската нова година, когато започват есенната оран и сеитба и събирането на орехи.Народните обичаи повеляват сутринта на 1 септември жените да замесят пшенично тесто и да направят питки, с които захранват ритуално воловете и биволите, с които ще се оре. Приготвят се и малки кравайчета, които се нанизват на рогата им. Орачите и сеячите са облечени празнично, а жените обикалят около тях и ръсят жар, за да е спорна работата. След изораването на първата бразда обредната пита се разчупва на четири части едното парче се хвърля на изток, второто се дава на воловете, третото се заравя в нивата, а четвъртото се изяжда от стопанина.Народната традиция изисква на Симеоновден да не се дава назаем и да не се изнася нищо от къщата, за да не \"излезе берекетът от дома\". Не се готви, не се пере и простира. Гледа се кой ще дойде в къщата - ако е добър, реколтата ще е плодовита. По същия начин и орачът, отивайки към нивата, смята, че ако срещне човек с \"пълно\", житото ще роди много зърно.На този ден имен ден празнуват: Симеон, Симеона, Симон, Симона, Симо, Сима, Симана, Мона, Марта.", "date": "2018.09.01", "title": "Православните празнуват Симеоновден"}
{"url": "https://www.novinite.bg/articles/163914/Beliyat-dom-spira-da-finansira-fonda-na-OON-za-bejancite-ot-Palestina", "text": "САЩ спират финансирането на Агенцията на ООН за подпомагане на палестинските бежанци. Агенцията изрази дълбоко съжаление и отхвърли критиките от страна на американската администрация, предаде БНТ.Администрацията на президента Доналд Тръмп повече няма да финансира агенцията на ООН за палестинските бежанци, съобщи Държавният департамент на САЩ. Изразено в цифри, Вашингтон блокира 290 милиона долара. Това се случва седмица, след като бе орязана американската помощ за проекти на Западния бряг и в Газа на стойност над 200 милиона долара.САЩ, които осигуряват почти 30 процента от общия бюджет на Агенцията, настояват за реформиране на начина, по който тя се управлява. Според американската администрация, Агенцията на ООН за палестинските бежанци е в криза, тъй като безкрайно разширява броя на лицата със статут на палестински бежанци, имащи право на помощ.Агенцията осигурява здравеопазване, образование и социални услуги за близо 5 милиона палестинци на Западния бряг, в ивицата Газа, Йордания, Сирия и Ливан. Организацията изрази съжаление и разочарование от решението и отхвърли критиките. Тя ще търси допълнителни средства от сегашните си партньори в Европа, Персийския залив и Азия.", "date": "2018.09.01", "title": "Белият дом спира да финансира фонда на ООН за бежанците от Палестина"}
{"url": "https://www.novinite.bg/articles/163912/Vuchich-Kosovskiyat-vapros-shte-se-razreshi-mnogo-trudno", "text": "Сръбският президент Александър Вучич призна, че става все по-ясно, че ще се стигне много трудно до разрешаването на косовския въпрос. Той остро разкритикува политическите опоненти, които обвини в пълна демагогия. \"Очаквах нашите политически противници в Сърбия да организират празненства. Получих изявления, че няма да има промяна на границите. Това казаха из цяла Европа, албанците и другите. В случая забравиха да кажат на народа ни, че става въпрос за това да не се променят границите на независимо Косово\", каза Вучич по време на откриването мост в Нови сад, предаде БГНЕС.На събитието присъства и еврокомисарят Йоханес Хан. \"Те лъжеха нашия народ... Не е вярно, когато политическите опоненти твърдят, че град Качаник е сръбски и винаги ще бъде сръбски\", каза Вучич. Град Качаник се намира на границата между Косово и Република Македония. \"Всички онези, които искат нищо и се радват да получим голямото нищо, да продължават да се радват, защото всичко върви в посока Сърбия да не получи нищо\", заяви още сръбският президент. ", "date": "2018.09.01", "title": "Вучич: Косовският въпрос ще се разреши много трудно"}
{"url": "https://www.novinite.bg/articles/163887/Parkingat-pred-Nacionalniya-stadion-veche-e-platen", "text": "От днес, 1 септември, паркирането пред Националния стадион \"Васил Левски” вече е платено. Пространството ще се стопанисва от \"Пазари Запад”.Освен автомобилите, търговците на велосипеди и ски, които от години продават там, трябва да плащат наем на общината.Първоначално платена става частта между стадиона, бул. \"Евлоги и Христо Георгиеви” и бул. \"Драган Цанков”. Пространството между стадиона и езерото \"Ариана” в Борисовата градина също ще се превърне в платена зона, но по-късно.", "date": "2018.09.01", "title": "Паркингът пред  Националния стадион вече е платен"}
