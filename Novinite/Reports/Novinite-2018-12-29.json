{"url": "https://www.novinite.bg/articles/169066/Rumaniya-moje-da-ne-se-spravi-s-evropredsedatelstvoto-si-preduprejdava-Yunker", "text": "В интервю за вестник \"Велт\", председателят на Европейската комисия Жан-Клод Юнкер изрази съмнение, че Румъния ще може успешно да изпълни ролята на страна-председател на Съвета на ЕС заради вътрешните си проблеми. По думите му за разумни действия са необходими готовност да слушаш другите и силно желание да поставиш собствените дейности на заден план, предаде БНР. Юнкер все пак  признава, че в техническо отношение страната доста добре е подготвена за бъдещата си роля. В Румъния дясноцентристкият президент Клаус Йоханис съжителства с лявоцентристко парламентарно мнозинство и правителство, доминирано от представители на Социалдемократическата партия. Тази политическа конфронтация, която придобива различни форми, се изостря заради предстоящите президентски избори следващата година.  ", "date": "2018.12.29", "title": "Румъния може да не се справи с европредседателството си, предупреждава Юнкер"}
{"url": "https://www.novinite.bg/articles/169068/Jaltite-jiletki-shte-blokirat-centara-na-Parij-za-Nova-godina", "text": "Няколко магистрали във Франция отново осъмнаха блокирани от \"жълтите жилетки\". В Париж, Бордо, Тулуза, Нант, Лион са обявени протестни демонстрации. Организирани в социалните мрежи, протестиращите срещу правителството готвят изненадващи акции. Някои предлагат митинг пред сградите на телевизиите, за да оказват натиск върху медиите, други са се опитали да проникнат в лятната президентска резиденция на френската Ривиера, предаде БНР.Протестната програма на \"жилетките\" ще оживява Франция и по Нова година. В новогодишната вечер те планират да се съберат на бул. \"Шанз Елизе\". \"Животът ни е празник, затова няма да ни разрушите\" - гласи насловът на протеста, от който вече се интересуват 60000 души. \"Весел празник, Макрон\" - зове лозунгът на протестиращите в Тулуза, които твърдят, че мерките, обявени досега от президента, не отговарят на очакванията им. Силите на реда ще бъдат максимално мобилизирани, за да предотвратят безредиците и да бдят едновременно над протеста и празничните събития.   ", "date": "2018.12.29", "title": "„Жълтите жилетки“ ще блокират центъра на Париж за Нова година"}
{"url": "https://www.novinite.bg/articles/169069/Broyat-na-jertvite-na-atentata-v-Egipet-raste", "text": "Броят на жертвите на бомбеното нападение срещу автобус с виетнамски туристи в Египет достигна четири. Загинали са трима от екскурзиантите и египетски екскурзовод. Други 10 са ранени, предаде Нова ТВ.Нападението било извършено, докато превозното средство преминавало през район на няколко километра от пирамидите в Гиза, южно от Кайро. Самоделното взривно устройство било поставено зад стена край пътя.Засега никой не е поел отговорност за атака, която е първата такава срещу туристи в Египет от юли 2017 г. насам. ", "date": "2018.12.29", "title": "Броят на жертвите на атентата в Египет расте"}
{"url": "https://www.novinite.bg/articles/169074/Chetirima-ot-10-germanci-ne-iskat-Merkel-da-doizkara-mandata-si", "text": "38% от германците биха желали канцлерът Ангела Меркел да бъде сменена от поста си още преди изтичане на мандата ѝ през 2021 година, предаде БНР.Според проучването, цитирано от агенция ДПА, 43 на сто от анкетираните смятат, че Ангела Меркел трябва да остане на поста си до следващите парламентарни избори, които ще се състоят след по-малко от 3 години. Сред искащите предсрочното ѝ изтегляне са предимно привърженици на популистката партия \"Алтернатива за Германия\", отбелязват социолозите.Ангела Меркел сдаде председателството на Християндемократическия съюз в началото на декември тази година след 18 година начело на партията. ДПА отбелязва, че Меркел може да бъде сменена само ако настъпи промяна в управляващата коалиция – ако например социалдемократите я напуснат, или ако се стигне до предсрочни избори след загуба на вот на доверие в канцлера в Бундестага. ", "date": "2018.12.29", "title": "Четирима от 10 германци не искат Меркел да доизкара мандата си"}
{"url": "https://www.novinite.bg/articles/169072/Izvadiha-i-posledniya-jiv-izpod-lavinata-v-Rusiya", "text": "Откриха жив под снега и последния затрупан от лавина в Хабаровския край на Русия, съобщава ТАСС, предаде БГНЕС. Той е откаран в болница като състоянието му е тежко.Агенцията припомня, че девет души са били извадени от снега, след като лавина затрупа 11 души в село Многовершини в северната част на Хабаровския край. От тези 9 души – 8 са живи, а един е починал. „Извадихме девет. Осем са живи, един починал“, заявиха от администрацията на област Николаев.11 души бяха уловени от лавини в Хабаровския край в източната част на Русия. „Няколко лавини паднаха в село Многовершини, предполагаме, че има 11 души, погребани под снега“, заявиха от администрацията на областта.Инцидентът е станал рано сутринта в събота. Първата лавина е стигнала до компресорната станция на компанията за добив на злато, намираща се в селото. В нея е имало 1 човек. „Група от 10 души, членове на спасителната група на предприятието за добив на злато са се притекли на помощ на затрупания си колега. След това друга лавина се спуска към станцията и ги затрупва.", "date": "2018.12.29", "title": "Извадиха и последния жив изпод лавината в Русия"}
{"url": "https://www.novinite.bg/articles/169076/Prebiha-mlad-peshehodec-v-Sofiya-policiyata-gi-hvana", "text": "Тази сутрин, около 9:30 часа, в полицията бил получен сигнал за нанесен побой на 28-годишен мъж. Пред разследващите пострадалият разказал, че на ул. „Сребърна“  докато пресичал на пешеходна пътека, влязъл в пререкание с водач и пътник от лек автомобил „Мерцедес“.  Двамата слезли от колата, набили го и избягали. Пострадалият бил откаран в болнично заведение за оказване на медицинска помощ.В резултат на незабавни оперативни действия столичните полицаи установили и задържали нападателите – двама мъже, на 52 и 34 години. 52 – годишният е с криминални регистрации в полицията. Наложени са им 24 – часови полицейски мерки.По случая е образувано досъдебно производство. Работата продължава.", "date": "2018.12.29", "title": "Пребиха млад пешеходец в София, полицията ги хвана"}
{"url": "https://www.novinite.bg/articles/169075/V-London-iskat-da-izprashtat-flota-sreshtu-lodkite-s-migranti-prez-Lamansha", "text": "Към британския министър на вътрешните работи Саджид Джавид бяха отправени призиви да изпрати кралския флот в Ламанша, след като той нарече \"сериозен инцидент\" зачестилите опити на имигранти да приникват във Великобритания от Франция с малки лодки, предаде БНР.Очаква се в най скоро време Саджит Джавит да разговаря с неговият френски колега, тъй като вече проведе спешни мерки с граничната полиция и агенцията за национална сигурност за решаване на  задълбочаващия се проблем. Днес по късно отговарящият за миграцията министър Каралайн Ноу ще посети щаба на гранична полиция в Боувър. Много депутати обаче смятат, че така проявената напоследък активност от властите не е достатъчна. Чарли Алфик, депутат от Боувър, призова за по-засилен патрул в Ламанша в борбата срещу бандите, занимаващи се с трафик на хора, а независимият депутат и член на парламентарната комисия за вътрешни работи Джон Удтскок заяви, че общественото мнение губи доверие в гранична полиция и призова директорът за намеса на краския флот. Набезите на имигранти, предимно от Иран, продължиха и вчера, когато още 12 души, някои от които сериозно премръзнали в студените води, бяха спасени в Ламанша. В четвъртък бяха спасени други 23 души, сред които три деца.", "date": "2018.12.29", "title": "В Лондон искат да изпращат флота срещу лодките с мигранти през Ламанша"}
{"url": "https://www.novinite.bg/articles/169062/Moshten-trus-na-filipinski-ostrov-preduprejdavat-i-za-cunami", "text": "Земетресение с магнитуд 7.2 по скалата на Рихтер разтърси филипинския остров Минданао тази нощ. Според Американския геоложки институт епицентърът на труса бил на 196 км югоизточно от град Давао, на дълбочина 49 км, предаде Нова ТВ.Към момента няма данни за жертви и сериозни материални щети, но е издадено предупреждение за опасност от цунами.Междувременно стана ясно, че мащабно срутване на скална маса на вулкана Кракатау е предизвикало цунамито миналата събота в Индонезия. Изследователи са използвали сателитни снимки, за да изчислят какво количество скална маса се е врязала в морето. Вулканът е загубил повече от две трети от височината и обема сиОпустошителното цунами отне живота на над 400 души, а повече от 40 000 бяха евакуирани. ", "date": "2018.12.29", "title": "Мощен трус на филипински остров, предупреждават и за цунами"}
{"url": "https://www.novinite.bg/articles/169079/Velikobritaniya-shte-puska-novi-feriboti-kam-Evropa-v-sluchaj-na-Brekzit-bez-dogovor", "text": "Великобритания ще похарчи 108 милиона паунда за осигуряване на допълнителни фериботи, така че да облекчи очакваното сериозно задръстване на Доувър, в случай че се стигне до Брекзит без сделка. Плановете предвиждат рационалното използване и на други пристанища в Ламанша.През последните няколко месеца френски, холандски и британски компании получиха допълнителни договори за фериботи. Спешните планове предвиждат да се осигури транспортирането на повече от 4000 товарни камиони към и от други пристанища, като Плимут, Пул и Портсмут. Мярката обаче бе критикувана от лидера на либералдемократите Винс Кейбъл като „пълна лудост“. Той заяви, че правителството може да спре излизането без сделка по всяко време, но вместо това харчи милиони за раздаване на контракти в последната минута. „Фактът, че тези пари отиват основно в европейски компании, е най-малкото ироничен и прави Великобритания за посмешище на световната сцена“, изтъкна Кейбъл. От министерството на транспорта заявиха, че мярката е „малък, но важен елемент от планирането в случай на излизане от ЕС без сделка“. От министерството признават, че засилените гранични проверки в случай на Брекзит без сделка, могат да причинят сериозно забавяне на доставките на важни стоки, да създадат значителни проблеми за икономиката и транспортен хаос в графство Кент, където е основното пристанище Доувър.    ", "date": "2018.12.29", "title": "Великобритания ще пуска нови фериботи към Европа в случай на Брекзит без договор"}
{"url": "https://www.novinite.bg/articles/169067/Borisov-prie-v-Ministerski-savet-Goran-Djokovich", "text": "Министър-председателят Бойко Борисов се срещна с новия турнирен директор на Sofia Open Горан Джокович. Гостът предаде специални поздрави на премиера Борисов от името на племеника си Новак Джокович, с когото се познават лично.По време на срещата беше обсъдено предстоящото домакинство на България на престижния тенис турнир. За четвърти път страната ни ще бъде домакин на турнир от календара на Асоциацията на професионалните тенисисти (ATP). Горан Джокович е в България, за да проследи организацията на надпреварата, която започва на 3 февруари 2019 г. в зала „Арена Армеец“.По време на срещата Горан Джокович заяви пред българския премиер, че се очаква турнирът да бъде един от най-силните в категорията АТP 250 през 2019 г. По думите му, това голямо спортно събитие ще обедини любителите на тениса на Балканите. Той направи съпоставка между обединението на България, Сърбия, Румъния и Гърция за домакинството на Мондиал 2030 г. “Видяхме как премиерите на няколко държави на Балканите планирате съвместно домакинство на големи футболни първенства, защо да не бъде така и в тениса. София може да бъде центъра на тази идея”, каза Джокович.Според Горан Джокович се очаква София да посрещне едни от най-добрите играчи в момента – Качанов, Циципас и Медведев, както и опитните тенисисти Вавринка и Монфис. По думите на турнирния директор на Sofia Open се очаква и Новак Джокович да се включи в спортното събитие.На срещата в Министерския съвет присъстваха министърът на младежта и спорта Красен Кралев, председателят на Българската федерация по тенис Стефан Цветков и зам.-председателят на УС на Федерацията Рангел Марков.", "date": "2018.12.29", "title": "Борисов прие в Министерски съвет Горан Джокович"}
{"url": "https://www.novinite.bg/articles/169059/Teroristi-vzriviha-avtobus-s-vietnamski-turisti-v-Kajro-dvama-sa-zaginali", "text": "Двама туристи от Виетнам са загинали, а още 10 са ранени при терористично нападение над автобус близо до пирамидите в Гиза, Кайро. Това съобщи Министерството на вътрешните работи на Египет, предаде БГНЕС. По-рано бе съобщено, че в резултат на експлозията са пострадали двама туристи от Китай.„В 18:15 ч. местно време самоделно взривно устройство е избухнало в Гиза докато преминавал автобус с 14 виетнамски туристи, причинявайки смъртта на двама и ранявайки 10 туристи, сред които и туристическия гид и водача на автобуса, и двамата с египетско гражданство. Силите на реда са на мястото, обстоятелствата се разследват”, се казва в съобщението, цитирано от РИА Новости.По данни на българското посолство в Египет пострадали българи при атентата няма.Според Скай Нюз взривът е станал на фона на затягането на мерките за сигурност на важни места в египетската столица. Египет се бори с джихадистки бунтовници в северния Синайски полуостров, откакто военните свалиха бувшия президент Мохамед Морси през 2013 г. Те са верни на терористичната групировка „Ислямска държава“ от 2014 г. и са поели отговорност за редица смъртоносни нападения оттогава. ", "date": "2018.12.29", "title": "Терористи взривиха автобус с виетнамски туристи в Кайро, двама са загинали"}
{"url": "https://www.novinite.bg/articles/169058/Oblaci-na-mnogo-mesta-s-dajd-maksimalni-temperaturi-2-do-7-gradusa", "text": "Днес облачността ще е значителна и на много места в Северна и Източна България ще има валежи от дъжд. Ще духа до умерен вятър от север-северозапад и с него ще нахлува студен въздух. Утре до обяд на места в Дунавската равнина и Предбалкана дъждът ще преминава в слаб сняг. Минималните температури ще са между минус 1 и 4 градуса, а максималните - предимно между 2 и 7, сочи прогнозата на НИМХ.Атмосферното налягане ще се повишава и ще е по-високо от средното за месеца.В планините ще бъде предимно облачно, ветровито и студено. На много места ще превалява слаб сняг. Ще духа умерен и силен вятър от север-северозапад и в комбинация с ниските температури усещането ще е за мразовито време. Максималната на височина 1200 метра ще е около минус 1 градус, на 2000 метра - около минус 6.По Черноморието ще бъде предимно облачно и с превалявания от дъжд. Ще духа умерен северозападен вятър, който привечер ще се ориентира от север. Температурите ще се понижат и максималните ще са между 4 и 7 градуса. Вълнението на морето е 2 -3 бала. Температурата на морската вода е 6–7 градуса.   ", "date": "2018.12.29", "title": "Облаци, на много места с дъжд, максимални температури – 2 до 7 градуса"}
{"url": "https://www.novinite.bg/articles/169064/Dvama-burgazlii-v-aresta-sled-napadenie-nad-ohranitel-v-zavedenie", "text": "Двама мъже са задържани от служителите на Първо Районно управление – Бургас във връзка със сбиване, възникнало около 06:16 ч. тази сутрин в бургаско заведение, разположено на ул. „Васил Априлов“.По първоначални данни компания, напускаща друго увеселително заведение, забелязала, че един от охранителите му – 33 годишен бургазлия, с когото преди това влезли в устни пререкания, влязъл в бара на ул. „Априлов“. Последвали го, като двама от компанията нанесли удари вобластта на главата на охранителя / пострадалият с няколко избити зъби е откаран в УМБАЛ - Бургас за получаване на медицинска помощ/.В резултат на бързите полицейски действия, предприети от служителите на Първо Районно управление – Бургас е установена самоличността на участвалите в инцидента, а преките извършители са задържани за срок от 24 часа.Образувано е досъдебно производство по чл. 131 ал.1 т.1 от НК.", "date": "2018.12.29", "title": "Двама бургазлии в ареста след нападение над охранител в заведение"}
{"url": "https://www.novinite.bg/articles/169071/Otnovo-na-pat-za-praznika-dnes-i-utre", "text": "Хиляди потеглиха отново на път в навечерието на Нова година. За момента на магистрала „Хемус” около тунел “Витиня”, където движението е в една лента, трафикът не е натоварен. Ограничаването на движението в една лента създава предпоставки за опашка от автомобили, но засега ситуацията не е критична, предаде бТВ.Вали обаче сняг, така че съветът към шофьорите е да карат с повишено внимание.    Мнозина тръгнаха на път, за да посрещнат Нова година в съседните държави.Към момента на граничния пункт „Калотина” е спокойно и времето, необходимо на колите, за преминат е от 2 до 5 минути.Интензивен трафик се очаква в утрешния ден, когато много наши сънародници ще отидат да празнуват Нова година в съседна Сърбия. Има достатъчно работещи гишета, няма проблеми с преминаването. От „Гранична полиция” уверяват, че разполагат с достатъчно хора, които да обработват бързо документите.На останалите гранични пунктове също не е натоварено. Преминава се безпроблемно в посока Македония, Гърция, Румъния и Турция.", "date": "2018.12.29", "title": "Отново на път за празника днес и утре"}
{"url": "https://www.novinite.bg/articles/169060/Zatvarya-se-za-dvijenie-chast-ot-pl-Batenberg-i-okolnostite-za-novogodishniya-koncert", "text": "От тази вечер затварят за паркиране района около площад \"Княз Александър Първи\" в София заради концерта в новогодишната нощ, предаде БГНЕС. До 18 ч. на 1 януари няма да може да се паркира и на ул. \"Дякон Игнатий\" между бул. \"Цар Освободител\" и ул. \"Аксаков\".На концерта в новогодишната нощ няма да бъдат допускани хора във видимо нетрезво или неадекватно състояние, както и лица, носещи оръжие, пиротехника, летящи фенери, дронове, стъклени чаши, спиртни напитки, бутилки с капачки и други опасни предмети, застрашаващи обществения ред, живота и здравето на присъстващите. Ще бъдат изградени контролно-пропускателни пунктове. Водещи на концерта ще са лицата на предаването \"100% будни\" по БНТ1 Стефан Щерев и Мария Андонова, а събитието ще се предава пряко по телевизията от 22 ч на 31 декември. В новогодишната нощ на 31 декември срещу 1 януари ще се движат столичното метро и част от наземния транспорт. Това съобщиха от столичната община.От 20.00 часа на 29.12.2018 г. до 18.00 часа на 01.01.2019 г.:-на площад „Княз Александър І\".-на ул. „Дякон Игнатий\" между бул. „Цар Освободител\" и ул. „Аксаков\" и на ул. „Дякон Игнатий\" от страната на градинката срещу ул. „Аксаков\".От 08.00 до 19.30 часа на 31.12.2018 г. на ул. „Кн. Александър I\" между бул. „Цар Освободител\" и ул. „Съборна\", с изключение на автомобилите ползващи „служебен абонамент\" на пл. „Кн. Александър I\" и ул. „Дякон Игнатий\". -От 08.00 часа на 31.12.2018 г. до 06.00 часа на 01.01.2019 г.:-на паркинга между Национална художествена галерия и сградата на Народна събрание 2 и БНБ;-на ул. Г.Бенковски\" между ул. „Аксаков\" и бул. „Цар Освободител\";-на ул. „Аксаков\" между ул. „Г.Бенковски\" и ул. „Дякон Игнатий\".От 14.00 часа на 31.12.2017 г. до 06.00 часа на 01.01.2019 г. се забранява влизането на пътни превозни средства в двете посоки, с изключение на колите със специален режим, както следва: - по бул. „Цар Освободител\" между площад „Независимост\" и ул. „Г.С. Раковски\".-по ул. „Аксаков\" между ул. „Бенковски\" и ул. „Дякон Игнатий\";-по ул. „Георги Бенковски\" между ул. „Аксаков\" и бул. „Цар Освободител\";-по ул. „Княз Александър І\" между ул. „Съборна\" и пл. „Княз Александър І\";-по ул. „Леге\" между ул. „Съборна\" и пл. „Атанас Буров\".", "date": "2018.12.29", "title": "Затваря се за движение част от пл. „Батенберг“ и околностите за новогодишния концерт"}
{"url": "https://www.novinite.bg/articles/169081/Balgari-veche-vadyat-i-po-500-leva-za-zarya-pred-doma-na-Nova-godina", "text": "Хората отделят все по-големи бюджети за фойерверки, заяви пред БГНЕС Емил Йорданов, търговец на пиротехника. Основно хората купуват заря последните три дни преди празника. Българинът иска да си спести тази опашка, навалицата и вече започнал да идва по-рано. „Но от средата на декември започват основните продажби на фойерверки”, каза експертът.Търговците на пиротехника предлагат всякакви варианти за хубава заря - от 5 лева до без горна граница. Наблюденията на Емил Йорданов обаче са, че хората започват да отделят все по-големи бюджети за фойерверки. „Да кажем, че вече средният бюджет е над 150 лв. до към 500 лв. дори отделят - едно семейство, или няколко семейства събират. Бюджетите им варират между 200 до 500 лв. специално за Нова година, за последните дни от годината. Иначе през годината за различни поводи горе-долу такива са им бюджетите. Последните две години определено бюджетите нараснаха, преди това бяха по-мънички”, споделя експертът.Фойерверките се делят на класове – има категория 1, 2, 3, които са разрешените от закона за любители. Над тези – четвърта категория, те вече са само за професионалисти. Има и пиратки и 2 и 3-та категория. „Ако се употребяват както трябва всичко е безопасно. Най-важното е да се чете инструкцията. Да не се употребява алкохол преди да се използват пиротехнически изделия и да се спазва възрастовото ограничение”, съветва експертът.Той посочва, че за лица под 12-годишна възраст пиротехническите изделия са изцяло забранени, а след това в зависимост от категорията, но да кажем, че над 18-годишна възраст вече могат да се употребяват всякакви фойерверки, разрешени за любители.От разрешените за любители удачен вариант за мащабна заря са пиробатериите. Пиробатерията трябва да се постави според инструкцията, със стрелката, която обозначава посоката, от която се изстрелват изстрелите, нагоре, да не се надвесвате над нея когато я палите и когато става дума за малко изделие да го укрепите внимателно с камъни от страни.Тази година например са доста популярни 100-изтреловите пиробатериите. „Общо взето има най-голямо търсене към тях”, каза още експертът. Цените им са от 50 до 80-100 лв. ", "date": "2018.12.29", "title": "Българи вече вадят и по 500 лева за заря пред дома на Нова година"}
{"url": "https://www.novinite.bg/articles/169070/Vremeto-za-Nova-godina-oblachno-na-mesta-i-s-prevalyavaniya", "text": "В последния ден от тази година над страната ще преобладава облачно време, на места със слаби превалявания от дъжд и сняг. Ще духа до умерен вятър от изток. Минималните температури ще бъдат между минус 4 и 1 градуса, а максималните - между 1 и 6 градуса, сочи прогнозата на НИМХ-БАН, предаде БНТ.В новогодишната нощ все още на места ще превалява слаб сняг. Вятърът ще се ориентира от североизток, в източната половина от страната и ще се усили. Температурите към полунощ ще са от минус 3 до 2 градуса. През първия ден от Новата година ще бъде студено, без съществени валежи. ", "date": "2018.12.29", "title": "Времето за Нова година – облачно, на места и с превалявания"}
{"url": "https://www.novinite.bg/articles/169063/Danachnite-zapochvat-da-priemat-deklaracii-ot-10-yanuari", "text": "Образците на данъчни декларации за облагане на доходите на физическите лица и за облагане с корпоративни данъци са публикувани на сайта на НАП, след обнародването им в „Държавен вестник“.Данъчната кампания 2019 г. обаче ще започне на 10 януари, заради промени в законодателството. Декларациите за доходите на физическите лица могат да бъдат подадени най-рано на тази дата - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, напомнят от приходната администрация.Годишното приключване на данъчно-осигурителните сметки на фирми и граждани ще бъде извършено от НАП в периода 1-10 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г.Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.   ", "date": "2018.12.29", "title": "Данъчните започват да приемат декларации от 10 януари"}
{"url": "https://www.novinite.bg/articles/169073/Nad-15-000-proverki-shte-napravi-NAP-v-zimnite-kurorti-do-kraya-na-sezona", "text": "Масов данъчен контрол започва в зимните курорти в началото на годината. Стотици инспектори на НАП ще извършват скрити и явни наблюдения, инвентаризации на наличните стоки и проверки за отчитане на оборотите. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите. По време на кампанията инспекторите от „Фискален контрол“ ще използват  и дистанционната връзка на всеки касов апарат със сървърите на НАП, като софтуерът  ще посочва обекти, чиито обороти се различават значително от средните за съответния регион.В кампанията отново ще бъде използван и подходът на т.нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания от НАП ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция.   Зимната кампания на НАП е продължение на утвърдената през лятото практика по Черноморието. „ Главният ни фокус през тази зимна кампания е отчитането на приходите от продажби на стоки и услуги. Важно е да напомня, че неиздаване на касова бележка дори за малка сума освен глоба, води и до запечатване на обекта за срок до един месец. Опитът от последните 2 години показва, че броят на нарушенията намалява, т.е степента на спазване на правилата расте. Очаквам и през този сезон тенденцията не само да се запази, но и да продължи в посока доброволното спазване на задълженията от страна на икономическите оператори“, каза по повод началото на зимната кампания Спас Шишков, главен директор на „Фискален контрол“ в НАП.   ", "date": "2018.12.29", "title": "Над 15 000 проверки ще направи НАП в зимните курорти до края на сезона"}
{"url": "https://www.novinite.bg/articles/169065/Nepanoleten-katastrofira-s-kola-bere-dusha-v-bolnica", "text": "Непълнолетно момче от село  Партизани, Варненско е с опасност за живота след пътнотранспортно произшествие, съобщиха от полицията, предаде БНР.Става дума за непълнолетен и неправоспособен шофьор на лек автомобил \"Форд\", който по време на движение с несъобразена скорост на пътя между община Дългопол и село Партизани е изгубил контрол над автомобила и се е блъснал в крайпътно дърво.Момчето е настанено в болница с опасност за живота. Пострадал е и непълнолетен пътник в лекия автомобил, който е получил контузии. По случая е образувано досъдебно поризводство.", "date": "2018.12.29", "title": "Непънолетен катастрофира с кола, бере душа в болница"}
{"url": "https://www.novinite.bg/articles/169077/Poziciya-na-BSP-Sofiya-V-ramkite-na-grada-dvijenieto-po-vsichki-patishta-tryabva-da-e-bezplatno", "text": "БСП - София подкрепя напълно гражданите от район Нови Искър и съседните квартали и села в столицата в протеста им срещу плановете на АПИ да бъде въведена винетка за ползване на Северната скоростна тангента. В рамките на града движението по всички пътища трябва да бъде безплатно! И управляващите в Столична община са длъжни да защитят на всяка цена интереса на гражданите. Северната скоростна тангента и Южната дъга, която съвпада с Околовръстния път на София, бяха изградени с цел да въведат ред и да облекчат градското движение. Коледно-новогодишната изненада, която Министерски съвет направи за гражданите от северните райони на София, е абсурдна, показва липса на мисъл и отношение към хората в града, както и пълно не познаване на управлението на транспорта в столицата.В тази ситуация, управляващите в Столична община носят цялата отговорност, ако при преговорите с АПИ, които трябва да продължат на 2-и януари, допуснат въвеждането на винетка за използването на Северната скоростна тангента. За изграждането на този транзитен бърз път именно Столична община отчужди земи на софиянци с обещанието да модернизира и да улесни придвижването им. Сега, когато тангентата е факт, принуждаването на същите тези граждани да си плащат допълнително, за да я ползват, не е нищо друго, освен прокарване на  законен рекет.Столична община в момента не предлага никаква друга алтернатива за свободно и удобно придвижване на гражданите от северните райони до останалата част на града. С въвеждането на винетки за Северната скоростна тангента Столична община и АПИ ще принудят хората да търсят алтернативни маршрути за придвижване, които са през центъра на града. А това е точно обратното на афишираната в последните години политика на Столична община за разтоварване на центъра от автомобили. Въвеждането на винетки за ползване на Северната скоростна тангента саботира и всички усилия за борба със силно замърсения въздух в града - гражданите ще бъдат принудени да търсят алтернативни маршрути за придвижване, това ще доведе до нови задръствания и до връщането на ситуацията с огромните транспортни проблеми в София от преди изграждането на Северната скоростна тангента. Едно абсурдно решение, взето на тъмно, в 12 без 5, за което цялата отговорност пред гражданите на София категорично ще я носят кметът Йорданка Фандъкова и управляващите в Столична община, ако допуснат въвеждането на винетки. ", "date": "2018.12.29", "title": "Позиция на БСП - София: В рамките на града движението по всички пътища трябва да е безплатно"}
{"url": "https://www.novinite.bg/articles/169061/Po-okolovrastnoto-na-Sofiya-bez-vinetka-po-tangentata-oshte-ne-e-yasno", "text": "Разбрахме се за северната част на Околовръстния път на София да не се изискват винетки, за южната и до сега не се изискват. Търсим начин до всяко населено място на територията на Столична община да има път, по който хората на пътуват без да е необходимо да се закупуват винетки. Това обяви зам.-кметът на София Дончо Барбалов, предаде БГНЕС.Относно плащането на пътни такси за ползването на Северната скоростна тангента, която е свързваща пътна артерия за транзитния трафик от автомагистралите „Хемус“, „Тракия“, „Струма“ и Калотина, Агенция „Пътна инфраструктура“ ще продължи да води разговори със Столична община.„Имаме много добра комуникация, търсим приемливо за всички и в рамките на закона решение“, увери Барбалов. Целта е да се намери работещо и ефективно решение, което не ощетява шофьорите на леки автомобили, ползващи тангентата за бърза връзка между северозападните и югоизточните квартали на София.За момента, ако водач шофира автомобила си по Сверената скоростно тангента и няма винетка, той подлежи на санкция. На 2 януари догодина между общината и АПИ ще се проведе още една среща, на която въпросът отново ще бъде повдигнат. ", "date": "2018.12.29", "title": "По околовръстното на София без винетка, по тангентата – още не е ясно"}
{"url": "https://www.novinite.bg/articles/169080/Policiyata-v-Egipet-likvidira-40-teroristi-sled-atentata-snoshti", "text": "Египетската полиция е ликвидирала 40 терористи при няколко специализирани акции в събота – ден след като самоделна бомба удари туристически автобус в Кайро и уби трима виетнамски граждани и техния гид, съобщава АФП, предаде БГНЕС.При две от акциите, извършени в район на Гиза са ликвидирани 30 терористи, а други 10 са били убити в размирния регион Северен Синай. Властите са извършили операциите след като получили информация, че заподозрените подготвяли серия от атаки срещу държавни учреждения, туристически обекти и църкви. Полицията е открила огромно количество оръжия и амуниции, както и материали за приготвянето на бомби.Както БГНЕС съобщи по-рано броят на загиналите при взрива в Кайро нарасна до 4 души. Самоделна бомба удари туристически автобус в Кайро. Сред загиналите са трима виетнамски туристи и един местен гид. В изявление на египетския прокурорски офис става ясно, че 11 други виетнамски туристи са ранени заедно с египетския шофьор на автобуса. Екзплозията е избухнала в Гиза в 18:15 часа местно време в петък. Според Скай Нюз взривът е станал на фона на затягането на мерките за сигурност на важни места в египетската столица.", "date": "2018.12.29", "title": "Полицията в Египет ликвидира 40 терористи след атентата снощи"}
{"url": "https://www.novinite.bg/articles/169078/Zasilen-trafik-prez-Makaza-i-po-mostovete-nad-Dunav", "text": "На българо-сръбската, българо-македонската и българо-турската граница трафикът е нормален на всички гранични контролно-пропускателни пунктове. Това сочат данните на „Гранична полиция“ към 16:00 ч. днес.На българо-гръцката граница на ГКПП -Маказа обаче трафикът е интензивен. Същото е положението и на българо-румънската граница на ГКПП Дунав мост Русе и на ГКПП Дунав мост Видин, където на вход се наблюдава интензивен трафик на леки автомобили.", "date": "2018.12.29", "title": "Засилен трафик през „Маказа“ и по мостовете над Дунав"}
