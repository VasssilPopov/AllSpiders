{"url": "https://www.novinite.bg/articles/183470/Radev-Nadejdata-za-Balgariya-e-v-ogromniya-potencial-na-mladite-hora", "text": "„Вашите победи и успехи на терена на науката както у нас, така и в чужбина винаги ни изпълват с гордост. „Воювайки“ на този изключително труден терен вие не само отстоявате себе си и работите за напредъка на науката, но и за бъдещето на България. Едно бъдеще, което все повече се доминира от науката, иновациите и дигитализацията“. С тези думи президентът Румен Радев се обърна към участниците в Деветата годишна среща на олимпийските отбори по природни науки. Тържественото събитие се състоя днес в Националния археологически институт с музей при БАН.Държавният глава подчерта, че успехите в настоящия състезателен сезон са впечатляващи – за България са спечелени 79 медала и грамоти от различни олимпиади.Президентът открои невероятните постижения на българските олимпийци като един от най-важните фактори за привличане на преки чуждестранни инвестиции в България. „За да може една държава със седем милиона население да се мери с гиганти като САЩ, Русия, Китай и Япония, тя трябва да има най-важния капитал за всяка една нация – талантливи млади хора с огромен потенциал, които са надеждата за бъдещето на България“, посочи Румен Радев.Президентът се обърна към ръководителите, преподавателите, треньорите и олимпийските отбори по природни науки на България и им благодари за всеотдайността, упоритостта, енергията и вярата. „С всеотдаен и безрезервен труд вие утвърждавате нашата силна българска школа, давате перспектива в бъдеще и от нас се учат много други“, отбеляза още на церемонията държавният глава.", "date": "2019.12.10", "title": "Радев: Надеждата за България е в огромния потенциал на младите хора"}
{"url": "https://www.novinite.bg/articles/183417/CSKA-reje-glavata-na-Krushchich-sled-sedmica", "text": "ЦСКА ще обяви решението си за бъдещето на треньора Милош Крушчич в началото на следващата седмица. Очаква се на 16 декември, понеделник, да стане ясно дали сръбският треньор ще остане начело на тима и за пролетния дял от първенството, пише \"Тема спорт\".Шансовете това да се случи не са големи. В двата ключови двубоя под негово ръководство - с Лудогорец за първенство (0:0) и Арда за купата (1:0), червените разочароваха в игрово отношение. Отборът се представи доста слабо и в шампионатния двубой с кърджалийци, в който не създаде голово положение и дори не отправи точен удар (0:0). В началото на престоя на Крушчич се видяха някои позитивни моменти в изявите на тима, но добрите впечатления до голяма степен бяха изтрити в мачовете през декември.Последната среща на ЦСКА за годината е срещу Дунав в събота от 16:30 часа на \"Армията\". След това ръководството ще събере отбора за края на годината. Чужденците летят към родните си места в неделя и понеделник, като билетите вече са закупени. Самият Крушчич обяви, че договорката му с клуба е до края на годината. В първото си интервю, след като пое поста, сърбинът пък заяви: \"Моите планове са да остана минимум пет години в ЦСКА. Дали ще остана за постоянно зависи от резултатите, това е мерилото във футбола\".Под ръководството на сърбина армейците са с баланс 5-2-1 във всички турнири. Крушчич загуби в дебюта си с 0:1 от Локо Пд, след което нареди 4 успеха над Етър (4:0), Черно море (2:0), Славия (1:0) и Ботев Враца (3:0). Впоследствие дойдоха и мачовете с Лудогорец (0:0) и Арда за купата (1:0) и първенството (0:0). ЦСКА не е допуснал гол от 704 минути, или почти 8 пълни мача. 43-годишният Крушчич е петият треньор на червените през 2019 година след Нестор Ел Маестро, Любо Пенев, Добри Митов и Люпко Петрович.Тепърва ЦСКА трябва да обяви и как ще процедира с около половин дузина играчи. Пред раздяла с клуба са Николай Бодуров и Стойчо Атанасов, а преотстъпените през есента Чорбаджийски и Джеси също едва ли ще останат. Договорите на Бусато, Жеферсон и Пинто пък изтичат през лятото и с тях ще се преговаря за удължаването им.", "date": "2019.12.10", "title": "ЦСКА реже главата на Крушчич след седмица"}
{"url": "https://www.novinite.bg/articles/183449/Pevecat-Miro-Pih-cyala-nosht-posle-reshih-da-se-spasya-ot-alkohola", "text": "Певецът Миро заяви, че изминалата година е най-добрата му досега, защото е успял да се пребори с алкохолна зависимост. \"Изминаващата година беше много ползотворна за мен, защото се преборих с тази зависимост от алкохола. Пиех стандартно като българите, в един момент аз, освен че пиех, когато съм гневен, го правех и когато съм весел, и когато съм тъжен. Думата зависимост настъпва тогава, когато се освободиш от нея\", каза певецът в свое интервю.\"Прекарах една цяла нощ в молитва, защото ми беше много зле заради проблем с алкохола, защото пих цяла нощ и си казах, че не може по този начин и си казах: Или умирам от това, защото този навик ще се превърне и вече ме характеризираше като личност, или ще се измъкна\", сподели артистът, пише \"Телеграф\".", "date": "2019.12.10", "title": "Певецът Миро: Пих цяла нощ, после реших да се спася от алкохола"}
{"url": "https://www.novinite.bg/articles/183424/Stefka-Kostadinova-Nuleva-tolerantnost-za-dopinga-no-i-zashtita-na-korektnite-sportisti", "text": "Председателят на Българския олимпийски комитет и прима на световната лека атлетика Стефка Костадинова коментира изявлението на на WADA за 4-годишното наказание на Русия: „Винаги съм била за твърдо и безкомпромисно спазване принципите на феърплея, честната игра и коректността в спорта, които са изцяло в духа на олимпийските идеали. Нищо не може да оправдае липсата на равнопоставеност и използването на забранени практики и медикаменти от състезателите. За това изцяло подкрепям нулевата толерантност към употребата на допинг, подкрепям и нетърпимостта към прикриването и манипулирането на резултатите от тестове.Санкциите и рестрикциите обаче не бива да влияят на тези, които са били коректни в подготовката и участието си досега. Моята позиция по случая остава непроменена: още преди олимпиадата в Рио де Жанейро 2016 казах, че прегрешилите и некоректните следва да понесат санкции. Но нека тези, които са били коректни, които са се подготвяли и състезавали според правилата да бъдат допуснати до участие на най-големите форуми. Защото е много тежко да лишиш един спортист от права, когато е невинен, да го спреш за върховното състезание, за което се е подготвял в продължение на четири години. Както и да го лишиш от това да се състезава за родния флаг и да чуе родния химн при победа. Затова и след решението на Световната антидопингова агенция (WADA) преди олимпиадата в Рио президентът на МОК Томас Бах предостави на всяка федерация правото да реши дали да допусне руски спортисти до своя турнир в рамките на олимпиадата. Както е известно, в леката атлетика наложиха вето за всички, но в повечето спортове имаше руски представители. Сега очаквам да се повтори същото – МОК да остави всеки спорт поотделно да прецени дали и кои руснаци да допусне до участие в Токио догодина\", каза Костадинова.", "date": "2019.12.10", "title": "Стефка Костадинова: „Нулева толерантност за допинга, но и защита на коректните спортисти\""}
{"url": "https://www.novinite.bg/articles/183461/Bratya-se-klaha-sled-skandal-v-Lom", "text": "Кървав спор между братя е изпратил единия в болница с прободна рана, съобщиха от полицията в Монтана. Драмата се е разиграла вчера в Лом. В районното управление в крайдунавския град е бил получен сигнал от Спешния център. Те съобщили, че при тях е постъпил 43-годишен мъж с прободна рана. На място е изпратен дежурен автопатрул на група за охрана на обществения ред. Пострадалият обяснил пред ченгетата, че бил нападнат от непознат в района на Дунавския парк в града. Обаче истината се оказала различна от версията на пострадалия. В резултат на проведените оперативно-издирвателни мероприятия е установено, че същата вечер около 22 часа между пострадалият и 47-годишния му брат е възникнал спор. Братята били в дома си, когато страстите се разгорещили и скандалът прераснал в сбиване. По-големият е намушкал в левия хълбок брат си, като използвал намиращия се в дома им кухненски нож. Двамата братя са дали подробни обяснения за възникналия инцидент. Пострадалият е настанен в хирургично отделение на болницата в Лом, без опасност за живота. По случая е образувано досъдебно производство.", "date": "2019.12.10", "title": "Братя се клаха след скандал в Лом"}
{"url": "https://www.novinite.bg/articles/183436/Tervel-se-zakani-Nyama-da-raztyagam-lokumi-a-shte-pokaja-talant-SNIMKI", "text": "Тервел Пулев срещу Дешон Уебстър ще е коронният бой на гала вечерта в събота, в зала Колодрума в Пловдив. Днес на брифинг под тепетата организаторите на спектакъла - Ивайло Гоцев и Кубрат Пулев разясниха, че зрителите ще станат свидетели на истинско зрелище. Тервел Пулев даде да се разбере, че не иска много да говори, а да покаже класа на ринга в събота вечер.Съперникът му пък благодари на Господ за възможността да се бие срещу Тервел и обеща да бие с помощта на своя боксов талант.Преводачката на събитието пък предизвика смут в залата с ужасния си превод. Младото момиче чу кикотенето и се притесни още повече. Ивайло Гоцев се намеси по джентълменски начин и обсни, че преводачката е страхотна и част от екипа, но просто още не е наясно с типичните боксови термини.Голямата новина от пресконференцията обаче е че утре щабът на Кобрата очаква официално писмо от лагера на Антъни Джошуа за потвърждение на дата за среща между двамата. \"Ще го нокаутирам здраво, това е целта ми\", показа самочувствие Кобрата.Брат му Тервел бе доста по-обран: „Важното е да спечеля мача, а не как ще се случи това. Примерът е от преди няколко дни- Джошуа, който си взе поуката от първия мач и си върна титлите”, каза Тервел Пулев.„Благодаря на Господ, че ми дава тази възможност. Благодаря на Тервел и брат му. Готов съм да водя война в събота. Очаквам добър мач, в който да покажа таланта си. Надявам се, че ще е вечер, която никой няма да забрави”, каза противникът на Тервел Пулев в основния мач от галата Дешон Уебстър. Той допълни, че се е подготвил за схватката така добре, че ще изненада на ринга в събота.„Ще бъде хубаво шоу. Имаме общо 10 мача, три от които в тежка категория с българско участие. Да, това ще е културно събитие, което отдавна не е правено в Пловдив. Няма да е просто гала вечер по бокс. Ще има всичко за всеки”, обясни мениджърът на Кубрат и Тервел Пулеви- Ивайло Гоцев. Той отбеляза, че внимание заслужават дамския мач с участието на Джоана Нуамеруе, както и битката на надеждния пловдивски боксьор Пенчо Цветков, от който се очаква експлозия.Кубрат Пулев заяви, че очаква хубава финална битка в гала вечерта, в която брат му да победи.„ Това е голям спортен празник за града. Да подкрепим Тервел Пулев в събота”, призова кметът Здравко Димитров.Билети за боксовата гала все още се намират на цени от 20 до 50 лева.", "date": "2019.12.10", "title": "Тервел се закани: Няма да разтягам локуми, а ще покажа талант (СНИМКИ)"}
{"url": "https://www.novinite.bg/articles/183454/Putin-se-razlyuti-na-tejkoto-nakazanie-s-koeto-udariha-sportna-Rusiya", "text": "Президентът на Русия Владимир Путин заяви, че решението на Световната антидопингова агенция противоречи на олимпийската харта и поради тази причина Русия ще подаде жалба в съда.Вчера изпълкомът на УАДА единодушно взе решение да извади руските спортисти от големи международни състезания за срок от четири години заради манипулации Руската антидопингова агенция.\"Решението на УАДА противоречи на олимпийската харта и имаме всички основания да подадем жалба в КАС (Спортния арбитражен съд в Лозана). Има и други съображения, но енужно всичко да бъде анализирано от специалисти и юристи\", коментира Путин.Президентът на Русия счита, че руските спортисти трябва да се състезават на големите международни състезания под националния флаг, тъй като УАДА няма претенции към Олимпийския комитет на Русия.\"Доколкото разбирам УАДА няма претенции към Руския олимпийски комитет и при това положение, страната трябва да участва под националния флаг. Такава е олимпийската харта. По мое мнение всяко наказание трябва да бъде налагано индивидуално. Наказанията не може да имат колективен характер и да се налагат на хора, които нямат нарушения\", каза още руският лидер.", "date": "2019.12.10", "title": "Путин се разлюти на тежкото наказание, с което удариха спортна Русия"}
{"url": "https://www.novinite.bg/articles/183467/Deputat-i-bivshe-presatashe-na-CSKA-dari-15-bona-na-shkolata-i-kupi-VIP-karta-na-invalid", "text": "Бившето пресаташе на ЦСКА Иван Ченчев удържа на думата си и дари на школата на клуба сумата от 15 000 лева.Депутатът от БСП посети \"Армията\" и изпълни даденото преди време обещание, за което бе приветстван от изпълнителния директор Пламен Марков и шефа на Академията Пауло Кардосо.С оставащите 870 лева от дарението г-н Ченчев ще закупи абонаментна карта за ВИП-сектора на привърженика в неравностойно положение Лъчезар Георгиев.\"Благодарим искрено на г-н Ченчев. Той показа, че има голямо армейско сърце и милее за клуба, спазвайки мъжката си дума. Средствата от него, както и от всички други, които решат да последват примера му, ще бъдат изразходвани изцяло за нуждите на нашата школа\", заяви Пламен Марков.", "date": "2019.12.10", "title": "Депутат и бивше пресаташе на ЦСКА дари 15 бона на школата и купи ВИП карта на инвалид"}
{"url": "https://www.novinite.bg/articles/183451/Pnevmoniyata-ubila-3-godishniya-Aleks-li-e-pokosila-i-uchenichkata-ot-Vraca", "text": "Белодробно страдание, което се е развило много бързо - това е причината за смъртта на 13-годишното дете, което почина в понеделник в училище във Враца. Данните от аутопсията, водят до извода, че именно това е причина за леталния изход, съобщават от Окръжна прокуратура – Враца.По информация на NOVA има съмнения, че момичето е починало от белодробна пневмония, но това предстои да бъде доказано чрез вирусологична експертиза.Родителите, близките, ръководството на училището и съучениците на детето твърдят, че то не е боледувало. Вероятно болестта се е развила мълниеносно, смятат специалисти.В училището е обявен траур, който остава и в сряда, когато най-вероятно ще бъде и погребението на момичето. С децата от класа работят психолози.   От двустранна хеморагична пневмония през ноември в София почина и 3-годишно дете. При случая с Александър, чиито родители обиколиха три столични болници преди синът им да издъхне, пневмонията е била причинена от вирусна инфекция. Заради нея възникнали и допълнителни усложнения - тежки двустранни кръвоизливи в надбъбречните жлези.", "date": "2019.12.10", "title": "Пневмонията, убила 3-годишния Алекс ли е  покосила и ученичката от Враца?"}
{"url": "https://www.novinite.bg/articles/183428/Dneven-horoskop-za-vtornik", "text": "Хората около вас се нуждаят от помощта ви и то спешно. Налага се да се оттеглите от своите задължения за кратко и да им помогнете да се справят с техните. Днес е страхотен момент да получите малко бонус точки от съдбата.Вашата помощ е изключително важна за вашите приятели и близки днес. Някой от тях ще бъде много зает днес и ще се нуждае от вас. Помогнете му, без да се колебаете, всичко добро се връща рано или късно.Опитайте да не се притеснявате излишно за дългосрочните проблеми- точно сега трябва да се справите с реалния свят. Добра идея е да се погрижите за всичко, което изглежда проблемно, веднага щом се появи. Вижте повече на: ", "date": "2019.12.10", "title": "Дневен хороскоп за вторник"}
{"url": "https://www.novinite.bg/articles/183446/Canko-Cankov-dari-istoricheskiya-si-pluven-ekip-na-Muzeya-na-sporta", "text": "Първият човек в хилядолетната история на Черно море, който преплува акваторията на Бургаския залив ( близо 50 км) Цанко Цанков, днес предостави на Музея на спорта плувния си бански костюм, шапката и очилата с които направи уникалния рекорд на 17 юли тази година. На церемонията Цанко беше много развълнуван и благодари на всички за подкрепата и помощта. Представителите на медиите и много гости аплодираха бургазлията, когато предаде вещите на уредничката Катя Иванова. Още в началото на следващия месец гостите на Музея на спорта ще могат да видят дарените от Цанко Цанков бански, плувната шапка и очилата. „ Много благодаря на всички за това , че сте тук. За мен е исторически ден. Искам да благодаря на всички институции, приятели и най-вече семейството ми за подкрепата. Горд съм, че оставям всичко с което преплувах Бургаския залив за поколенията. Дано повече деца да получат стимул като ги видят и да тренират нашия спорт. За мен е голяма чест да имам свой кът в Музея на спорта в България”, сподели Цанко Цанков. Плувецът добави, че големите му цели за 2020 година са участие в квалификациите за Олимпиадата в плувния маратон, както и преплуване на разстоянието от Варна до Бургас през лятото. „ Тренирам много интензивно и се готвя за последните квалификации в плувния маратон, които дават възможност за участие на Игрите в Токио. Аз съм много упорит човек и знам, че ще бъде адски трудно, но никога не се отказвам. Ще дам всичко от себе си, за да участвам на Олимпиадата и затова всеки ден тренирам. За плуването от Варна до Бургас съм убеден, че ще направя опит да го измина. Внимателно проучваме с моя екип най-точното трасе по вода от север на юг. Засега се очертава близо 40 часа плуване на дистанция от почти 100 километра. Трябва да надградим постигнатото от Бургаския залив и Варна- Бургас е следващата ми историческа цел да измина в Черно море”, завърши Цанков. Накрая на церемонията плувецът остави и своето пожелание в официалната книга на Музея на спорта.", "date": "2019.12.10", "title": "Цанко Цанков дари историческия си плувен екип на Музея на спорта"}
{"url": "https://www.novinite.bg/articles/183448/Na-84-godishna-vazrast-pochina-bivshiyat-kmet-na-Moskva-Yurij-Lujkov", "text": "На 84-годишна възраст почина бившият кмет на Москва Юрий Лужков.Роденият на 21 септември 1936 г. в Москва Лужков, беше избиран три пъти за кмет на руската столица – през юни 1996 г., декември 1999 г. и декември 2003 г", "date": "2019.12.10", "title": "На 84-годишна възраст почина бившият кмет на Москва Юрий Лужков"}
{"url": "https://www.novinite.bg/articles/183429/Erdogan-mesti-1-milion-bejanci-v-prevzetite-teritorii", "text": "Реджеп Ердоган обяви плановете на Анкара за териториите в Северна Сирия, които турската армия контролира след офанзивата южно от границата, пише Евронюз. “Ние ще финансираме преселването на бежанците.”, каза Ердоган по държавната телевизия, като коментираше вариант, в който други държави не искат да се включат в плана. Конкретни дати за осъществяване на намереният не бяха обявени. Турция започна военна офанзива срещу кюрдските отряди в Северна Сирия, като използваше свои войници и подкрепяни от Анкара отряди бунтовници. В резултат беше поставена под турски контрол територия от около 120 на 30 километра. По-рано Турция обяви, че ще насели на тези земи 2 милиона от сирийските бежанци, които живеят на нейна територия. Но след като подписа отделни сделки със САЩ и Русия за спирането на офанзивата, Турция контролира значително по-малко от планираната “сигурна зона” с дължина над 440 километра. На срещата на НАТО в Лондон Реджеп Ердоган се опита да убеди лидерите на Франция, Германия и Великобритания да подкрепят плана му за преселване на сирийците. Той каза, че “една страна от НАТО е обещала подкрепа”, без да посочва коя, а по-рано беше обявил, че и Катар ще съдейства. Европейският съюз и НАТО критикуваха плана на Ердоган и военната офанзива на Турция, която според тях заплашва борбата с терористите от Ислямска държава. Турция отхвърля тези обвинения. ", "date": "2019.12.10", "title": "Ердоган мести 1 милион бежанци в превзетите територии"}
{"url": "https://www.novinite.bg/articles/183419/Godishen-horoskop-za-2020-Skorpion-Lyubov-pari-kariera-zdrave", "text": "2020 г. ще бъде година, в която всички  ще могат да поставят ново начало, както в личния си живот, така и във финансов аспект.Скорпионът (роден между 24 октомври и 22 ноември) е воден знак и се управлява от Марс и Плутон. Според вашия хороскоп, 2020 г. е година за голям растеж, Скорпиони, и голяма част от това, което ще пожънете, като успехи, идва от усилията, положени в миналото.ако вашият рожден ден е между 24 октомври и 2 ноември. В началото на 2020 г. най-силните промени, засягащи вашето бъдеще, ще бъдат свързани с вашата кариера. Очаквайте някои на пръв поглед внезапни промени. ако вашият рожден ден е между 3 ноември и 12 ноември, хороскопът на Скорпион за 2020 г. предсказва, че ще получите образование и житейски опит, които ще подобрят бъдещето ви. През тази година може да има пътуване, променящо живота ви, и нова степен на образование, което ще ви научи на много неща. Ще имате възможността да изследвате вашата духовност и да подтикнете нейния растеж, възприемайки нови идеи и вярвания.ако вашият рожден ден е между 13 и 22 ноември, партньорствата и взаимоотношенията от всякакъв вид довеждат както до стабилност, така и до проблеми.  Прилагането на вашата вътрешма сила към вашите действия обещава ползотворна и изключително силна година.Плутон ще има специално влияние върху Скорпион, което ще продължи до 2024 година. Това е дълго време, така че трябва да се възползвате от предимствата. Плутон обаче ще има и негативно влияние- негативни мисли, тревожност или фобии, напрежение, склонност към манипулиране на други хора. Ако миналата година  е преминавал през вашия знак, а вие сте били упорити и сте започнали нов проект, или сте взели решения, които все още не са показали никакви резултати, сега е моментът за успех. В следващите 13 месеца Юпитер преминава в областта на финансовите ресурси, получени от работа, самочувствие и неща, които ви карат да се чувствате в безопасност, така че ще имате възможност да стимулирате тези области.Вашите способности и таланти ще се увеличат, ще работите по-ефективно, ще бъдете възнаградени, а оттам идват и нови възможности. Не бързайте да консумирате плодовете на вашия труд, не харчете повече от обикновено. Ретроградната  носи желанието да се откъсне от всичко.  Вижте повече на: ", "date": "2019.12.10", "title": "Годишен хороскоп за 2020- Скорпион: Любов, пари, кариера, здраве"}
{"url": "https://www.novinite.bg/articles/183437/Spodelete-vashite-signali-Nie-sme-tuk-za-da-gi-otrazim", "text": "Сигнализирайте ни за всякакви нередности, гафове, очевидни несправедливости, както и добри практики и позитивни случки. А ние, от Novinite.bg, ще дадем гласност на вашите проблеми - от големи и малки общини!Очакваме да ни сигнализирате на email: m.mihaylova@inews.bg или facebook: Novinite.bg", "date": "2019.12.10", "title": "Споделете вашите сигнали! Ние сме тук, за да ги отразим"}
{"url": "https://www.novinite.bg/articles/183418/Oblaci-i-dajdovno-shte-e-vremeto-dnes", "text": "Днес от запад облачността ще се увеличава и късно вечерта в крайните югозападни райони ще превали дъжд. Предимно слънчево ще остане в източните райони, а в низините и котловините ще се задържи мъгливо през целия ден. Почти тихо, в Източна България със слаб южен вятър. Максималните температури ще са между 7° и 12°, по-ниски в районите с трайна мъгла. Над планините от запад ще се заоблачава. Късно вечерта в масивите от Югозападна България ще завали слаб сняг, под 1200 метра – дъжд. Ще духа слаб до умерен южен вятър. Максималната температура на 1200 метра ще е около 7°, на 2000 метра – около 0°.Над Черноморието ще е предимно слънчево. Сутринта на места видимостта ще е намалена. Ще духа слаб южен вятър. Максимални температури 10-12°. Температурата на морската вода е 12-13°. Вълнението на морето ще е 1-2 бала.", "date": "2019.12.10", "title": "Облаци и дъждовно ще е времето днес"}
{"url": "https://www.novinite.bg/articles/183433/Balgariya-gubi-nad-5-miliona-evro-za-bioraznoobrazie-zaradi-neefektivno-upravlenie-na-Operativna-programa-Okolna-sreda-2014-2020", "text": "Над 5 милиона евро  са загубени за дейностите по опазване на биоразнообразието в България. Средствата бяха прехвърлени от ос „Натура 2000 и биоразнообразие“ по оста за управление на отпадъците заради това, че в края на ключовата междинна за оперативните програми 2018 година етапни цели на програмата не са достигнати.  Наред с това от писмо на Комисията от септември 2019 става ясно, че тъй като, съгласно чл. 22, ал.6 от Регламент на ЕС №1303/2013, постигането на под 65% от етапните цели по програмата се окачествява като „сериозен неуспе“, комисията обмисля „спиране на междинните плащания“ по програмата. През цялото време на изпълнение на тази и предишната програма в рамките на Комитета за наблюдениe екологичните организации алармираха за проблеми с ефективността на използване на средствата, както и необходимостта за стартиране на планирани мерки. Примерите за неефективност на програмата са: използване на голяма част от средствата за малка част от мрежата Натура 2000; прокарване на пътища за сухоземна техника за гасене на пожари вместо закупуване на летателна техника; ремонт на пътища, маскирани като мерки за подобряване на природозащитното състояние на видове и местообитания и др. Само за пример – най - голяма като бюджет процедура за преки консервационни дейности, на стойност 41 072 430 лв. е съсредоточена в едва 10% от Натура 2000 мрежата. В същото време важни мерки като тези за борба с бракониерството и закупуване на земи от защитени зони с цел разрешаване на конфликти изобщо не са стартирани вече пет години от началото на програмата. Едва в Индикативната годишна работна програма за 2020 г. мярката за закупуване на земи е включена, но единствено за приоритетното местообитание 62C0* „Понто-сарматски степи“ и без посочени суми. Дългогодишното неглижиране на пряката консервационна работа в по-широк обхват на  мрежата даде своя резултат. Оценката на природозащитното състояние на видовете от Натура 2000 показва, че 81% от тях са в неблагоприятно състояние или за тях няма данни. Коалиция „За да остане природа в България“ настоява за незабавна промяна на досегашното изпълнение на програмата и прилагане на следните мерки: За съжаление, състоянието на използване на средствата за биоразнообразие от Оперативната програма отразява цялостното отношение на ръководството на министерството на околната среда към опазването на екологичната мрежа в България до момента. Затова и от Коалиция „За да остане природа“ настояваме за оставката на Нено Димов още от 2018 година. България има нужда от достойно управление на биоразнообразието си, а средствата за неговото опазване да се използват по смислен начин, тъй като Оперативна програма „Околна среда“ представлява основният финансов инструмент за изпълнение на политиките за опазване на биоразнообразието и Натура 2000.  ", "date": "2019.12.10", "title": "България губи над 5 милиона евро за биоразнообразие заради неефективно управление на Оперативна програма „Околна среда“ 2014 – 2020"}
{"url": "https://www.novinite.bg/articles/183464/Pusnaha-skandalniya-biznesmen-Rajfala-na-svoboda-sled-5-godini-zad-reshetkite", "text": "Скандалният бизнесмен Атанас Червенков – Райфъла излиза от ареста след 5 години зад решетките. Апелативният съд днес пусна Райфъла на свобода срещу колосалната парична гаранция от 20 000 лева.Към момента Червенков обжалва присъдата на Окръжния съд от 13 години затвор за поръчителство на покушение срещу собственика на медицински център Аргир Гяуров, както и за опожаряването на колите на бившия депутат Антоний Йорданов. Той беше арестуван преди пет години и му беше наложена постоянна мярка \"задържане под стража“. От тогава различните съдебни инстанции многократно отрязваха искането му за по-лека мярка, въпреки обясненията на Райфъла, че е болен и ще умре в ареста заради липса на лечение.На едно от последните заседания в съдебната зала дори беше извикан лекар, за да бие обезболяваща инжекция на подсъдимия заради бъбречна криза.Днес апелативния съд най-накрая освободи Райфъла срещу 20 000 лева гаранция, която вече е била платена. Причините са влошеното здравословно състояние на подсъдимия, продължителното задържане и приключилото съдебно следствие.Делата срещу бандата на Райфъла продължават. Припомняме, че Пловдивският окръжен съд осъди съучастника на Атанас Червенков - Веселин Загорски, на 12 години лишаване от свобода. Освен това Симеон Генов получи 5 години затвор, Бисер Романов - 5 години и 8 месеца лишаване от свобода, а Васил Василев - 4 години и 6 месеца.", "date": "2019.12.10", "title": "Пуснаха скандалния бизнесмен Райфъла на свобода след 5 години зад решетките"}
{"url": "https://www.novinite.bg/articles/183447/Masova-strelba-v-cheshka-bolnica-ima-ubiti", "text": "Мъж откри стрелба в чешка болница във вторник и уби най-малко шестима души. Нападението е извършено в чакалнята на лечебно заведение в град Острава малко преди 7.00 ч. Стрелецът избяга и в продължение на часове беше издирван от полицията. Впоследствие бе открит прострелян в главата. Той се е самоубил в колата, с която се е придвижвал.\r\n\r\n\r\n\r\n \r\n Вътрешният министър на Чехия Ян Хамачек потвърди новината за стрелбата, а колегата му от здравното ведомство Адам Войтех допълни, че убитите са шестима. Четирима са издъхнали на място, а двама - по-късно в болница. \r\n\r\n\r\n\r\n\r\n\r\n\r\n\r\n\r\n\r\n\r\n\r\n \r\n ", "date": "2019.12.10", "title": "Масова стрелба в чешка болница, има убити"}
{"url": "https://www.novinite.bg/articles/183427/Otide-si-majat-dal-nachaloto-na-predizvikatelstvoto-ledena-kofa", "text": "Пийт Фрейтс, който даде началото на предизвикателството със забавни видеоклипове \"ледената кофа\", почина на 34-годишна възраст, пише БГНЕС.Бившият капитан на бейзболния отбор на университета Бостън Колидж даде начало на предизвикателството, в което хора се поливаха с кофи с вода, за да обърне внимание на болестта, с която беше диагностициран - Амиотрофична латерална склероза (АЛС), позната още като Болестта на Лу Гериг.Инициативата \"ледената кофа\" беше много успешна и Фрейтс стана причина да бъдат събрани милиони долари дарения за лекарски екипи, които изследват болестта.Пийт Фрейтс почина 7 години, след като беше диагностициран с АЛС.", "date": "2019.12.10", "title": "Отиде си мъжът, дал началото на предизвикателството „ледена кофа”"}
{"url": "https://www.novinite.bg/articles/183431/Sabaryat-nezakonni-postrojki-v-plovdivskata-Arman-mahala", "text": "Полиция и багери влязоха в пловдивската „Арман махала“. Местната администрация започна акция по събаряне на незаконни постройки. Сред определените за бутане има и масивни сгради. Акцията се провежда, след като за някои от нелегалните обекти години наред общината е водила дела и решението за премахването им е одобрено от съда преди дни.„Трябва да бъдат съборени четири постройки. Тяхното премахване е обезпечено със заповеди, които са поне на три години. Минали са през всички инстанции, на които са били обжалвани . Общината е спечелила делата. На засегнатите са предложени общински жилища, но те са ги отказали. Не мога да кажа защо не искат да се преместят в тях”, посочи Петър Фурнаджиев от община Пловдив.В една от постройките, предназначена за събаряне, се е барикадирало 6-членно семейство, което отказва да напусне дома си.", "date": "2019.12.10", "title": "Събарят незаконни постройки в пловдивската „Арман махала”"}
{"url": "https://www.novinite.bg/articles/183472/Viktorio-kojto-jestoko-ubi-1-godishnata-si-shterka-i-jena-si-zaplashi-v-sada-roditelite-na-Darina", "text": "Бе даден ход на делото за жестокото убийство на майка и едногодишната й дъщеричка. Дарина Министерска и малката Никол бяха застреляни миналата година от бащата на детето - Викторио Александров.Пред съда 27-годишният мъж запази мълчание. Защитата му поиска разпит на всички свидетели по случая, предаде Нова тв.На излизане на съдебната зала Александров се закани на родителите на убитата Дарина Министерска с думите: \"Идвам, идвам\". Репликата възмути присъстващите в съда, които бяха дошли да подкрепят семейството на убитата жена.\"Вярваме и се надяваме, че ще се доведе до резултата, до който цялата България очаква\", заяви майката на Дарина – Ваня Министерска.\"Убиецът заплаши Министерска с ехидна усмивка, че \"идвам\", от което съдът не направи никаква реакция, защото делото било приключило\", коментира Вера Иванова от \"Системата ни убива\".", "date": "2019.12.10", "title": "Викторио, който жестоко уби 1-годишната си щерка и жена си, заплаши в съда родителите на Дарина"}
{"url": "https://www.novinite.bg/articles/183435/Po-vash-signal-Incident-s-vazrastna-jena-v-Mladost-2", "text": "Наш читател ни сигнализира тази сутрин, за починал човек в Младост 2, на ул. проф. Александър Теодоров - Балан. Около 10:00 часа тази сутрин е видян труп на улицата и пътуваща натам линейка.От СДВР разясниха за Novinite.bg, че инцидентът е станал на спирка на градския транспорт в Младост 2.Починалата е възрастна жена, на която малко преди това й прилошало.", "date": "2019.12.10", "title": "По ваш сигнал: Инцидент с възрастна жена в Младост 2"}
{"url": "https://www.novinite.bg/articles/183438/EVN-startira-izgrajdaneto-na-nov-dispecherski-centar-za-upravlenie-na-mrejata", "text": "Днес бе даден символичен старт на изграждането на нова сграда за нов диспечерски център на Електроразпределение Юг (част от EVN). Той ще бъде изграден на площадката пред входа на EVN Топлофикация на ул. „Васил Левски“ в гр. Пловдив. На символичния старт на строителните дейности присъстваха членовете на съвета на директорите на Електроразпределение Юг, както и сътрудници от различни организационни единици. Символичното начало бе дадено с изливането на менче с вода от г-н Карл Денк, председател на съвета на директорите на Електроразпределение Юг, и г-н Никола Стойчев, ръководител на проекта. Проектът за диспечерски център предвижда да бъде изградена нова и модерна двуетажна сграда, с възможност за места за над 40 сътрудника. Новият модерен диспечерски център ще бъде оборудван с най-нови системи, ще даде възможност за по-нататъшно внедряване на нови IT технологии, както и развитие на съществуващите системи за автоматика и дистанционно управление на обекти от мрежата (телемеханика и др.). Сградата ще бъде със засилени мерки за сигурност и контрол на достъпа. Общата инвестиция е за 4 млн. лв. Срокът на изграждане е месец май 2021 г. Диспечерският център на Електроразпределение Юг е централата, откъдето се управлява електроразпределителната мрежа средно и ниско напрежение в Югоизточна България. В него се извършва денонощен мониторинг на електрическите съоръжения. С  изграждането на нов диспечерски център дружеството продължава подобряването на управлението на мрежата. Той ще допринесе за по-добра оперативност при управлението на съоръженията и по-голяма сигурност на захранване.", "date": "2019.12.10", "title": "EVN стартира изграждането на нов диспечерски център за управление на мрежата"}
{"url": "https://www.novinite.bg/articles/183457/Pochina-vokalistkata-na-Roxette", "text": "Шведската певица и вокалистка на  Roxette Мари Фредриксон е починала.\"С дълбоко прискърбие съобщаваме, че една от най-големите ни и обичани певици си отиде от този свят. Мари Фредриксон е починала на 61 години в дома си след дълго боледуване”, съобщават близки на звездата.Мари Фредриксон сформира Roxette през 1986 година, заедно с Пер Гесле.Те започват своята успешна кариера с поредица от хитове. Най-известните сред тях са \"Must Have Been Love\", \"Joyride\", \"Listen To Your Heart\" и \"The Look\".Шведската певица си е отишла от този свят на 9 декември. Покребението й ще бъде в тесен семеен кръг.През 2002 година след припадък на Мари Фредриксон е открит мозъчен тумор. Тогава лекарите даваха само 20% шанс на певицата да оцелее, но тя се възстанови след дълъг курс на лечение.Шведското дуо сложи край на турнетата си през 2016 година след лекарски препоръки към певицата. ", "date": "2019.12.10", "title": "Почина вокалистката на Roxette"}
{"url": "https://www.novinite.bg/articles/183432/Svetovnata-PR-revolyuciya-na-Maksim-Behar-veche-i-na-balgarskiya-pazar", "text": "След феноменалния си успех в САЩ най-новата книга на – дългогодишен журналист, успешен бизнесмен, дипломат, собственик и мениджър на една от водещите PR компании в България, M3 Communications Group, Inc., е вече и в България. е в официална продажба от днес. Книгата се предлага от издателство „Ентусиаст“ и е сред новите им заглавия на Панаира на книгата в НДК, който се открива днес.  „Световната PR революция: Как умните лидери успяват в света на променящия се PR“ е за много широк кръг от читатели, интересуващи се от PR бизнеса, който се развива изключително динамично през последните години – мениджъри, студенти, PR експерти, предприемачи или просто любопитни читатели, желаещи да обогатят познанията си.  В книгата има и мнения на 100 водещи PR експерти от 65 страни от 6 континента и само този факт я прави уникална, защото дава ясна и точна представа как този бизнес се развива в целия свят. излезе в , но предварителните продажби  в , както и на онлайн платформите на две от най-авторитетните издателски къщи в света –  и  надминаха всички очаквания. Преди това книгата бе представена и предпремиерно на .се издава от Allworth Press и се разпространява ексклузивно от Simon & Schuster, издателство, основано през 1924 година, носител на 56 награди Пулицър и част от могъщата CBS Corporation.: „Светът се променя. Социалните медии събират все повече хора заедно и в същото време ги разделят. Трудно е да преценим в какво да вярваме и на кого да се доверим, особено става ли дума за PR. Аз ви казвам: доверете се на Максим Бехар. Той заглушава шума и увеличава сигнала. Той ни помага да навигираме промените в крачка и ни припомня, че някои неща като достойнството и почтеността са неизменими. Най-хубавото е, че отправя това послание с лека ръка, превръщайки „Световната PR революция“ в едно приятно четиво.“: „Максим Бехар е един от най-уважаваните и известни световни PR експерти на новото време и тази книга е обречена да се превърне в задължителна класика за всеки, който работи или е свързан по някакъв начин с PR бизнеса. Той никога не е имал по-голяма сила, но тази сила трябва да бъде укротявана чрез непрекъснато изтъкване на професионалната етика и чрез разбирането на влиянието, което имаме върху околните. „Световната PR революция“ е панорамна обиколка на PR реалностите без аналог днес и завинаги.“: „Никога досега в историята PR бизнесът не се е променял с по-бързи темпове и, което е по-важно, промените от тук нататък вече няма да се случват бавно. Да разберем кои са двигателите на промените в нашия бизнес днес е по-важно от всякога и Максим Бехар, пионер в прилагането на същите тези промени на много места по света, изключителен професионалист и бивш президент на ICCO, може да ви бъде отличен гид.“ е своеобразен наръчник, който събира на едно място професионалния опит на автора, най-вече като , но и и мненията на 100 водещи PR експерти от цял свят като – основател на WPP, най-големия концерн за реклама и PR в света,  – доскоро CEO на Hill+Knowlton Strategies,  – част от мениджмънта на Omnicom PR Group, и много други. Предговорът е написан от легендарния , основател на The Holmes Report, най-влиятелната организация за PR оценки, мениджмънт и класации в света. Книгата представя иновативните практики в сферата на комуникациите и се фокусира върху трансформацията, която социалните медии налагат на бизнеса в глобален аспект.Извличайки най-доброто от опита на специалистите в областта, гарантира на читателите стратегически поглед върху модерната PR действителност и разглежда теми като:-    Новите правила на социалните медии-    Модерни PR умения и похвати-    Как да измерим въздействието-    Ефектът на пълната прозрачност върху бизнеса-    Бъдещето на индустрията", "date": "2019.12.10", "title": "„Световната PR революция“ на Максим Бехар вече и на българския пазар"}
{"url": "https://www.novinite.bg/articles/183439/Dve-novi-pridobivki-radvat-jitelite-na-Dolna-Studena", "text": "Жителите на село Долна Студена вече могат да се радват на две нови социални придобивки. След цялостен ремонт и реконструкция врати отвориха празничната зала „Янтра“ и клуб за фитнес. Кметът на община Ценово д-р Петър Петров и кметът на селото Николай Стойчев официално прерязаха лентата. Ремонтните дейности се извършиха със средства от бюджета на общината. „Жителите на Долна Студена имаха нужда от двете зали. В селото има много деца и млади хора, които желаят да се повеселят и да спортуват. В селото досега нямаше зала, която да събира толкова хора“, сподели Николай Стойчев. Празничната зала „Янтра“ има капацитет за 120 души. Помещението е изцяло обновено – с нова дограма, санитарни възли, отоплителна система. „Един от приоритетите на ръководството на общината е да превръща постоянно населените места в по-привлекателно място за живеене. Независимо че сме с ограничени финансови средства, успяваме да създадем придобивки, които да са от полза на всички хора“, сподели при откриването д-р Петров. Фитнес клубът е оборудван с разнообразни и професионални уреди за тренировки. Залата е напълно безплатна за посещение. Предвидено е специалист да дава указания за провеждане на системата за упражнения от начинаещи до напреднали.", "date": "2019.12.10", "title": "Две нови придобивки радват жителите на Долна Студена"}
{"url": "https://www.novinite.bg/articles/183440/Kotkite-i-Bomba-sas-zakasnitel-s-nominacii-za-Zlaten-Globus", "text": "На 9 декември бяха обявени номинираните за едни от най-престижните филмови награди за кино и телевизионни продукции „Златен глобус“, чието 77-мо издание ще се проведе на 5 януари 2020 година.Номиниран за „най-добра оригинална песен“ е безспорният феномен  с песента Beautiful Ghosts на Тейлър Суифт, който ще представи най-грандиозното филмово шоу у нас в кината от 27 декември. също се изправя в битката с номинациите си за „най-добра актриса в драматичен филм“ за Чарлийз Терон и „най-добра поддържаща актриса“ за Марго Роби в драматичен филм.  На 10 януари продукцията, в която участват и носителката на „Оскар“ Никол Кидман и номинираният за „Оскар“ Джон Литгоу, ще ни представи разтърсващия скандал, довел до изобличаването и оттеглянето от длъжност на създателя на Fox News Роджър Ейлс.който се превърна в абсолютен рекордьор по света и у нас, встъпва в състезанието за престижното отличие с номинации за „най-добър анимационен филм“ и „най-добра оригинална песен за анимация“. е военната драма на носителя на „Оскар“ Сам Мендес, който получава номинация в категория „най-добър режисьор“. Сред останалите номинации на филма е и тази за „най-добър филм в категория драма“.Сред останалите номинирани за „Златен глобус“ са също Дженифър Лопез в  в категория за „най-добра актриса във второстепенна роля“, както и биографичният филм , посветена на легендарния Елтън Джон, за „най-добра оригинална песен“ за (I’m Gonna) Love Me Again, „най-добър актьор в музикъл/комедия“ на Тарън Еджъртън и „най-добър филм в категория мюзикъл/комедия“. ", "date": "2019.12.10", "title": "\"Котките\" и \"Бомба със закъснител\" с номинации за \"Златен Глобус\""}
{"url": "https://www.novinite.bg/articles/183441/Parvata-po-roda-si-pop-up-escape-staya-za-potrebitelski-prava-poseti-Balgariya", "text": "Първата по рода си pop-up escape стая за потребителски права бе организирана тази събота в София. Иновативната инсталация е част от международната кампания на Европейската комисия „Имаш право“, която стартира тази година. Както и всички останали активности, част от инициативата, escape стаятата цели да повиши осведомеността на потребителите относно основните им права за пакетни туристически услуги, продуктова безопасност, поправка или замяна на продукт, 14-дневен срок за връщане на стока, прозрачни и достъпни банкови услуги и др.Над 90 души се включиха в pop-up escape стаята, която тества способностите им да излязат за 10 минути, разрешавайки загадки, свързани с потребителските им права. Специални гости на събитието бяха звездите Александър Кадиев и Даниел Петканов. Емблематичният тандем се включи с отделни отбори, които премериха сили в предизвикателствата, подготвени от Европейската комисия. Победител в състезанието се оказа тийма на Даниел, който успя да „отключи“ потребителските си права за 5 минути.Escape стаята беше позиционирана сред арт инсталации на FREA Vintage Christmas Market – единствения базар у нас за селектирани дрехи и артикули втора употреба.Pop-up escape стаята е само една от инициативите в рамките на кампанията „Имаш право“. През октовмри месец бяха организирани информационни уъркшопи в най-големите университети в България, които значително подобриха информираността на студентите относно банковите им права. Отделно, в края на ноември месец беше организирано и уникалното по рода си stand-up comedy шоу „Аз съм си платил“, на което едни от най-известните комици у нас от Inside Joke Stand Up Comedy представиха правата за 2-годишната гаранция за покупките в ЕС и 14-дневния срок за връщане на стока под формата на забавни и интерактивни шеги.", "date": "2019.12.10", "title": "Първата по рода си pop-up escape стая за потребителски права посети България"}
{"url": "https://www.novinite.bg/articles/183444/Horata-ot-izselvanite-zaradi-Mini-Marica-iztok-sela-stroyat-kashta-ot-kashoni-pred-Ministerski-savet", "text": "Къща от кашони пред Министерски съвет в Международния ден за човешки права ще построят няколко представители от изселваните села Бели бряг и Трояново. С нея напомнят, че им предстои тягостна Коледа. От 1 януари 2020г се очаква да стартира процедурата по принудително отчуждаване на имоти в село Бели бряг, което трябва да бъде заличено до 2023г., поради разширяването на „Мини Марица изток“. След години буксуващи преговори с мините, до момента собствениците имат оценка на имотите си около нивото за пазарната в региона, но продажбата на земя към мините е лимитирана по цени от 2007г. Средствата, които получават за трайните си насаждения се ръководят от наредба, неактуализирана от 2003та година насам. Няма ясен социален пакет и какво допълнително подпомагане ще получат хората при преместването си, ако приемат офертата на мините. Вероятно те ще трябва да си тръгнат, понасяйки всички неудобства и допълнителни разходи по осигуряване на новото си жилище другаде изцяло за своя сметка.С кашоните, символ на преместването на домовете, хората от Бели бряг напомнят, че по техният казус няма справедливо решение. Поне 4 пъти са искали официално среща с Министъра на енергетиката, Теменужка Петкова, и желанието им бе прието. Утре те ще се обърнат към премиера Бойко Борисов и ще накарат Министерски съвет да забележи, че там, между Раднево и Гълъбово, хората имат само невъзможни за живеене домове.", "date": "2019.12.10", "title": "Хората от изселваните заради Мини Марица изток села - строят къща от кашони пред Министерски съвет"}
{"url": "https://www.novinite.bg/articles/183450/Maj-s-transplantiran-kosten-mozak-se-okaza-s-dvojna-DNK", "text": "Три месеца след като му е трансплантиран костен мозък, Крис Лонг от Рино, Невада, научава, че неговата ДНК в кръвта е заменена от тази на донора, съобщи в. \"Ню Йорк таймс\".Четири години след животоспасяващата процедура Лонг има чужда ДНК не само в кръвтаПробите от устните и бузите му също са с двойна ДНК - неговата и на донора, който живее в Германия. Цялата ДНК в семенната му течност е на донора. Чуждата ДНК не се е проявила само в космите по гърдите и главата му.Това означава, че Лонг се е превърнал в химера - термин за същество с два комплекта ДНК. Думата е заета от гръцката митология, в която означава огнедишащ звяр с лъвска глава, тяло на козел и опашка на змия.\"Мислех, че е доста невероятно да изчезна и на мое място да се появи някой друг\", каза Лонг.Лекарите отдавна знаят, че някои медицински процедури превръщат пациентите в химери, но къде точно се проявява донорската ДНК освен в кръвта, не е изследвано. Тези промени не са вредни за бенефицента, нито променят личността му.Десетки хиляди хора годишно получават чужд костен мозък за лечение на болести на кръвта като левкемия, лимфома, сърповидно клетъчна анемия. Предположението, че такъв човек може да извърши престъпление, заинтригува специалистите. Затова колегите на Лонг от криминалната лаборатория в окръг Уашоу го използват за изследвания.Когато разследващите събират ДНК от местопрестъпление, идеята е, че всяка жертва или извършител има уникален ДНК код, а не два, включително тази на човек, който живее на хиляди километри. Ако друг пациент реагира на трансплантацията като Лонг и извърши престъпление, това може да заблуди разследващите. Такива случаи дори е имало в САЩ и Южна Корея.", "date": "2019.12.10", "title": "Мъж с трансплантиран костен мозък се оказа с двойна ДНК"}
{"url": "https://www.novinite.bg/articles/183423/Balgarinat-otdelya-100-110-leva-za-pokupka-na-dekorativno-koledno-dravche", "text": "Българинът отделя средно между 100 и 110 лева за покупка на декоративно коледно дръвче, което е около 10% повече в сравнение с миналата година. Това показва проучване на единствената фабрика за производство на изкуствени елхи на Балканите, която се намира в гр. Раковски. Проучването е проведено и в Румъния, Унгария, Сърбия, Хърватска, Македония, Словения, Австрия, Босна, Херцеговина, Словакия и Чехия. Приблизително толкова средства заделя и едно семейство в Румъния, Македония, Сърбия, Босна, Херцеговина (50-55 евро). Около 20% повече средства отделят в Унгария, Словакия, Чехия и Хърватска (70-75 евро), а най-много - в Словения и в Австрия (110 евро). Семействата инвестират все по-големи суми в коледни елхи, като разликата между столиците и останалите големи градове се заличава все повече. Изборът и украсяването на коледна елха е традиция в цял свят. Има обаче различия в предпочитанията към цвят, модел, големина и украса в различните страни в Европа.Най-популярният цвят във всички 12 страни и тази година е зеленият. Най-много се търсят елхи, наподобяващи естествените. Семействата предпочитат както класически зелен цвят, така и различни нюанси зелено. Любопитно е, че в държави като Австрия, Унгария, Словакия и Чехия семействата избират един и същ цвят както за елха, така и за украса - нещо, което не е характерно а държавите на Балканите.Най-популярният модел елха през 2018 г. в Европа е 3D елхата. Тя е най-близо до естествената и прилича на борчетата в скандинавските страни. 3D елхата е зелена, обемна, с триизмерни иглички и наподобява истинска както от 2 метра, така и от 2 см разстояние.Т.нар. „заснежени елхи“ също са предпочитан модел. Те са посипани със сняг – така както е в природата при повей на вятъра или падане на преспи. Клоните са натежали и са обърнати надолу. Този модел няма нужда от украса. „Снегът“ за него „съхне“ в специални производствени помещения,  при специална температура, а технологията е такава, че снегът да „не пада“ от елхичката. Заснежени“ елхи най-много се търсят в Австрия, Унгария, Чехия, Словения и Словакия. Радват се на интерес и у нас. На елхи в червено, синьо, розово, оранжево все още се спират семейства и търговски центрове в Македония и Хърватска, макар че модата им вече отшумява.Най-важният критерий за избор в 12-те страни, където е направена анкетата, е визията на елхата. Семействата държат елхата да е „реалистична“- максимално близка до естествената. На второ място е критерият височина, а на трето - цена. Навсякъде най-търсената елха е висока 2.20 метра. Тенденцията е декоративните коледни дръвчета да са все по-високи, за да има повече място под тях за подаръци.В Хърватия, Сърбия, Македония и Словения се търсят и елхи за външни условия, като семействата ги поставят на двора, в градината пред къщата и украсяват с LED светлини. За България все още такава тенденция не е много разпространена.Семействата сменят своята елха най-често на 5 години, а най-рядко - след десетата. Все повече внимание се обръща на съхранението на елхата, като в Централна и Западна Европа има ръст в търсенето на аксесоари за това. Онлайн ръст на продажбите на коледни дръвчета се наблюдава ежегодно, във всяка една от 12-те държави. Най-голям е този ръст в Хърватия, Словения, Австрия и България (15% за 2018 г. спрямо 2017 г.). България е сред водещите производители на изкуствени елхи в Европа. Над 70% от българското производство се изнася в Румъния, Унгария, Сърбия, Хърватска, Северна Македония, Словения, Австрия и др. От началото на този сезон досега са продадени около 190 000 български декоративни елхи, но производителите им очакват продажбите да достигнат около 260 000", "date": "2019.12.10", "title": "Българинът отделя 100 - 110 лева за покупка на декоративно коледно дръвче"}
{"url": "https://www.novinite.bg/articles/183445/Momcheta-nameriha-i-varnaha-pari-v-Shumen", "text": "Полицейски служители от РУ-  Нови пазар оказали съдействие при връщане на загубена парична сума. На 5 декември около 20:30 часа жената посетила хранителен магазин на ул.“Цар Осовбодител“  в Нови пазар . След като се прибрала в жилището си установила липса на две банкноти по 50 лева, които не били в портмоне. Жената се върнала в магазина и споделила с охранителя, съобщила за това и в районното управление.  Ден след това  с нея се свързал полицейски служител и я извикал за справка. В полицейското управление била разпитана подробно за  обстоятелствата и изгубената парична сума.  Оказало се, че изгубените пари били намерени от  две момичета на 16 години - Марлин Ясимова и Виктория Райчева, ученички в СУ “ Васил Левски“ в града.  Те намерили паричната сума и веднага съобщили на охранителя в търговския обект.  Той се свързал с полицията . Благодарна за благородната постъпка жената изпратила благодарствено писмо до училището,в което учат и до кмета на общината.  „Постъпката на Мерлин и Виктория ми връща надеждата, че подрастващото поколение е достоен заместник на нашите родители . Моля да бъдат поощрени и посочени за пример за подражание сред останалите ученици в училището“, пише в благодарственото писмо Младенка   Стефанова.", "date": "2019.12.10", "title": "Момчета намериха и върнаха пари в Шумен"}
{"url": "https://www.novinite.bg/articles/183452/Geroite-ot-Mecho-Puh-ojivyaha-v-DG-Slance-v-Lovech-v-otkas-cheten-ot-kmeta", "text": "Героите от книжката „Мечо Пух“ оживяха в ДГ „Слънце“ в Ловеч през откъса „Тигър в беда“, който на 10 декември сутринта бе прочетен на децата лично от кмета на Община Ловеч Корнелия Маринова. Това се случи в групата, носеща името на известното мече от книгата на А.А. Милн. Събитието е част от Националната седмица на четенето (9 – 13 декември). Коледното настроение бе подсилено от малки подаръци и разглеждане на празничната украса на помещенията. Директорът на „слънчевата“ детска градина в ж.к. „Червен бряг“ Христина Христова запозна кмета на общината с предстоящите прояви за идващите празници. В рамките на седмицата на четенето се провеждат още срещи с актьор от кукления театър при Ловчанското читалище „Наука – 1870“, събития с библиотеката „Проф. Б. Цонев“, детска работилница „Коледно вълшебство“, размяна на книги, рисуване на любими герои, изложба от рисунки и други.  ", "date": "2019.12.10", "title": "Героите от „Мечо Пух“ оживяха в ДГ „Слънце“ в Ловеч в откъс, четен от кмета"}
{"url": "https://www.novinite.bg/articles/183458/Spasi-Sofiya-na-savetnicite-na-GERB-glasovete-im-se-broyat-dori-kogato-otsastvat-ot-zalata", "text": "От гражданската организация „Спаси София“ сигнализират за грубо погазване на Правилника на Столичния общински съвет от страна на общинските съветници на ГЕРБ. Днес, Председателят на Комисията по екология, Лорита Радева, позволи гласовете на отсъстващи от залата съветници да се броят и признават при гласуване на докладите, защото “те устно са я упълномощили за това”. “Това е грубо нарушение на основния нормативен акт на СОС, който никъде не позволява подобни врътки, които от ГЕРБ използват, за да прокарат насила предложенията си, даже в отсъствието на техните съветници.” - казват от Спаси София.“Зачитането на гласове на отсъстващи съветници прави взетите решения на комисиите нелегитимни. Недопустимо е на база на устна уговорка да “гласуват” съветници, които нито са в залата, нито знаят какво гласуват. Тази практика погазва разпоредбите в Правилника за осигуряване на кворум на комисиите и трябва незабавно да бъде прекратена”. - заяви Борис Бонев, който присъства на Комисията по екология, където днес се разглеждаха важни въпроси за замърсяването на въздуха в столицата. Независимият общински съветник Борис Бонев разказва, че той е внесъл за официално разглеждане предложение за промяна на Правилника на СОС, за да се предотвратят тези и подобни недемократични практики на управляващите. Предложението на Борис Бонев, заедно с мотивите и аргументите е дълго над 35 страници и е публикувано на страницата на Спаси София.Основните промени, за които те се борят, касаят публичност на взетите решения и свободния достъп на гражданите до комисиите и заседанията на СОС, онлайн публикуване на всички доклади и мотивите към тях най-малко 3 работни дни преди разглеждането им, премахване на “падащия кворум” и др. “За мое огромно учудване, в работната група срещам сериозен отпор от съветниците на ГЕРБ, които не са готови да направят крачка в посока по-открито управление, зачитайки мнението на гражданите, а не както досега – пренебрегвайки техните интереси и глас. Не разбирам какво проблематично откриват от ГЕРБ в предложението ми заседанията на комисиите да се излъчват онлайн и докладите да се публикуват предварително, за да могат гражданите информирано и аргументирано да вземат позиция за бъдещето на общия ни дом. Крият ли нещо моите колеги общински съветници?” - реторично задава въпроса си Борис Бонев. От Спаси София констатират, че управляващите продължават да се държат авторитарно в Столичния общински съвет. “По време на кампанията г-жа Фандъкова и кандидатите за съветници не спряха да говорят за нуждата от повече прозрачност, диалогичност и честност в управлението. Всички техни настоящи действия ясно показват, че това е била само предизборна лъжа и нямат никакво намерение да осъществят собствените си обещания и да оправдаят очакванията на софиянци.” - заяви активистът на Спаси София, Андрей Зографски.", "date": "2019.12.10", "title": "Спаси София: на съветниците на ГЕРБ гласовете им се броят, дори когато отсъстват от залата"}
{"url": "https://www.novinite.bg/articles/183442/Silata-na-cennostite-ojivyava-v-Magiyata-na-tanca-na-ansambal-Chinari-na-12-dekemvriv-zala-1-na-NDK", "text": "Минало, настояще и бъдеще се срещат в едно в интерактивния спектакъл на ансамбъл „Чинари“ „Магията на танца“. На фона на впечатляващи кадри, заснети в Историческия парк край Варна („Изборът на българите“ за 2019, според Годишните награди на Министерството на туризма), на 12 декември в зала 1 на НДК елитната музикално-танцова трупа ще пренесе публиката в далечни времена и епохи, за да разкаже за силата на българския дух и посланията на предците ни. Добро и зло, любов и омраза, мрак и светлина са вечните човешки теми, които вълнуват поколенията още от древността до наши дни. В „Магията на танца“ те са претворени в четири основни картини – вятър, вода, огън и земя. Четирите природни стихии събират и пазят народната мъдрост и памет. Ефектна мултимедия и визуализации допълват съвременния музикално-танцов разказ на „Чинари“, базиран изцяло на българския фолклор, но претворен и пресъздаден в контекста на съвременните изразни средства и стилистика.Освен таланта, красотата, майсторството и високия професионализъм на танцьорите от професионалната трупа, в зала 1 на НДК на 12 декември ще видим още впечатляващите изпълнения на трио „Булгарина“ и група „Етнотикс“ – общо 40 човека артисти и музиканти. Автори на музиката в „Магията на танца“ са големи съвременни композитори като Костадин Генчев, Кирил Добрев, Пейо Пеев, Костадин Атанасов, Петър Миланов, Димитър Димитров, Сергей Стойнов. Хореограф и режисьор на спектакъла е художественият ръководител на ансамбъл „Чинари“ Асен Павлов.Билети за „Магията на танца“, на цени от 20 до 40 лева, все още са налични на касите на НДК и в . ", "date": "2019.12.10", "title": "Силата на ценностите оживява в „Магията на танца“ на ансамбъл „Чинари“ на 12 декемврив зала 1 на НДК"}
{"url": "https://www.novinite.bg/articles/183460/MZ-investira-blizo-1-4-mln-lv-za-rekonstrukciya-v-Klinikata-po-medicinska-onkologiya-kam-USBALO", "text": "„Преди реконструкцията на двата етажа на Клиниката по медицинска онкология, за което Министерството на здравеопазването отпусна средства в размер на близо 1,4 млн. лв., етажите бяха неизползваеми. Днес те са модерна база, която отговаря на европейските изисквания за съвременно лечение и безопасност на пациентите. Убеден съм, че ремонтът ще подобри условията на труд и ще допринесе за повишаване мотивацията на работещите в клиниката“. Това заяви министърът на здравеопазването Кирил Ананиев по време на откриването на ремонтираната Клиника по медицинска онкология на Университетската специализирана болница за активно лечение по онкология – София. Министърът посочи, че през последните години и у нас, и в световен мащаб, се наблюдава тенденция към увеличаване броя на пациентите със злокачествени заболявания. Въпреки че възможностите на съвременната медицина са на високо ниво, онкологичните заболявания все още са предизвикателство – изискват сериозен финансов ресурс и навременни и качествени здравни грижи. „Необходими са постоянни инвестиции. Ето защо Министерството на здравеопазването насочи усилията си в посока закупуване на съвременна медицинска апаратура и оборудване и подобряването на материалната база“, обясни Ананиев. В момента в болницата се извършва инсталация на първият за България дигитален ПЕТ КТ (ПЕТ скенер), за закупуването на който министерството предостави на лечебното заведение близо 5 млн. лв. Апаратът е от най-висок клас и е единствен за Балканския полуостров. Изпълнителният директор на УСБАЛО - София д-р Стефан Константинов и началникът на Клиниката по медицинска онкология проф. Галина Куртева изказаха своите благодарности към екипа на министерството за добрата съвместна работа и отличния диалог.", "date": "2019.12.10", "title": "МЗ инвестира близо 1, 4 млн. лв. за реконструкция в Клиниката по медицинска онкология към УСБАЛО"}
{"url": "https://www.novinite.bg/articles/183468/Cenite-na-vinetkite-ostavat-sashtite-prez-2020-g", "text": "Цените на е-винетките остават непроменени и през 2020 г., съобщиха от БГТОЛ. Собствениците или водачите на леки коли ще може да купят уикенд винетка за 10 лв., седмична – за 15 лв., месечна – за 30 лв., тримесечна – за 54 лв. или годишна – за 97 лв.Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките за тях остават без промяна. Дневната винетка за всички превозни средства над 3,5 тона струва 23 лв.За превозните средства с обща технически допустима максимална маса между 3,5 и 12 т, екокатегория Евро 0, I или II, седмичната е-винетка остава 53 лв., а месечната - 105 лв. За екокатегория Евро III, IV, V или EEV – седмичната е-винетка е 40 лв., а месечната – 80 лв.Седмичната винетка за тежкотоварните камиони с маса над 12 т и с екокатегория Евро 0, I или II струва 87 лв,. а месечната – 174 лв. За емисионен клас Евро III, IV, V или EEV седмичната винетка е 67 лв., а месечната – 134 лв.Е-винетки могат да бъдат купени по няколко начина, предлагани от АПИ – чрез сайта , чрез мобилното му приложение, както и на пунктове за продажба – на гише срещу плащане в брой или чрез терминал за самотаксуване – с карта. Гишета има на ГКПП „Калотина“, „Капитан Андреево“, „Кулата“, „Дунав мост“ – Русе и „Дунав мост“ – Видин, „Станке Лисичково“ и „Силистра“, както и в 27 Областни пътни управления в цялата страната.Валидността на вече купена е-винетка може да се провери на сайта . От бутона „Проверка на винетка“, чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок, независимо откъде е купена – от търговски обекти на Агенция „Пътна инфраструктура“ или в търговската мрежа на партньорите на АПИ. Статусът може да е „активен“, „с изтекъл срок“ или „неизползван“ в случаите, когато винетката е купена с отложен старт до 30 дни начална дата на валидност.", "date": "2019.12.10", "title": "Цените на винетките остават същите през 2020 г."}
{"url": "https://www.novinite.bg/articles/183426/Startira-Sofijskiya-mejdunaroden-panair-na-knigata", "text": "Най-мащабният книжен форум в страната - Софийският международен панаир на книгата се открива днес в столицата, съобщава DarikNews.Повече от 160 издатели и книгоразпространители от България и чужбина ще представят изданията си пред софийската публика.От днес до неделя, любителите на четенето ще могат да разгледат най-новите заглавия на площ от 1600 квадратни метра в Националния дворец на културата и да се възползват от предпразничните намаления.Панаирът на книгата ще бъде съпътстван от богата културна програма, която включва и седмото издание на Софийския литературен фестивал.Тази година, международната му част е посветена на многообразието на френскоезичната литература.", "date": "2019.12.10", "title": "Стартира Софийския международен панаир на книгата"}
{"url": "https://www.novinite.bg/articles/183455/Vazobnoviha-stroitelstvoto-na-vilno-selishte-kraj-Arapya", "text": "Възобновено е строителството на вилно селище в боровата горичка край къмпинг „Арапя”. То беше спряно през януари, след като проверка на ДНСК установи пропуски в спазването на Плана за безопасност на строителната площадка и в отвеждащия път до обекта. От строителната дирекция потвърдиха за bTV, че пропуските са отстранени. На метри от брега се строят 23 двуетажни еднофамилни къщички. Изливат се основите на част от тях, други са почти готови.", "date": "2019.12.10", "title": "Възобновиха строителството на вилно селище край „Арапя”"}
{"url": "https://www.novinite.bg/articles/183469/Ostava-spryano-dvijenieto-okolo-benzinostanciyata-na-bul-Carigradsko-shose-v-Sofiya", "text": "Остава спряно движението около бензиностанцията на бул. \"Цариградско шосе\" в София, където стана инцидент, информира МВР.По рано днес, в 14,15 часа автомобил се удари в устройство за зареждане с газ. Инцидентът стана на един от най-големите столични булеварди.Движението от разклона за 4-и километър до разклона за бул. \"Брюксел\" в посока изход на София остава затворено.При инцидента няма пострадали, но заради опасността от изтичане на газ към мястото са насочени четири екипа на столичната пожарна. Спряно е движението за леки автомобили и в локалното платно към \"Младост\". В посока центъра движението не е спряно.В момента всички съседни булеварди на \"Цариградско шосе\", както и районът около зала \"Арена Армеец\" са задръстени с многото отклонени превозни средства.", "date": "2019.12.10", "title": "Остава спряно движението около бензиностанцията на бул. \"Цариградско шосе\" в София"}
{"url": "https://www.novinite.bg/articles/183443/Varna-obmenya-opita-si-v-detskoto-pravosadie-s-Ungariya", "text": "По покана на Окръжен съд – Варна до 13 декември на индивидуално работно посещение в съда е Виктория Майор, от Централния районен съд в Пеща, Унгария. Виктория Майор е съдия от Наказателно отделение, като има допълнителна специализация за разглеждане на дела с участието на деца. Припомняме, че Окръжен и Районен съд – Варна са единствените съдилища в страната, където се обособиха специализирани съдебни състави за работа с деца по т.нар. детско правосъдие. Те бяха създадени през 2015г., когато съдии от гражданско и наказателно отделения преминаха специализирано обучение. След това беше променена организацията на работа и всички дела, по които участват непълнолетни деца се разглеждат от специализираните състави. Година по-късно, през 2016г. беше открито специализирано помещение, т.нар. „синя стая”, за щадящо изслушване на деца, чийто интереси са засегнати. Разпитите в него се водят от психолози, педагози, социални работници, като помещението се стопанисва от Окръжен съд – Варна и се ползва от съдии, прокурори, полицаи и служители на Регионалната дирекция „Социално подпомагане” от града и региона. В първия ден от едноседмичното посещение във Варна унгарският магистрат се срещна с ръководството на съдебната институция и съдии от Варненски окръжен съд. Те обмениха информация и дискутираха добрите съдебни практики в Унгария и у нас в областта на наказателното право. През седмицата чуждестранният магистрат ще има възможност да присъства на няколко дела, разглеждани от съда – домакин. Едното дело е въззивно наказателно производство срещу непълнолетен за нанасяне на средна телесна повреда. Другите две дела, които съдия Майор ще посети са граждански – за определяне на родителски права и режим на лични отношения. В програмата са включени посещения в Районен съд – Варна, Центъра за медиация към съдебния район на ВОС, както и т.нар. „Синя стая.", "date": "2019.12.10", "title": "Варна обменя опита си в детското правосъдие с Унгария"}
{"url": "https://www.novinite.bg/articles/183471/Dete-padna-v-izkop-s-vryala-voda-vav-Velingrad", "text": "Дете е с тежки изгаряния, след като падна в изкоп във Велинград. На мястото на инцидента е преминавала тръба, по която тече вода с температура 90 градуса. За случилото се сигнализираха родителите на детето, което беше прието в „Пирогов”.„Детето е сравнително добре за състоянието, в което се намира. Изгарянията са доста дълбоки. Мястото на инцидента не е обезопасено по никакъв начин”, разказа майката на пострадалото дете Димка Захова.Пространството около тази дупка е парк, където има няколко чешми, от които хората ползват топлата вода. Преди инцидента нямало дупка, а малък процеп от който бликало вода, разказва майката.Момиченцето е успяло да излезе сравнително бързо, благодарение на приятелите си, с които е било.„Това което разбрах е, че има подпочвени води от аварирал водопробод. Водата е бликала, а детето не е видяло. Проверката трябва да констатира кой стопанисва и управлява тази тръба. Предстои проверка по случая”, каза Костадин Коев, кмет на Велинград.", "date": "2019.12.10", "title": "Дете падна в изкоп с вряла вода във Велинград"}
{"url": "https://www.novinite.bg/articles/183459/Rap-zvezdata-Spens-iska-samo-1-neshto-za-Koleda-da-nameri-kucheto-si-dava-nagrada-ot-1000-leva", "text": "Рап звездата Спенс търси кучето си, което е безследно изчезнало от 15 дни насам. Красивото животно носи името Амара, а собственикът й дава 1000 лева награда на човекът, който успее да я открие.Вече има създадена и фейсбук страница \"Къде е Амара?\" със информация и снимки на кучето. Последното публикувано съобщение гласи: \"Днес е ден 15, откакто кучето ни Амара се изгуби в Мърчаево. Може би е прибрана от някого в Мърчаево, Владая или Рударци. Не е ловджийка, не става за разплод (кастрирана е). Не е свикнала да живее навън и студът няма да ѝ понесе, ако някой я направи \"дворно куче\".Всичко, което искаме за Коледа е Амара да е при нас, вкъщи. 0898 398 005, НАГРАДА ЗА НАМИРАНЕТО Ѝ 1000 ЛВ.\"", "date": "2019.12.10", "title": "Рап звездата Спенс иска само 1 нещо за Коледа - да намери кучето си, дава награда от 1000 лева"}
{"url": "https://www.novinite.bg/articles/183434/GERB-vnasya-promeni-v-Nakazatelniya-kodeks-za-goreneto-na-otpadaci", "text": "Представители на Парламентарната група на ГЕРБ ще внесат днес, 10 демекври 2019 г. (вторник), в деловодството на Народното събрание предложение за промени в Наказателния кодекс, свързани с нерегламентираното изгаряне на отпадъци. След това вносителите на предложението ще дадат и пресконференция. Тя ще се проведе на трибунката в кулоарите на Народното събрание (пл. „Народно събрание“ №2) от 14.30 часа.", "date": "2019.12.10", "title": "ГЕРБ внася промени в Наказателния кодекс за горенето на  отпадъци"}
{"url": "https://www.novinite.bg/articles/183463/Rumen-Radev-Balgarskata-nauka-ima-potencial-da-uchastva-v-obshti-proekti-naravno-sas-svoite-partnori-ot-ES-i-NATO", "text": "Институтът по информационни и комуникационни технологии към БАН и изграденият към него Център за върхови постижения са заявка за големи амбиции. Тези амбиции не трябва да се затварят само в България, те имат своето бъдеще в една дълбока интеграция с европейските и световни структури. Това каза държавният глава Румен Радев при посещението си в Института по информационни и комуникационни технологии към БАН.Държавният глава се запозна с работата на учените по големите национални проекти, ръководени от института, както и с възможностите на  високопроизводителните изчислителни системи /суперкомпютър/, ситуирани в изградения към института Център за върхови постижения.Мощта на една съвременна държава вече не е само в индустриализацията, а се изразява и с нейния информационен и комуникационен потенциал, посочи президентът. По думите му постигането на икономически успех и сигурност изисква събирането на огромна по обем информация и способност за нейната преработка, пресяване и превръщане в знание.По думите на държавния глава работата на института утвърждава България на световната иновационна карта. Българските учени са успели да създадат система на световно ниво, която включва научна инфраструктура, доказано прогресивни отдели и методи на научни изследвания, и най-важното - високоподготвени, мотивирани и устремени към успех хора.Държавният глава призова българските учени да интегрират дейността си към водещи европейски проекти за научни изследвания. Румен Радев даде пример с Европейския фонд за отбрана и програмата за постоянно структурирано сътрудничество, по която ще бъдат заделяни все повече средства. Президентът прикани учените от института да използват възможностите за интеграция във водещи проекти за научни изследвания и за развитие на върхови технологии.Румен Радев припомни позицията си от срещата на върха на НАТО в Лондон - договори за покупка на отбранителни системи да бъдат съпроводени и със солидни договори за индустриално сътрудничество и трансфер на технологии. „Заявих много ясно, че не виждам бъдещето на този алианс като членове, които се делят на производители и купувачи. Виждам го като бъдеще на партньори, които заедно градят своята отбрана, заедно развиват технологии и заедно произвеждат“, отбеляза президентът. По думите му България не само следва да декларира лоялност и готовност да плаща и купува, а и да се интегрира във високотехнологично индустриално производство на общите отбранителни системи.По всички тези технологии вие имате потенциал - за данните като стратегически ресурс, автономните системи, изкуствен интелект, системи, базирани в Космоса, био и нано технологии, обърна се президентът към българските учени. И призова България да участва в тези дебати и проекти като инициатор и генератор на конструктивни идеи.", "date": "2019.12.10", "title": "Румен Радев: Българската наука има потенциал да участва в общи проекти наравно със своите партньори от ЕС и НАТО"}
{"url": "https://www.novinite.bg/articles/183453/Premierat-Satrudnichestvoto-ni-s-Amerika-shte-doprinese-za-ukrepvane-na-energijnata-sigurnost-VIDEO", "text": "„Най-важното е, че президентът Тръмп разбра, окуражи ни, че като членове на НАТО сме изключително лоялни и добри партньори за пример. Второ - че Балкански поток и интерконекторът с Гърция не се бият, а се подпомагат за истинската диверсификация на целия регион. И трето - че ядрената енергетика не трябва да живее под някакви догми, особено когато говорим за зелени енергии, чистота на въздуха, качество на живот“.  Това заяви министър-председателят Бойко Борисов на срещата си с експерти от Държавния департамент и от Държавния департамент по енергетика на САЩ. На разговора присъстваха също вицепремиерът Томислав Дончев и министърът на енергетиката Теменужка Петкова, съобщиха от правителствената пресслужба.Делегацията от енергийни експерти от САЩ пристигна у нас в изпълнение на договореностите, постигнати в рамките на срещата на премиера Борисов с американския президент Доналд Тръмп на 25 ноември 2019 г. във Вашингтон.„Никак не е розово бъдещето за въглищните централи, особено сега, когато ЕК приема плана за „Зелена Европа“. Така че „Белене“ и „Козлодуй“ стават две изключително важни площадки не само за диверсификацията, но и за енергийния ни баланс за бъдещето след 10 години“, подчерта министър-председателят Борисов пред енергийните експерти от САЩ. Премиерът добави, че тезите си по въпроса е защитил пред цялото ръководство на САЩ по време на официалното си посещение в Белия дом - пред президента Тръмп, пред вицепрезидента Пенс и пред държавния секретар Помпео.В рамките на срещата министър-председателят Борисов изтъкна още, че сътрудничеството със САЩ ще допринесе за укрепване на енергийната сигурност на България и за диверсификация на енергийните източници и маршрути, включително посредством внос на втечнен природен газ при изгодни за страната ни условия.„Ядрената енергетика би могла да бъде добра основа за развитие на партньорството между двете държави“, отбеляза министър-председателят пред американските експерти. Премиерът Борисов акцентира, че за България ядрената енергетика играе важна роля за гарантиране на националната, регионалната и европейската енергийна сигурност.Заместник-помощник държавният секретар в Бюрото по международна сигурност и неразпространение към Държавния департамент на САЩ Ан Гензър акцентира върху много добрата среща, която премиерът Борисов е провел с президента Тръмп. „Хората във Вашингтон още говорят за нея. Изглежда много сте ги впечатлили. Моят началник Кристофър Форд, с когото се срещнахте, също има много добри впечатления“, добави Гензър.В хода на вчерашния ден енергийните експерти от САЩ посетиха площадката на АЕЦ “Белене”. Целта на посещението им у нас е да се запознаят с детайли от работата на енергийните предприятия в България. Министърът на енергетиката Теменужка Петкова представи на делегацията в понеделник техническите параметри на проекта АЕЦ „Белене“ и подчерта опита на страната ни в сферата на ядрената енергетика с успешното управление на атомната електроцентрала “Козлодуй” при най-високи стандарти на безопасност.През следващите дни американските експерти ще посетят ТЕЦ „Марица-изток 2“ и АЕЦ „Козлодуй“.По време на срещата с премиера Борисов бе изтъкнато, че енергийният сектор дава широко поле за сътрудничество между България и САЩ. В разговора бе поставен акцент върху успешното партньорство между двете страни, което води до резултат в напредъка по диверсификация на енергийните ресурси. През настоящата година страната ни за първи път реализира доставки на втечнен природен газ с произход САЩ. Отбелязан бе и напредъкът по изграждането на интерконектора Гърция-България като енергийна инфраструктура от стратегическо значение за сигурността на доставките в Югоизточна Европа.", "date": "2019.12.10", "title": "Премиерът: Сътрудничеството ни с Америка ще допринесе за укрепване на енергийната сигурност (ВИДЕО)"}
{"url": "https://www.novinite.bg/articles/183430/Manolova-Vdiganeto-na-partijnata-subsidiya-na-8-leva-e-ujdurma-na-GERB-i-BSP-zad-garba-na-grajdanite", "text": "Г-н Борисов трябваше да се събере конституционно мнозинство. Това, което събра за партийната субсидия, е достатъчно и за реформа и в съдебната власт, но той не я прави, защото няма политическа воля. Решението му за партийната субсидия е уйдурма, в която той ме обвиняваше – договориха се всички партии в парламента и след като публично уж Борисов се закле субсидията да е един лев, сега стана 8 лева – осемкратно увеличение. А от 5 години втората година от майчинството е 380 лева и не е мръднала, същото е с детските градини – за тях няма 66 млн. лева, за да станат безплатни. Тоест за помощите на хората с увреждания няма, за майките и детските градини няма, но за партийните субсидии има,Това каза пред NOVA председателят на „Изправи се.БГ” Мая Манолова и обобщи решението на партиите за повишаване на партийната субсидия, предложено от БСП, с думите, че по същия начин БСП са можели да поискат от ГЕРБ не 8, а 18 или 28 лева на глас субсидия.Вчера стартирахме кампанията с национален обхват „Малките пред големите” – изправяме се до всеки обикновен човек: гражданите срещу произвола на чиновниците, малкият бизнес срещу административния рекет, пациентите срещу лошото здравеопазване, работниците срещу некоректните работодатели, потребителите срещу монополите, каза още Манолова.Не ми е известно Борисов да е построил „Хемус” или да е подал оставка, отговори тя на въпрос как ще участва в избори. Сега избори няма, добави тя и посочи, че цел на гражданския й проект на този етап е защита на обикновените хора с техните проблеми.„Изправи се. БГ” няма да е партиен проект и няма да става партия, но имаме политически искания – мръсният въздух, завземането и строежа на Витоша, липсата на места в детските градини, доходите, липсата на работа, бедността и корупцията, натиска над малкия бизнес, корупцията в обществените поръчки са политически въпроси и изискват политически решения, каза Манолова и посочи, че „Изправи се.БГ” ще посочва такива решения.Направихме гражданската платформа „Изправи се, България”, като вчера на обявяването на мрежата ни дойдоха няколко стотин души от различни градове. Присъединиха се индивидуално и колективно. Имаме над 20 колективни членове и партньори – потребителски, пациентски, граждански, правозащитни, „зелени”, неправителствени и неформални организации, синдикални обединения, инициативни комитети против презастрояването. Не ни интересува кой е ляв, кой е десен. Стъпваме върху ценности – свода на словото, като например ще защитаваме всеки ваш колега ,свален от ефир, както го направихме и за журналистите от Биволь, и за Силвия Великова от БНР, и за журналистката от Варна, която напусна работното си място след като беше задала неудобен въпрос на кандидата за кмет, сега кмет. Обявихме се в защита на арестувания ваш колега фоторепортер, посочи още Манолова. Правото за достойна заплащане и работа за всеки, подкрепа на земеделските производители, за правото на честна бизнес-среда, срещу монополите и произвола на институциите, до всеки пациент, който има право на добро и качествено здравеопазване – до обикновените хора се изправяме в тази тяхна битка. Ще ги подкрепя, ще изляза с позиция, ще протестирам – така ще ги защитавам, обясни тя и за другите си приоритети.Иначе България ще си остане на 111-то място по свобода. Властта се страхува от светлината, от алтернативата, а медиите са тези, които осветяват корупцията и безобразията. Една от нашите цели ще е точно противодействие и разобличаване на корупцията и злоупотребите в обществените поръчки, посочи още тя.Попитана за предложението на правителството за независимия прокурор, тя отговори, че това е съшита с бели конци маневра и едно безполезно предложение. Как подчинен на главния прокурор ще го разследва? Няма такава фигура и принцип в Конституцията и те го знаят, отговори Манолова. Това е противоконституционно предложение, подчерта тя.На въпрос за подкрепата от БСП, Манолова каза, че в кампанията си за кмет е била подкрепена от леви, десни, центристи и „зелени” и те са си подали ръце в защита на общодемократичните ценности, а подкрепата й е била от над 190 хиляди души, обикновени граждани.Изправи се БГ се изправя до обикновените хора, мачкани от силните на деня, обясни Манолова и добави, че в сайта www.izpravise.bg вече работи гражданската платформа за натиск с възможности да се подават сигнали.Ще продължим да правим приемни. Всяка сряда до края на годината приемната е пълна, над 100 души са записани вече.Вчера на събитието за присъединяване на съмишленици дойдоха хора от Варна, Видин, Пловдив, Пазарджик, София, Дупница, Кюстендил, Благоевград и затова ние ще отидем с открити приемни по места, каза Манолова.Казах, че няма да се кандидатирам за лидер на БСП, казах, че няма да правя партия, казах, че няма да се кандидатирам за президент, подадох си оставката като омбудсман, както и казах. Ще стоя до гражданите и ще ги подкрепя, да си потърсят правата, да се изправят, посочи още Манолова.В момента съм адвокат и правя приемната на „Изправи се.БГ”. Хората ме приемат като защитник на правата им и ще им даваме съвет, ще им помагаме, обобщи още Манолова.", "date": "2019.12.10", "title": "Манолова: Вдигането на партийната субсидия на 8 лева е уйдурма на ГЕРБ и БСП зад гърба на гражданите"}
{"url": "https://www.novinite.bg/articles/183422/Market-links-Radev-Slavi-i-Maya-biyat-Borisov-po-doverie", "text": "Сериозно разместване на политическия пейзаж биха донесли парламентарни избори днес, става ясно от национално-представително проучване на „Маркет линкс”.Електоралните нагласи на българите показват, че ГЕРБ е първа политическа сила с не твърде висока преднина в рамките на 2% пред БСП.На трето място е партията на телевизионния водещ Слави Трифонов „Няма такава държава”, чиято регистрация беше отказана от съда през миналата седмица, съобщи bTV.Ако политическата сила се яви на вот днес, тя има потенциал да бъде с трета по големина парламентарна група.Трябва да се има предвид, че подобни политически проекти винаги фокусират върху себе си протестен вот, който често показва по-висок потенциал на ниво нагласи от реалното електорално поведение на избори, отбелязват авторите на изследването.Следват ДПС (7,3%), „Демократична България” (4,9%), и „Обединени патриоти” (4,3%). „Воля” изглеждат с малък шанс да бъдат самостоятелна парламентарно представена партия след следващи избори (1,2%).Към момента „Няма такава държава” получава и най-висок процент на положителни оценки (32% срещу 38% отрицателни), следвана от ГЕРБ и БСП, които обаче събират и много по-високи негативни реакции.Най-одобряваните български политици и личности, свързани с политиката, са Румен Радев (66% доверие, 16% недоверие), Мая Манолова (49% доверие и 30% недоверие) и Слави Трифонов (38% одобрение и 35% недоверие).Премиерът Бойко Борисов е с 31% доверие и 52% недоверие.Президентството, армията, църквата, полицията и Европейската комисия са институциите, в които анкетираните имат най-голямо доверие.Тенденцията през последните месеци показва ръст на очакването за отрицателно развитие както на страната, така и на положението на домакинствата, от които част са респондентите.Изследването е проведено сред 980 души в периода 21-28 ноември 2019 г. по метода на прякото лично интервю в дома на респондента. То е представително за населението на страната на възраст 18+ г.", "date": "2019.12.10", "title": "Маркет линкс: Радев, Слави и Мая бият Борисов по доверие"}
{"url": "https://www.novinite.bg/articles/183420/API-Shoforite-da-se-dvijat-s-povisheno-vnimanie-po-AM-Struma", "text": "При тунел „Мало Бучино“ на АМ „Струма“ в посока Перник движението ще се осъществява поетапно в една лента поради полагане на оптичен кабел. От 10 ч. до 12 ч. трафикът ще се извършва в активната лента, а от 12:30 ч. до 15 ч. – в изпреварващата лента. Необходимо е шофьорите да карат внимателно и да спазват пътната сигнализация. От 8:30 ч. до 17:30 ч. утре, при 1-ви км и при 8-ми км на АМ „Струма“ и в двете посоки, шофьорите е необходимо да карат с повишено внимание поради дооборудване на контролна рамка на тол системата. Всички граждани и транспортни фирми могат да получават информация за актуалната пътна обстановка в страната от интернет страницата на АПИ – api.bg, както и по всяко време на денонощието на тел. 0700 130 20 в АПИ.", "date": "2019.12.10", "title": "АПИ: Шофьорите да се движат с повишено внимание по АМ „Струма“"}
{"url": "https://www.novinite.bg/articles/183462/Ombudsmanat-Zadava-se-ogromen-malus-i-skromen-bonus", "text": "Омбудсманът Диана Ковачева е против въвеждането в сегашния й вид на системата „Бонус-малус“ за гражданската отговорност за автомобилистите. Тя изпрати препоръка до председателя на Комисията за финансов надзор Бойко Атанасов с искане да се предвиди допълнително време за обсъждане и съобразяване с направените в хода на общественото обсъждане до 19 декември становища.Наредбата за определяне на размера на застраховката „Гражданска отговорност“ влиза в сила от 1 януари 2020 г., с изключение на няколко разпоредби, които ще се прилагат от 1 януари 2021 г. Омбудсманът посочва, че за обсъждане и евентуално приемане на постъпилите предложения остават само 12 дни, от които 7 са неработни.В писмото си омбудсманът изтъква, че проектът не предвижда ясно разграничение между собственика и водача на МПС при определяне размера на премията.,пише в становището на обществения защитник. И още, омбудсманът подчертава, че проектът допуска да се натрупват множество санкции за едно и също нарушение.Липсата на пропорционалност между санкционирането и поощрението на собствениците/водачите на МПС не кореспондира с обявените цели на проекта.Не е предвиден и механизъм за възстановяване в кратък срок от застрахователя за връщане на надвнесена сума, при установено неправилно изчисляване на премията, е друг недостатък на проекта, според доц. Ковачева.„Предлагам да се предвиди допълнително време за вземане предвид на постъпилите в рамките на общественото обсъждане предложения и тяхното реално обсъждане с оглед отстраняване на дефицитите и усъвършенстване на концепцията по този обществено значим  въпрос“, призовава омбудсманът.", "date": "2019.12.10", "title": "Омбудсманът: Задава се огромен \"малус\" и скромен \"бонус\""}
{"url": "https://www.novinite.bg/articles/183456/Kaloyan-Pargov-Fandakova-i-SO-sa-bezpomoshtni-v-borbata-s-mrasniya-vazduh", "text": "СОС прие мерки за борба с мръсния въздух, но Столична община се ослушва – не ги прилага.Филтри за комините – чакайте ги догодина. Смяна на печките – до 2023 г. – тази зима нищо! Така лидерът на БСП – София и председател на групата на социалистите в СОС Калоян Паргов коментира факта, че втори ден поред за София е обявен жълт код за гъста мъгла, а прилаганите мерки от Столична община са формални и безрезултатни.“Зелен и бял билет са химера”, констатира Паргов. Той припомни, че в списъка от над 100 мерки не беше предвидена мярката “повишаване на данъци”, но тя се появи само месец след изборите. “Хората със стари коли ще плащат по-висок данък, но това няма да промени нищо, защото те не могат да си позволят по-нови. А градският транспорт все не става и не става алтернатива за придвижване. В „Младост“ има няколко метростанции, а задръстванията в комплекса не намаляват. Явно има причина за това”, посочи лидерът на столичните социалисти.“Изводът е ясен – Фандъкова и Столична община са безпомощни в борбата с мръсния въздух. Всичко е в бъдеще време и нищо реално”, категоричен е Калоян Паргов.Той обърна внимание, че новото обещание на заместник-председателят на ГЕРБ Фандъкова – депутатите да гласуват инкриминиране на горенето на гуми, дрехи и пластмаса, се появява едва сега. А това е проблем, който е известен от години. “Отговорът е - преди избори ГЕРБ не атакуват тези, които ще им ги спечелят. Резултатът е, че спечелиха за сметка на здравето на софиянци“, заяви Калоян Паргов.", "date": "2019.12.10", "title": "Калоян Паргов: Фандъкова и СО са безпомощни в борбата с мръсния въздух"}
{"url": "https://www.novinite.bg/articles/183466/Jenite-ot-VOLYa-sazdavat-Patna-karta-na-detskoto-shtastie", "text": "Нова инициатива, наречена \"Пътна карта на детското щастие\", обявиха днес в парламента дамите от ВОЛЯ. Тя ще съдържа серия от мерки и съвременни политики за подобряване на образованието, здравеопазването и сигурността на българските деца. От началото на 2020 ВОЛЯ ще организира работни срещи в няколко града в страната с учители, родители, институции, НПО и други. „Пътна карта на детското щастие“ ще бъде написана от обществото, а не от чиновници в някой кабинет. Това е дългосрочен и сериозен проект, който със сигурност няма да е лек, но е от значение за националното ни съществуване. „Пътна карта на детското щастие“ ще бъде основна мисия за нас, жените от ВОЛЯ, защото това не е политическа, а национална кауза.Надяваме се и премиерът да я припознае, за да може да наложи контрол върху изпълнението й. Надяваме се на подкрепа от всички политически партии, защото децата са смисълът и бъдещето ни. Вярваме че ще спрат да ги използват за политически цели, а наистина, всички заедно ще се погрижим за тяхното пълноценно и безопасно развитие“, заяви Кръстина Таскова, зам.-председател на ПГ на „ВОЛЯ – Българските Родолюбци“. Тя припомни, че демографската криза катастрофално се задълбочава, неграмотността сред младите – също, децата все повече боледуват. „Всичко това ни притеснява и смятаме, че е необходима модерна и целенасочена политика в името на децата“, допълни Таскова. „ВОЛЯ настоява за пълна ревизия на учебните планове и на учебните помагала – как точно се одобряват, по какви критерии, кой носи отговорността за неадекватното им съдържание. Искаме да разберем защо има по шест учебника по всеки един предмет от първи до дванадесети клас и защо децата в различните училища учат по различни програми. Докога образователната ни система ще бъде на принципа проба-грешка? Както се вижда и от поредните резултати на PISA, неграмотността сред децата става все по-фрапантна. Каква е причината за това? Например – пренатовареността на учениците и остарялата и консервативна образователна програма?“, заяви народната представителка от ВОЛЯ Елена Пешева. Тя допълни, че в картата на детското щастие ще има законодателни инициативи от това с какво се хранят малчуганите в детските заведения, до безплатното здравеопазване. „ВОЛЯ е единствената последователна партия в 44-ото НС и продължаваме да настояваме за безплатно детско здравеопазване до 18-годишна възраст, включително и за безплатни лекарства. Сигурни сме, че средства има. Въпрос на приоритети“, допълни още Кръстина Таскова. „От години наблюдаваме следния парадокс – учителите обвиняват за лошото възпитание родителите, а родителите обвиняват учителите. Време е всички заедно да си подадем ръка и да погледнем стратегически върху проблемите и начините за тяхното разрешаване в името на щастието на децата“, заяви Боряна Георгиева. Тя припомни как народните представителки от ВОЛЯ бяха първите в 44-ото НС, които първи повдигнаха темата за детската агресия и как тя продължава да бъде приоритетна и жизненоважна. Да се ограничи продажбата на енергийни напитки на лица под 18 годишна възраст в близост до училищата. Тази законодателна инициатива на ВОЛЯ обяви депутатката Полина Христова- Цанкова. „Целта е да се защити здравето на нашите деца като диабет и високо кръвно, да се ограничи агресията“, разясни Цанкова. Тя цитира тревожни резултати от национално изследване на здравето от 2014 г. които показват, че 49% от учениците между 14 и 18 годишна възраст консумират енергийни напитки всеки ден.", "date": "2019.12.10", "title": "Жените от ВОЛЯ създават „Пътна карта на детското щастие“"}
