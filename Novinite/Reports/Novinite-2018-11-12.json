{"url": "https://www.novinite.bg/articles/167186/Shte-se-promeni-li-neshto-v-cenite-na-gorivata-s-tekushtite-protesti", "text": "Недоволни граждани от повече от 30 града на страната излязоха на шумни протести по улици и булеварди вчера, за да изразят несъгласието си с новите, по-високи цени на горивата, планираното поскъпване на \"Гражданска отговорност\" и раздутата държавна администрация.Протестните шествия на някои места създадоха напрежение. В столицата за кратко бе блокирано движението в централната градска част.Затворени бяха и едни от най-важните пътни артерии - АМ \"Тракия\" и международен път Е-79 на изхода на Благоевград, където се стигна и до леки пътни инциденти.\"Това, което се случва е нормално, хората с право протестират. Не очаквам да постигнат нещо по отношение на исканията, които имат, но до политически трусове е много вероятно да се стигне\", коментира в студиото на \"България сутрин\" Ваня Григорова от КТ \"Подкрепа\".По отношение на цените на горивата бившият служебен премиер Стефан Софиянски подчерта, че протестите на гражданите трудно могат да променят нещо, тъй като става въпрос за пазарни механизми.\"Това недоволство обаче показва, че сред обществото има голямо напрежение, което идва от несигурността на управляващите. Налице е едно нестабилно правителство\", каза Софиянски.Пред Bulgaria ON AIR той допълни още, че имайки предвид непрекъснатото покачване на цените у нас може да се смята, че в държавата ни е пред прага на икономическа криза.", "date": "2018.11.12", "title": "Ще се промени ли нещо в цените на горивата с текущите протести?"}
{"url": "https://www.novinite.bg/articles/167202/Avtobus-blasna-baba-na-zebra-v-Plovdiv", "text": "Автобус на градски транспорт блъсна жена на пешеходна пътека в Пловдив, съобщиха от МВР.Около 11:20 часа е получен сигнал за пътно произшествие на кръстовището между бул.\"Васил Априлов\" и ул.\"Любен Каравелов\" - автобус от градския транспорт ударил 80-годишна жена на пешеходна пътека.Шофьорът на автобуса /на 72 год./ не е употребил алкохол. Пострадалата е откарана в болница за прегледи.Движението в участъка на катастрофата бе затруднено, до приключване на огледите.", "date": "2018.11.12", "title": "Автобус блъсна баба на \"зебра\" в Пловдив"}
{"url": "https://www.novinite.bg/articles/167203/Policiyata-hvana-nezakonni-darva-za-ogrev", "text": "Полицията хвана незаконни дърва във Видин, събощиха от МВР. На 9 ноември в 14.15 часа на тел.112 бил получен сигнал за съхранявани незаконно добити дърва в частен имот на ул.“Акация“ в крайдунавския град. При последвалата проверка на място униформените установили един кубик немаркирани дърва (дъб). Стопанката не представила документи, доказващи законен произход на дървесината. Горски служители съставили акт по Закона за горите, дървата били иззети. По случая в районното управление е заведена преписка.", "date": "2018.11.12", "title": "Полицията хвана незаконни дърва за огрев"}
{"url": "https://www.novinite.bg/articles/167205/Tejka-katastrofa-v-Gabarevo", "text": "Възрастен мъж пострада при тежък пътен инцидент в село Габарево, съобщава БГНЕС. Водачът се е движил от Карлово за Казанлък, когато губи контрол и се блъска последователно в две дървета, при което изкоренява едното. От удара цялата предница на автомобила е размазана. Откаран е в Центъра за спешна медицинска помощ - Казанлък за преглед и лечение. Полицията регулира движението в района на катастрофата. Причината за инцидента ще се изяснява. ", "date": "2018.11.12", "title": "Тежка катастрофа в Габарево"}
{"url": "https://www.novinite.bg/articles/167190/Protestite-v-Sofiya-i-Pernik-prodaljavat-i-dnes", "text": "Протестите в София и Перник продължават и днес. В 16:30 пред Министерския съвет втора демонстрация срещу високите цени се организира от партия \"Възраждане\". За час по-късно е насрочен поредният протест на майките на деца с увреждания, които настояват за оставката на вицепремиера Валери Симеонов.В Перник протестиращите срещу бедността, високите цени на горивата и данъците се събират в 18 часа на кръговото кръстовище в квартал \"Изток\", предаде БНР.  Събитието е обявено в социалната мрежа и е под наслов „Да затворим магистрала!!!”.", "date": "2018.11.12", "title": "Протестите в София и Перник продължават и днес"}
{"url": "https://www.novinite.bg/articles/167200/Proveryavat-saorajeniyata-za-elektrozahranvane-v-Pancharevo-i-Gorublyane", "text": "Министерството на енергетиката извършва извънредна проверка на съоръженията за електрозахранване в Панчарево и Горубляне.Със заповед на министъра на енергетиката Теменужка Петкова екип на Министерството на енергетиката извършва извънредна проверка на „ЧЕЗ Разпределение България“ АД, в районите „Север-Изток“, „Изток-2“, „Панчарево“ и кв. Горубляне. Ще бъде инспектирано техническото състояние и експлоатация на енергийните обекти и спазването на разпоредбите на подзаконовата нормативна база. Целта на проверката е да установи спазването на нормативните изисквания, свързани с техническата експлоатация на електрически централи, дейността на операторите на електроенергийната система и на разпределителните мрежи, както и спазването на Наредбата за сервитут на енергийните обекти.Резултати от проверката ще бъдат обявени в срок до 21-и ноември.", "date": "2018.11.12", "title": "Проверяват съоръженията за електрозахранване в Панчарево и Горубляне"}
{"url": "https://www.novinite.bg/articles/167188/Sas-17-uvelichiha-cenata-na-hlyaba-s-20-na-taksitata-vav-Veliko-Tarnovo", "text": "Хлябът и таксиметровият превоз поскъпнаха във Велико Търново. От днес хлябът е със 17 % по-висока цена, а при превоза на пътници увеличението е с 20 на сто.За по-малко от три месеца цената на хляба се вдигна втори път във Велико Търново. Днес в магазините най-масовият хляб се продава за 1,05 лева или с 15 стотинки по-скъпо от вчера. Хлебозаводите обясняват по-високата цена с поскъпването на природния газ, горивата и брашното.По-малко от седмица след като от таксиметровия бранш обявиха, че ще поискат 20 на сто по-високи цени, те вече са факт. Димитър Христов от сдружението на таксиметровите шофьори обясни причината:“Скъпите горива и общински данък 500 лева плащаме. Минималната работна заплата се вдига. Просто не може да се кара така“, каза той.Таксиметровите тарифи не бяха променяни от 5 години, но остават под „тавана“, гласуван от Общинския съвет.", "date": "2018.11.12", "title": "Със 17% увеличиха цената на хляба, с 20% на такситата във Велико Търново"}
{"url": "https://www.novinite.bg/articles/167199/Kola-pomete-detska-kolichka-2-godishno-s-komocio", "text": "B събота по обяд лек автомобил е помел детска количка в град Горна Оряховица.Вследствие на инцидента – 2-годишно дете е с комоцио, съобщава полицията във Велико Търново.Причините за инцидента все още не са ясни. По първоначални данни, 54-годишен мъж с \"Тойота Ленд Крузер\" блъска детската количка.Намиращото се в нея дете веднага е откарано в болницата във великотърновската болница, без опасност за живота.  По случая е образувано досъдебно производство.", "date": "2018.11.12", "title": "Кола помете детска количка – 2-годишно с комоцио"}
{"url": "https://www.novinite.bg/articles/167211/KZP-Za-kakvo-da-vnimavame-pri-stokovite-krediti-v-kampaniyata-Cheren-petak", "text": "При кампании от типа на наближаващия „Черен петък” много търговци  отправят примамливи оферти за атрактивни стоки и услуги с големи проценти намаление. Акциите са доста кратки и потребителите невинаги разполагат в този момент с необходимите средства, за да се възползват от отстъпките, поради което може да прибегнат до теглене на бързи заеми, включително и до стокови кредити.  Константин Райков - член на Комисията за защита на потребителите, даде разяснения, съвети и препоръки за избягване на рисковете в такива случаи, по покана на Българското национално радио. „Когато ползваме привлечени средства, това струва някакви пари и оскъпява самата покупка, заради която вземаме кредит. Затова трябва внимателно да пресметнем колко ще ни струва заема, за да не се окаже, че той ще „изяде” намалението или покупката ще ни излезе дори по-скъпо”, предупреди Райков. В последно време, особено при кампании от типа на „Черния петък”, стана актуално да се отпускат т.нар. „стокови кредити”. „Отивате в магазина и там има хора, които Ви предлагат такъв кредит обикновено с 0% лихва. Тъй като в подобни случаи печалбата за кредитодателя е с много нисък размер, е възможно да Ви предложат услуги срещу допълнителни такси като застраховки и т.н.”, даде пример Райков и подчерта, че потребителят не е задължен да приеме. Константин Райков обясни и спецификата при упражняване правото ни на отказ в дадения от закона 14-дневен срок след онлайн пазаруване, включително от „Черен петък”, отново на кредит. „Възможни са две хипотези. Едната е, когато покупката е обвързана със самия кредит – има вече и платежни платформи, които предлагат кредити. Тук трябва да знаем, че – ако се откажем от покупката, автоматично се отказваме и от кредита. И обратно – ако се откажем от кредита, се отказваме и от покупката. Ако обаче кредитът отново е теглен чрез интернет, но независимо от самата покупка, за да се откажем и от двете, трябва да изпратим отделни волеизявления до всеки от търговците – до фирмата, която ни е дала кредита, и до тази, която ни е продала стоката”, обърна внимание Райков. Той уточни, че по наше желание бихме могли да развалим договора само за едното от двете. Например, за стоката, а да си оставим кредита, за да го използваме за други нужди. Но при отказ от кредита, потребителят трябва да върне всички получени пари и лихвата за периода, в който го е ползвал”, обясни Райков и изтъкна, че кредитополучателят няма да плаща т.нар. договорни лихви или погасителни вноски за целия период на заема, който може да е шест месеца или една година. Законът ни дава право и на предварително погасяване на кредита. Райков разясни, че в този случай фирмите за бързи заеми нямат право да събират допълнителни такси, с изключение на договорите, в които е фиксиран лихвеният процент. „Т.е. може да се предвиди такса, но до 1% от размера на кредита”, каза още той. Константин Райков добави, че възможността за предварително издължаване по заема помага на потребителите да избегнат изпадането в задлъжнялост, а и така самият кредит им излиза доста по- евтин. „Идеята на бързите кредити е, че когато на човек му трябват пари наложително бързо, без обезпечение, да вземе тези пари и да ги върне възможно по-бързо, защото така периодът, в който ползва средствата, е по-кратък и му излиза по-евтин този ресурс”, коментира още той.", "date": "2018.11.12", "title": "\"КЗП: За какво да внимаваме при „стоковите кредити” в кампанията „Черен петък”?\""}
{"url": "https://www.novinite.bg/articles/167189/I-v-Smolyan-se-styagat-za-protest-sreshtu-visokite-ceni-na-gorivata", "text": "В събота (17 ноември) от 15 часа в Смолян се организира протест против високите цени на горивата и против всичко, което ощетява населението. Мястото, където ще се съберат протестиращите, е разклонът за Пампорово на изхода от областния град.  На 5 ноември Комисията за защита на конкуренцията обяви, че започва секторен анализ на пазарите за производство и реализация на бензин и дизелово гориво. Това стана след серия публикации в медиите за повсеместно увеличаване на цената на автомобилните горива за крайни потребители в редица градове на България, както и получен сигнал в Комисията, че цената на горивото на бензиностанция във е съществено по-висока от тази на другите бензиностанции от същата верига в останалата част на страната.  В сигнала се посочва, че цената на горивото на бензиностанция в гр. Велико Търново е съществено по-висока от тази на другите бензиностанции от същата верига в останалата част на страната. Допълва се, че разликата се равнява на около 10 лв. на пълен резервоар. Към сигнала като доказателство е приложен снимков материал от местната преса на ценовите табла на конкретна верига бензиностанции, от който е видно, че на едната бензиностанция във Велико Търново цената на дизеловото гориво за литър e 2,27 лв. и на бензин Super 95 e 2,28 лв., а на другата цената за литър дизелово гориво е 2,42 лв., а за бензин Super 95 е 2,40 лв./л. През последните два месеца се появиха и серия публикации в пресата, както и съобщения в средствата за масово осведомяване за осъществявано в редица градове на България повсеместно увеличаване на цената на автомобилните горива за крайни потребители.  При проучване на съдържанието на голяма част от съобщенията в мас-медиите се установи, че увеличението се наблюдава в градовете Пазарджик, Пловдив, Хасково, Бургас и в част от градовете в Северна и Северозападна България - Враца, Видин, Монтана, Велико Търново и др. Общото твърдение е, че цените на горивата в последния месец са поскъпнали съществено.  Посочва се, че най-масовият бензин А95 е поскъпнал с около 11 стотинки, а дизелът с около 13 стотинки само за месец, като повишаването на цените от началото на годината е още по-осезаемо. Редица изявления в медиите сочат, че към настоящия момент най-скъпи са горивата в най-бедния район на страната – Северозападния - в областите Враца, Видин и Монтана.Твърди се, че средната цена за литър бензин А-95 в Монтана е 2.42 лева, а дизелът по 2.47 лева. Най-евтино е в област Хасково, където литър дизел се продава на цена от 2.37 лева, а бензин А-95 на цена от 2.34 лева. Следват областите Добрич и Пловдив, където е по-скъпо с около стотинка. В заключение се посочва, че съществуват големи различия в цените на бензиностанции от една и съща верига в отделните региони и дори в зависимост от разположението на обекта - на магистрала, на главен път или в малко населено място. В голяма част от статиите се коментира, че бензиностанциите в някои градове в България продават гориво на цени, които са доста по-високи от средноевропейските, което не кореспондира и с тенденциите на чувствително понижение в цените на петрола на международните пазари, което се наблюдава в последно време. Според класацията на fuelo.net към днешна дата област Смолян е на 16-то място за най-евтини горива в България.", "date": "2018.11.12", "title": "И в Смолян се стягат за протест срещу високите цени на горивата"}
{"url": "https://www.novinite.bg/articles/167212/Yunker-sreshtu-principa-na-edinodushie-v-ES", "text": "Коалиционният съвет при премиера Бойко Борисов реши България да не се присъединява към Глобалния пакт за миграция. Това съобщиха председателят на парламентарната група на ГЕРБ Цветан Цветанов, финансовият министър Владислав Горанов и евродепутатът Ангел Джамбазки. В същото време Европейската комисия обяви, че споразумението на ООН по въпросите на миграцията защитава европейските интереси.Говорител на Европейската комисия цитира мнението на председателя й Жан-Клод Юнкер, според когото ако тези страни, които се отказват от миграционния пакт го бяха прочели, нямаше да се оттеглят от него. Юнкер говори в Берлин на икономическа конференция.Той даде за пример миграционния пакт на ООН като настоя за премахване на принципа на единодушие при вземането на решения във външната политика на Европейския съюз. Освен България, сред страните от Евросъюза, които обявиха, че няма да се присъединят към пакта, са Австрия и Унгария. Полша и Чехия обявиха, че е много вероятно също да не се присъединят.Жан-Клод Юнкер, председател на ЕК: Ако ние искаме да бъдем активни във външната политика, тогава трябва да се разделим с практикувания във външната политика на Евросъюза принцип на единодушие. Когато някоя страна членка не е съгласна в международен аспект, ние не сме способни да вземем решение. Една-две държави не приемат миграционния пакт на ООН - ако го бяха прочели, щяха да го подкрепят, тогава ние като Европейски съюз, не можем да покажем единна позиция.", "date": "2018.11.12", "title": "Юнкер срещу принципа на единодушие в ЕС"}
{"url": "https://www.novinite.bg/articles/167213/Otkriha-trup-na-jena-v-kola-v-Petrich", "text": "Тяло на жена е било открито в лек автомобил в град Петрич. Това съобщи Йорданка Шаркова, говорител на Областна дирекция на МВР – Благоевград.По думите й не са констатирани следи от насилие.Фактите и обстоятелствата за инцидента се изясняват.На място има екип от криминалисти, предаде Фокус.", "date": "2018.11.12", "title": "Откриха труп на жена в кола в Петрич"}
{"url": "https://www.novinite.bg/articles/167191/Amerikanski-iztrebitel-padna-v-Tihiya-okean", "text": "Изтребител F/A-18 Super Hornet на американските военно-морски сили, излетял от самолетоносача Ronald Reagan, е паднал в Тихия океан, недалеч от Филипините, съобщава Stars&Stripes, като се позовава на съобщение на командването.Инцидентът е станал на 12 ноември, понеделник.Екипажът на изтребителя е катапултирал и е прибран от спасителен хеликоптер.Преди около две седмици на същия самолетоносач падна хеликоптер MH-60 Seahawk, при което бяха ранени няколко души.", "date": "2018.11.12", "title": "Американски изтребител падна в Тихия океан"}
{"url": "https://www.novinite.bg/articles/167176/Izdirvat-zapodozreniya-za-ubijstvoto-na-jena-v-Gorna-Oryahovica", "text": "Продължава издирването на заподозрения за убийството на млада жена в Горна Оряховица. За общодържавно издирване е обявен 36-годишен мъж, който е криминално проявен. Предполага се, че той е свързан с жестокото престъпление, извършено през нощта в петък срещу събота. Тялото на жената е било открито от собственика на апартамента, в който е извършено убийството. Той също е задържан и разпитван по случая.", "date": "2018.11.12", "title": "Издирват заподозрения за убийството на жена в Горна Оряховица"}
{"url": "https://www.novinite.bg/articles/167170/Dneven-horoskop-za-ponedelnik-12-noemvri-2018-g", "text": "Трябва да откриете нова дълбочина днес. Не е толкова трудно, наистина! Вашият ум е на лов за идеи и световни възгледи, които могат да обогатят вашите настоящи цели и вие трябва да сте доволни от това, което намирате.Това не е подходящо време за отлагане. Не че някога изобщо е подходящо да отлагате каквото и да било. Ако отложите нещо днес, ще бъде в пъти по-сложно утре, така че не го правете.Трябва да преминете отвъд настоящия ви емоционален багаж, той не ви помага със сигурност. Денят е много подходящ да се отдалечите от всички проблеми и лоши ситуации, дори да сте малко несигурни. Вижте повече на: ", "date": "2018.11.12", "title": "Дневен хороскоп за понеделник, 12 ноември 2018 г."}
{"url": "https://www.novinite.bg/articles/167194/Uchastnik-v-telefonna-izmama-be-zadarjan", "text": "Паричната сума, предмет на престъплението, е възстановена на пострадалата пенсионерка На 9 ноември около обяд в РУ- Етрополе бил подаден сигнал за измамена по телефона 82- годишна жена от същия град. В телефонен разговор с непознат възрастната жена била въведена в заблуждение, че съдейства за залавянето на телефонни измамници, в резултат на което доверчиво е оставила на оградата на имота си плик с всичките си спестявания в размер на 1000 евро и 280 лева. В резултат на незабавно предприетите оперативно- издирвателни действия полицейските служители бързо установили и задържали извършителя. Откритата у 45- годишния етрополец парична сума била върната на измамената жена. По случая е образувано досъдебно производство за извършено престъпление по чл. 209 от НК. ОДМВР- София отново предупреждава: ПОЛИЦИЯТА НЕ ТЪРСИ ФИНАНСОВО СЪДЕЙСТВИЕ ОТ ГРАЖДАНИТЕ ЗА ИЗПЪЛНЕНИЕТО НА ФУНКЦИИТЕ СИ!При получаване телефонно обаждане с искане за пари под какъвто и да е предлог, незабавно потърсете контакт с Вашите близки, сигнализирайте на тел. 112, в най- близкото управление на МВР, съобщете на кмета на населеното място или на полицейския инспектор, отговарящ за района Ви! ", "date": "2018.11.12", "title": "Участник в телефонна измама бе задържан"}
{"url": "https://www.novinite.bg/articles/167192/MON-puska-novini-za-hora-s-uvreden-sluh", "text": "До края на седмицата Министерството на образованието и науката пуска новини за хора с увреден слух. Те ще бъдат достъпни в сайта на ведомството. Това обяви зам. - министърът на образованието Деница Сачева по време на първата международна конференция \"Допълваща и алтернативна комуникация\", съобщи БГНЕС.„МОН ще бъде първата българска институция, която ще предостави канал за новини на хора с увреден слух. Те се правят съвместно с децата от професионалната гимназия „Ломоносов“, които ще подготвят новините и репортажите. В началото на всеки две седмици ще има нова емисия, която ще разказва за развитието и новостите в образованието“, обясни зам.-министърът.Сачева каза, че изключително впечатляващи са очилата, които превръщат текст в звук, разпознават лица, пари, както и софтуерите, които превръщат звук в писмена реч, за да могат децата да четат. Според нея технологиите са необходими, за да може учители и родители да общуват с децата с увреждания, а учениците и хората с увреждания също да имат възможност да общуват с нас.„В следващите 2 години ще инвестираме в дигитализация на образованието и една част от тях ще бъдат насочени към пилотното въвеждане на такива технологии в образованието. Те не са панацея, а инструмент, който ни събира, а не разделя“, каза Сачева.Такива технологии се използват в специализираните центрове за деца със специални образователни потребности. В общообразователната система те са около 22 000 - 18 000 са ученици, а 4000 са в детските градини и целта на министерството е всички те да имат достъп до такива технологии.Сачева призна, че не всички училища са достъпни и обяви, че както досега и догодина ще отделят около 1 млн. лева за достъпност.Зам.-министърът обяви, че миналата година са били обучени 1700 специалисти от детските градини, за да могат да правят ранна диагностика и скрининг на деца от 3-3,5 г. за различни обучителни трудности.„Заедно с МТСП и МЗ работим по въвеждане на функционалната оценка на международната класификация на функционирането на човека, увреждането и здравето на деца и младежи, която е разработена от СЗО. От началото на следващата година ще започнем обучения за нейното прилагане като ще започнем от ресурсните учители от регионалните центрове за подкрепа на приобщаващо образование“, добави още Сачева.Тя отбеляза още, че предстои да се въведе механизъм за съвместна работа между образователните и социални институции. От началото на следващата година ще бъдат разкрити и нови 300 места за психолози и педагогически съветници в цялата страна. ", "date": "2018.11.12", "title": "МОН пуска новини за хора с увреден слух"}
{"url": "https://www.novinite.bg/articles/167195/Golyamo-kolichestvo-marihuana-e-izzeto-pri-policejska-akciya-ot-chasten-adres-v-s-Kostenec", "text": "Полицейска операция за противодействие на наркоразпространението проведоха на 11 ноември криминалисти от ОДМВР- София и РУ- Костенец. В хода на акцията била извършена проверка на частен имот в с. Костенец. На втория етаж на къщата, обитаван от криминално проявен и осъждан мъж на 33 години, полицейските служители открили и иззели, както следва: пластмасов контейнер с вместимост 3.3 литра, наполовина пълен със суха тревиста маса, реагираща на канабис; друг пластмасов контейнер с поставени в него шест полиетиленови плика със суха тревиста маса канабис; шест кашона с различна форма и големина, съдържащи множество сухи стръкове канабис; полиетиленов плик, съдържащ множество глави от суха тревиста маса канабис. На таванското помещение на къщата криминалистите попаднали на още незаконни „находки“- полиетиленов плик с поставени в него шест малки пликчета със суха тревиста маса канабис. Обитателят на адреса е задържан за срок до 24 часа. По случая е образувано досъдебно производство, пълното документиране на което продължава под наблюдението на Районна прокуратура- Ихтиман.", "date": "2018.11.12", "title": "Голямо количество марихуана е иззето при полицейска акция от частен адрес в с. Костенец"}
{"url": "https://www.novinite.bg/articles/167172/Anton-Kutev-BSP-ima-silite-ne-samo-da-predloji-alternativa-no-i-da-ya-izpalni", "text": "\"България влезе в ситуация, в която изборите не са изключени, и то съвсем скоро. БСП има силите, не само да предложи алтернатива, но и да и да я изпълни, за което ще е нужна много работа\". Това заяви пред БНТ зам.-председателят на ПГ на \"БСП за България\" Антон Кутев. Според него който и да вземе властта, трябва да е с единствената цел- да промени държавата. \"Никой няма право да пребивава във властта, ако няма идея как да направи тези промени\", заяви той. Кутев подчерта, че БСП е силна и разломи няма. Според него на вчерашния пленум се е провел разговор, който винаги се е водил в БСП и е бил полезен. Помолен да коментира искането от страна на прокуратурата за сваляне на имунитета на двама депутати от БСП, Кутев заяви: \"Когато говорим за КТБ, нека сме наясно, че има един човек, който участваше пряко. Той беше депутат и бизнесмен и много добър със собственика и управителя на банката преди да фалира тя. От там се източиха много пари и бяха замесени много имена, включително и на действащи тогава министри\". Според него от всичко това, след 4 години разследване, прокуратурата установи, че небесно сините очи на Елена Йончева източват КТБ. \"Това е цинизъм. Делян Пеевски успя да узакони стотици милиони, антокорупционната комисия го проверява и установява, че всичко е законно. Как става така- за 4 години 600 млн. лв. - 800 млн. лв. стават напълно законни?\", попита Кутев. Той подчерта, че от началото на годината има 10-15 видими убийства, 10 коли изчезват в София само за ден. Всичко това обаче излиза извън пряката дейност на прокуратурата, а Елена Йончева се оказва човекът, който е източил КТБ и пере пари. Социалистът припомни, че излиза в един вестник информация, че Йончева ще е водач на листата на БСП и прокуратурата изведнъж намира в нея банков обирач, а Камарата на строителите решава, че ще й иска оставката. \"Не знам кой ги навързва тези работи, но знам, че ако проблемът на тази държава е Елена Йончева, то всички - през министър-председателя, главния прокурор и шефа на Камарата на строителите, трябва да си тръгнат веднага. Те нямат смисъл, щом имат толкова власт и това им е проблемът\", категоричен бе той.  По повод на искането на Камарата на строители за оставки на 4-ма депутати от БСП, Кутев коментира, че чл. 12 от Конституцията казва, че граждански сдружения, каквото са и те, нямат право да се занимават с политически искания. \"Да се иска оставката на депутат за това, че иска проверка на публични средства и да се казва, че това вреди на имиджа на България, е недопустимо\", заяви той. По думите му те нарушават и диалога с работниците, което ще доведе, от своя страна, до допълнително напрежение в тези отношения.", "date": "2018.11.12", "title": "Антон Кутев: БСП има силите не само да предложи алтернатива, но и да я изпълни"}
{"url": "https://www.novinite.bg/articles/167207/Piyana-shoforka-se-zabi-v-darvo", "text": "Без сериозни наранявания е пияна шофьорка, предизвикала катастрофа в събота. За случая съобщиха от МВР. Около 2 часа в сектор „Пътна полиция“ постъпила информация, че в болница за преглед се явила 41-годишна жена. След оказана медицинска помощ ранената е освободена за домашно лечение. По първоначални данни на бул. „Пещерско шосе“ в Пловдив тя се била блъснала в дърво с управлявания лек автомобил „Алфа Ромео“. Тестът с дрегер показал, че водачката е употребила алкохол 1,46 промила. Задържана е за едно денонощие във Второ РУ.", "date": "2018.11.12", "title": "Пияна шофьорка се заби в дърво"}
{"url": "https://www.novinite.bg/articles/167166/Slanchevo-do-18", "text": "Днес над по-голямата част от страната ще бъде предимно слънчево. В сутрешните часове над Източна България и по поречието на Дунав ще има ниска слоеста облачност или мъгла. На отделни места там ще преръми. Около обяд облачността ще се разкъса, а видимостта ще се подобри. Ще духа слаб предимно северен вятър. Максималните температури ще са между 13° и 18°, за София – около 16°. В планините ще бъде предимно слънчево. Ще духа умерен вятър от север-североизток. Максимална температура на височина 1200 метра около 13°, на 2000 метра – около 7°.Над Черноморието преди обяд ще има разкъсана, често значителна облачност, а след обяд ще бъде предимно слънчево. Ще духа слаб до умерен предимно северен вятър, който след обяд ще се ориентира от югоизток. Максималните температури ще са 16-18°. Температурата на морската вода ще е 15-16°. Вълнението на морето ще е 1-2 бала.", "date": "2018.11.12", "title": "Слънчево, до 18°"}
{"url": "https://www.novinite.bg/articles/167208/Transportirat-v-Pirogov-deteto-padnalo-ot-terasa-v-Burgas", "text": "Тригодишното момченце, което на 9 ноември падна от тераса на четвъртия етаж в жилищен блок в Бургас, ще бъде транспортирано за лечение в „Пирогов”. Това съобщиха от Бургаската многопрофилна болница.Детето е стабилизирано, но състоянието му остава тежко. То е с тежки лицево-челюстни и гръдни травми и се нуждае от комплексно специализирано лечение. Такова може да получи само в клиниката по детска анестезиология и реанимация на болница „Пирогов”.Очаква се в Бургас да пристигане екип от специалисти, които да преценят как ще бъде транспортирано момченцето – дали с линейка, или ще е нужно използването на хеликоптер.", "date": "2018.11.12", "title": "Транспортират в „Пирогов” детето, паднало от тераса в Бургас"}
{"url": "https://www.novinite.bg/articles/167168/Specialen-mobilen-ekip-shte-sledi-za-gorene-na-nereglamentirani-otpadaci", "text": "Сформират специален мобилен екип, който ще следи за горене на гуми, кабели и отпадъци на открито, написа кметът на София Йорданка Фандъкова във Фейсбук. И тази нощ продължиха проверките за нерегламентирано горене на отпадъци в район “Красна поляна”. Екипи на Столична община, Столичен инспекторат, Трето районно на МВР и Жандармерията откриха 4 огнища на открито, на които са горени гуми и други боклуци, пише Столица.бгФандъкова настояв апарламентът да разгледа възможността за търсене на наказателна отговорност от нарушителите. От Столична община обособиха и 13 площадки, на които всеки гражданин на столицата може да предаде безплатно старите си гуми. Причината за това е, че ако ги изхвърлят до контейнери има голям риск да бъдат изгорени от недобросъвестни граждани. Това е един от най-големите замърсители на въздуха, защото се отделят фини прахови частици, въглеродни, серни и азотни оксиди.", "date": "2018.11.12", "title": "Специален мобилен екип ще следи за горене на нерегламентирани отпадъци"}
{"url": "https://www.novinite.bg/articles/167171/Tragvat-vlakovete-mejdu-Bankya-i-Kazichene-v-Sofiya", "text": "От средата на декември жителите и гостите на столицата ще могат да пътуват между Банкя и Казичене с влаковете на „БДЖ-Пътнически превози“ ЕООД без да се налага да се прекачват.Успехът идва след повече от две години убеждаване на институциите в необходимостта от пускането на подобни директни градски влакове, които да прекосяват територията на София. Инициативата, подета от сдружение „Градски транспорт и инфраструктура“ и подкрепена от бизнеса и общински съветници, ще позволи разстоянието от 33 км между двата крайни района на столицата, да се изминава за по-малко от 1 час.Макар всеки момент да се очаква железопътният превозвач да публикува окончателния вариант на разписанията на влаковете, може да се каже, че предложената организация ще бъде изпълнена. Влаковете по направлението София – Банкя се увеличават до 5 чифта, с един повече спрямо сегашния график. От сдружението напомнят, че градското направление Казичене – Банкя има сериозен потенциал за превоз на пътници, като интервалите могат да достигнат до 15-20 мин в най-натоварените часове на денонощието. Железопътната линия свързва най-големите индустриални зони в града, както и големите жилищни комплекси – Надежда, Подуене и Дружба. Остава отворен въпроса с интегрирането на превозните документи между влаковете и градския транспорт в София. В тази връзка от сдружението вече са изпратили писмо до Министъра на транспорта, информационните технологии и съобщенията г-н Росен Желязков с искане за скорошна промяна в тарифите на БДЖ-Пътнически превози ЕООД, която да позволи издаването на единен превозен документ – влак-метро-трамвай-автобус. Новият билет ще дава възможност за лесно прекачване за пътниците, особено в гарите, които са свързани с метростанции. Така например, пътниците от Перник ще могат да стигат до НДК с влак и метро без да се налага да купуват два билета.", "date": "2018.11.12", "title": "Тръгват влаковете между Банкя и Казичене в София."}
{"url": "https://www.novinite.bg/articles/167175/Globite-kam-KAT-skachat-dvojno-ako-ne-platim-navreme", "text": "Глобите към КАТ скачат двойно, ако нарушителите на пътя не ги платят до месец. С тази мярка държавата ще се опита да повиши събирането на глобите от актове и електронни фишове.Каква част от нарушителите се спасяват от санкциите и какви са най-фрапантните нарушения, за които гражданите сигнализират Пътна полиция - отговорите потърси Георги Георгиев в рубриката „На твоя страна”.Все повече нарушители и милиони неплатени глоби. Такава е равносметката на пътя. От началото на годината са съставени над 1,1 милиона електронни фишове и актове. В същото време, всеки втори шофьор, нарушил правилата, не плаща глобите си. Това показват официалните данни.От средно 180 млн. лв. санкции за нарушения годишно държавата успява да събере не повече от 90 млн. лв. Сега са решени да затегнат контрола.Екип на NOVA обиколи София с рали състезателя Иван Шопов. Нарушителите бяха заснети с видеорегистратор. Опасните изпреварвания са обичайна картинка и в градски, и в извънградски условия. По време на експеримента се забелязват и шофьори, които карат с непозволено висока скорост.„Всички намаляват в района на камерите на КАТ. В момента, в който се подмине камерата, ускорението започва отначало”, каза Шопов.„Тези стационарни камери станаха едва ли не част от 100-те туристически обекти в България. Всеки, който мине, ги знае. Може би трябва да му заверяват книжката, че е минал оттам”, заяви експертът по пътна безопасност Алекси Стратиев.Равносметката от експеримента е, че само за час са откроени 29 опасни ситуации с нарушители на пътя.Според Иван Шопов многото от рисковите ситуации се дължат на чувството за безнаказаност на пътя, въпреки привидно засиления контрол.При справка в системата на КАТ с таблет не се откриват неплатени санкции. Често обаче честитките не достигат до нарушителите. И престояват с месеци и години. Докато не се наложи да вадиш нови документи или не те спрат на пътя полицаи, оборудвани със специални таблети.„Разбират, че имат неплатени задължения чак, когато бъдат спрени на място. Една глоба няма как да има превантивен ефект, ако тя не се събира. Колко дължиш няма значение, ако знаеш, че може да не платиш. Увеличаването на глобите безкрай очевидно не дисциплинира водачите, за да имаме ефективна система, ни трябва ефективна събираемост, а не високи глоби”, заяви експертът по пътна безопасност Илия Тодоров.В безуспешното издирване на нарушителите държавата губи. Не само от несъбрани глоби, а и от опитите за събирането им.За да се съберат глобите, контролът трябва да се затегне. Новите предложения са, ако глобата е платена до 14 дни, нарушителите да ползват отстъпка от 50 %. След този срок, но до 30 дни от съставянето на акта да се плаща целия размер. А ако не се плати до месец, глобата да скача двойно. Това предвиждат новите предложения за промени в Закона за движение по пътищата.Идеята е, ако два пъти не открият нарушителя на адрес, честитката да се качва в интернет. И така да се счита за връчена. От тази дата ще текат и сроковете, определени от закона. Ако не се плати, задължението е предвидено да бъде изпращано в Агенцията по приходите. Там ще се образува изпълнително дело. Въпросът е как и кой ще смогне да търси и намира длъжниците. Според частните съдебни изпълнители Приходната агенция няма да смогва.„НАП е много натоварена институция. Има да събира милиарди и има някаква приоритетност на тези вземания”, заяви Георги Дичев от Камарата на ЧСИ.Затова от Камарата на Частните съдебни изпълнители предлагат с писмо до МВР и Финансовото министерство да се налага запор при най-тежките случаи.Според Иван Шопов всеки шофьор трябва да помага в битката с нарушителите. Да подава сигнали, заснети с телефон или с камерата в колата. За да последва акт обаче, съвестните шофьори трябва да дават писмени показания за всеки подаден сигнал, което много от тях отказват.С още какви мерки държавата ще повиши събирането на глобите от нарушители гледайте във видеото.", "date": "2018.11.12", "title": "Глобите към КАТ скачат двойно, ако не платим навреме"}
{"url": "https://www.novinite.bg/articles/167167/Vdigat-jilishtna-sgrada-i-targovski-centar-do-hotel-Rila", "text": "Нова сграда ще се строи до хотел Рила в столицата. Това става ясно от заповедта на главния архитект на София Здравко Здравков, която е публикувана на страницата на централния район Средец. Кметът Мария Аначкова съобщава, че в районната администрация е постъпила заповед, с която ще се изработи Проект за изменения на Плана за улична регулация (ИПУР), на плана за застрояване (ИПЗ) и работен Устройствен план (РУП) за УПИ IIІ-37 с административен адрес ул. Калоян 6, пише На това място в момента се намира известният хотел Рила. Според новия проект так ще има административен – търговски комплекс, хотелска част и жилища. С исканите изменение на улично регулационната линия ще се разшири на входа, за да има по голям достъп до сградата.Снимка: район СредецНовата сграда ще бъде пристройка на съществуващия хотел с преход в етажността към съществуващата 10-етажна сграда. Ще има и едноетажно надстрояване на сега съществуващата сграда на 1 етаж.Предвиденият нов строеж е съобразен с общия устройствен план на Столична община, уточнява районният кмет. Заповедта и предложението, заедно с мотивите може да се види от гражданите в районното кметство на ул. Леге 6, ет.4, ст.404. На желаещите експерт ще дава разяснения всеки понеделник от 14.00 ч. до 17.00 ч. и всяка сряда от 10.00 ч. до 12.00 ч.", "date": "2018.11.12", "title": "Вдигат жилищна сграда и търговски център до хотел Рила"}
{"url": "https://www.novinite.bg/articles/167169/Nov-plan-za-razvitie-na-transporta-v-Sofiya-predvijda-vavejdane-na-jalta-zona", "text": "Част от насоките за развитие на транспорта в столицата според проект на план за устойчива градска мобилност с хоризонт до 2035 г. на  “Инфрамобилплан” са: ориентиране на движението към четирите транспортни ринга на града, изграждане на буферни паркинги при станциите на третия лъч на метрото при булевардите “Монтевидео” и “Ботевградско шосе”. Покачване на цените на зоните за паркиране при достигане на капацитет над 85%, въвеждане на жълта зона в останалата част от града, намаляване на тежкотоварното движение само в най-външния ринг, пише Основната цел, която искат да постигнат с тези мерки е ограничаване на движението в центъра на София, като се развие по-добре пешеходното и велосипедното движение и се подобри градския транспорт. Над 3 млр. лв. трябва да инвестира общината в транспортна инфраструктура, за да усъвършенства движението в София. Освен споменатите мерки проектът предвижда още: обособяване на бусленти, доставките на стоки в магазините да стават само с екотранспорт, въвеждане на системата за електронно таксуване на пътниците в градския транспорт, развитие на метрото по бул. “Царица Йоана” и други, информира вестник “Сега”.Средствата за тези дейносто трябва да бъдат събрани от четири места: 46 на сто от парите осигурява Столична община, 43 на сто идват от европейски фондове, 9 на сто от националния бюджет и 2 на сто от Центъра за градска мобилност (ЦГМ).Идеята на Столична община да освободи от автомобили части от София обаче се сблъсква със съпротивата на гражданите. Така например живеещите на ул. “Иван Вазов” в центъра искат места за паркиране, а не пейки и дървета наоколо.", "date": "2018.11.12", "title": "Нов план за развитие на транспорта в София предвижда въвеждане на “жълта зона”"}
{"url": "https://www.novinite.bg/articles/167181/Ogranichava-se-dvijenieto-po-AM-Hemus-pri-Yablanica", "text": "\r\nДнес от 10 до 15 часа движението по АМ \"Хемус\" при Ябланица между 74 до 79 км е ограничено поради ремонтни дейности. Трафикът се отклонява по пътя Ботевград - Ябланица.\r\n \r\n  ", "date": "2018.11.12", "title": "Ограничава се движението по АМ \"Хемус\" при Ябланица"}
{"url": "https://www.novinite.bg/articles/167198/Strelyaha-po-kola-v-Montana-izdirvat-izvarshitelya", "text": "Неизвестен е стрелял по кола в Монтана посред нощ, съобщиха от полицията.Атаката е извършена в нощта срещу неделя. Лек автомобил „Пежо 406“ бил паркиран на булевард „Трети март“, пред №156 в областния град. По нея бил произведен изстрел с пневматично оръжие. В резултат на това стъклото на предната лява врата е счупено.Колата е собственост на жител от Берковица и е управлявана от сина му. Към момента извършителят на престъплението не е открит.", "date": "2018.11.12", "title": "Стреляха по кола в Монтана, издирват извършителя"}
{"url": "https://www.novinite.bg/articles/167184/Leka-katastrofa-predizvika-ogromno-zadrastvane-v-Sofiya", "text": "Огромна тапа се образува на входа на София откъм кв. Обеля. Вследствие на нея на бул. \"Ломско шос\" и преди кръстовището с Околовръстното е възникнала и лека катастрофа между два автомобила, която е задълбочила задръстването.Още едно задръстване затрудни движението в района на Сточна гара и бул. \"Сливница\".Кръговото движение на Сточна гара е блокирано, образували са се огромни колони от автомобили по булеварда.", "date": "2018.11.12", "title": "Лека катастрофа предизвика огромно задръстване в София"}
{"url": "https://www.novinite.bg/articles/167185/Roditeli-se-oplakaha-ot-prikrivane-na-sluchaj-na-hepatit-A-v-stolichno-uchilishte", "text": "Притеснени родители се оплакаха от прикриване на случай на хепатит А в столичното 54-то училище „Иван рилски”. Става въпрос за болен учител на начален курс. Родителите твърдят, че ръководството на учебното заведение не ги е уведомило навреме, предаде bTV.Директорката на училището – Соня Василева, твърди, че в момента, в който здравните служби са потвърдили, че става въпрос за хепатит А, училището е взело мерки за дезинфекция и е уведомило личните лекари на всички деца от II клас, които са контактували със заразената учителка. Родителите обаче твърдят, че в училището не се почиства добре, а мерки са взети, когато станало ясно, че ще има телевизионен репортаж.Хепатит А има в цяла София и то целогодишно, обяви д-р Костадинка Пачаръзова, директор на дирекция „Медицински дейности“ при Столична регионална здравна инспекция (РЗИ). По нейна информация няма регистриран случай на заразен ученик от 54-то училище. На изследване подлежат само децата, които са били в контакт с болната учителка, уточни тя.В над 20 столични училища и детски градини е имало болни от хепатит А в периода 5 юли – 5 ноември, съобщиха миналата седмица от Министерството на здравеопазването.С хепатит А са заразени общо 153-ма души, от които 144 са деца на възраст между 2 и 16 години.", "date": "2018.11.12", "title": "Родители се оплакаха от прикриване на случай на хепатит А в столично училище"}
{"url": "https://www.novinite.bg/articles/167178/Rusiya-iska-da-pregovarya-sas-SASht", "text": "Русия иска да преговаря със Съединените щати за договора за ракетите със среден обсег на действие. Това обяви в Париж Владимир Путин по време на отбелязването на 100-годишнината от края на Първата световна война.Американският президент Доналд Тръмп обяви неотдавна, че Съединените щати ще се оттеглят от договора, подписан по времето на Студената война от Роналд Рейгън и Михаил Горбачов. Международната общност критикува американците за това решение. Тръмп каза, че то се налага, защото руснаците не спазвали договора, който доведе до унищожаването на хиляди ракети от Москва и Вашингтон. Путин каза, че в Париж не е говорил с Тръмп по въпроса, но иска да го направи.„Готови сме на диалог. Не сме ние тези, които се оттеглят от споразумението. Но още по-важен, освен разговорът между лидерите, е диалогът между експерти. Надявам се, че пълноценният процес на преговори по въпроса ще бъде възобновен”, заяви президентът на Русия Владимир Путин.", "date": "2018.11.12", "title": "Русия иска да преговаря със САЩ"}
{"url": "https://www.novinite.bg/articles/167187/Eto-kolko-struvat-dnes-litar-benzin-i-dizel", "text": "Горивата леко поевтиняха. Отчита се спад при цените на бензина и дизела, показва справка във Fuelo.bg. Най – масовият бензин А 95 днес се продава за 2.25 лв., като той е поевтинял с цели 4 стотинки. Цената на А 98 пък е спаднала с 6 стотинки до 2.56 лв. за литър. При дизела поевтиняването е по-малко, като литър се продава за 2.37 лв., със стотинка по-надолу от вчера. Пропан-бутанът обаче запазва цената си 1,09 лв. за литър.", "date": "2018.11.12", "title": "Ето колко струват днес литър бензин и дизел"}
{"url": "https://www.novinite.bg/articles/167183/Ogranicheno-e-dvijenieto-po-AM-Trakiya-zaradi-razpilyan-tovar-ot-TIR", "text": "\r\nВременно е ограничено движението в активната и изпреварващата лента при 281 на АМ \"Тракия\" в посока Бургас поради разпилян товар от ТИР.\r\n\r\n\r\n\r\n\r\n", "date": "2018.11.12", "title": "Ограничено е движението по АМ \"Тракия\" заради разпилян товар от ТИР"}
{"url": "https://www.novinite.bg/articles/167174/Maya-Manolova-organizira-vtora-rabotna-sreshtaza-bezopasnostta-na-patya-kraj-Svoge", "text": "Омбудсманът Мая Манолова организира днес, 12 ноември 2018 г., в 16.00 часа в институцията, втора работна среща във връзка с поетия на 22 октомври т.г.  ангажимент пред гражданите на гр. Своге да съдейства за ясни гаранции от страна на отговорните институции за обезопасяване на път II-16 от републиканската пътна мрежа София – Мездра, в участъка гр. Нови Искър – с. Ребърково.  Припомняме, че повече от 100 жители на гр. Своге сезираха с подписка Манолова след тежкото пътнотранспортно произшествие на 25 август 2018 г., при което загинаха и пострадаха десетки хора.  Гражданите настояват ресорните институции да поемат отговорност и да си свършат работата за предотвратяване на бъдещи инциденти на пътя край Своге. Поканените да участват представители на министерствата на регионалното развитие и благоустройството, на вътрешните работи, на транспорта, информационните технологии и съобщенията, ръководството на Агенция „Пътна инфраструктура“ и на Община Своге, трябва да отчетат свършената от тях работа, както и да се набележат следващите стъпки, така че исканията на гражданите да бъдат удовлетворени. Сред тях бяха поставяне на мантинели, пътни знаци, орязване на растителността край пътя, подновяване на маркировката и др.", "date": "2018.11.12", "title": "Мая Манолова организира втора работна среща за  безопасността на пътя край Своге"}
{"url": "https://www.novinite.bg/articles/167179/Zapochva-proverkata-v-Agenciyata-po-vpisvaniyata", "text": "Проверка в Агенцията по вписванията. Правосъдният министър Цецка Цачева я разпореди в края на миналата седмица, когато стана ясно, че служителите в Агенцията ще получат близо 600 000 лева бонуси за последното тримесечие. А точно в това тримесечие се случи и сривът в Търговския регистър, който предизвика огромни проблеми за бизнеса в продължение на седмици. Агенцията Габриела Козарева все пак уточни, че тримата служители, отговорни за загубата на данни, няма да получат бонуси.", "date": "2018.11.12", "title": "Започва проверката в Агенцията по вписванията"}
{"url": "https://www.novinite.bg/articles/167193/Radev-Protestite-sa-zakonomerni-ochakvam-pravitelstvoto-i-NS-da-posochat-izhod", "text": "Протестите са демократично право и те възвръщат надеждите и достойнството също така на българите като граждани. Затова според мен и тези протести са закономерни. Това заяви президентът Румен Радев, който посети 61-ва Стрямска механизирана бригада в Карлово. Румен Радев, президент: Властта всъщност наказва гражданите за бедността, която тя не успява да пребори. Не само това, но гласът на гражданите, техните болки и тревоги не се чуват, те някак си не достигат до управляващите. Властта губи сензорите си, усещането си за проблемите на хората и ако няма една чуваемост, ако няма съответни мерки, ако продължават изявления арогантни и цинични, ако продължава неразбирането на проблемите на хората, закономерно е тези протести да продължават. Той добави, че не може да каже дали протестите са политически режисирани. Румен Радев, президент: Но според мен никой не може да изкара хората насила на улицата. Оставката в момент на растящи цени, инфлация, увеличаваща се престъпност, не е решение, а абдикация от отговорност. Властта трябва да знае, че отказът от управление и бягството от проблемите поставя морална преграда пред амбицията да искаш властта отново. Затова очаквам правителството и НС да посочат изход от тази ситуация.", "date": "2018.11.12", "title": "Радев: Протестите са закономерни, очаквам правителството и НС да посочат изход"}
{"url": "https://www.novinite.bg/articles/167196/Cvetan-Cvetanov-Demokraciyata-e-v-opasnost-kogato-se-realizirat-politiki-na-tamno-pri-slujeben-kabinet", "text": "„Демокрацията не е в опасност. Тя е в опасност при служебен кабинет, когато се реализират политики „на тъмно“, когато еднолично се управлява, в лицето на президента, при съставянето на служебно правителство“, коментира по повод изявление на Румен Радев председателят на парламентарната група на ГЕРБ Цветан Цветанов, който в Народното събрание представлява великотърновския регион. Цветанов бе гост в студиото на Българската национална телевизия, където коментира актуални теми.„В момента имаме парламент, имаме опозиция, парламентарно мнозинство. Имаме стабилно правителство, икономически и финансови параметри, които ни отреждат до водещите държави в ЕС, имаме най-ниската безработица. Страната ни направи отлично председателство, има външна легитимация, получаваме доверие от Европа и света.Протести и автошествия в цялата страна срещу цените на гориватаСамият факт, че премиерът е цененият фактор за стабилността в региона и признанието, което получава - това дразни президента Радев“, каза още Цветанов.„Когато говорим за прозрачност, нека припомним как бяха проведени кампаниите през всички години за президент и за парламент“, призова председателят на най-голямата парламентарна група.По документите на Сметната палата най-непрозрачната кампания, водена в България е финансирана с дарения от социално слаби, припомни Цветан Цветанов и посочи, че Румен Радев е единственият президент, който не е идвал в българския парламент, за да направи своето обръщение. Цветанов заяви още, че това са координирани действия с БСП, а президентът не може да излезе от тази сянка.Той знае, че много хора, участвали в неговата кампания трябва да дадат смислени обяснения какво са правили през годините – дали не са участвали в това да се демонтира демокрацията“, каза още Цветанов.„Спомням си периода, в който имаше служебно правителство и какви бяха дефицитите в събираемостта и в секторните политики. Сега можем да кажем, че имаме икономически растеж от 4 процента, в бюджета, който се гледа в НС, над 5 милиарда лв повече ще са разходите, без да се увеличава дефицитът.Което означава, че няма да се плаща за това управление от следващите поколения. Това, което правим е и да намалим държавния дълг – 23-22%, а в края на мандата да бъде 17%. Това е една стабилизация на държавата“, категоричен бе Цветанов в отговор на въпрос за предсрочни избори,В ГЕРБ има достатъчно опитни хора, които са разпознаваеми, както в България така и в Европа, каза Цветан Цветанов по повод бъдещите европейски избори и въпросът кой ще води листата.„Евродепутатите имат информационни офиси, те правят реални срещи и реализират реални политики по места. Трябва да бъдем европейци, а не антиевропейци, затова ще стартираме граждански диалог „Европа – нашият дом“, допълни Цветанов.По думите на Цветан Цветанов, за тези 29 години, откакто падна тоталитарният режим, страната ни изгуби много време. Но ГЕРБ и политиката на правителствата на Бойко Борисов бяха тези, които допринесоха страната да изпълни ангажименти, поети от всички политици от началото на прехода, които не можаха да се реализират - като разкриването на досиетата на бившата ДС.", "date": "2018.11.12", "title": "Цветан Цветанов: Демокрацията е в опасност, когато се реализират политики „на тъмно“ при служебен кабинет"}
{"url": "https://www.novinite.bg/articles/167173/Korneliya-Ninova-Podkrepyame-protestite-na-horata", "text": "Във връзка с протестите, обхванали много градове, съм упълномощена от името на Националния съвет на БСП, да заявя следното: Исканията на протестиращите са абсолютно справедливи и правилни. Те са продиктувани от несправедливите и грешни решения на правителството на Бойко Борисов и на мнозинството от ГЕРБ и Обединените патриоти. От няколко седмици, ние изразяваме същите позиции на хората, които са по улиците. Казвахме: Не вдигайте данъците на старите коли. Внесохме дори предложение в парламента, по време на обсъждането на бюджета, това да отпадне. Алармирахме за повишаването на цените основните стоки и на горивата. Внесохме предложение как да бъдат компенсирани доходите на хората- с преизчисление на пенсиите, с прогресивен данък, с помощи на семействата и др. Нищо от думите и предложенията ни не бяха чути от управляващите в парламента. Сега ще трябва да чуят гласа на хората, които абсолютно справедливо излязоха да си кажат мнението за това управление и да поискат оставката на правителството. Повече от месец то не чува, че не може да се отнасят към майчинството и болните деца по начина, по който го демонстрират, че не може да залагат срещу морални и нравствени ценности, каквото е майчинството и болните деца, съдбата на правителството и собственото си политическо оцеляване. Хората правилно и справедливо са по улиците и ние заставаме в подкрепа на техните искания.", "date": "2018.11.12", "title": "Корнелия Нинова: Подкрепяме протестите на хората"}
{"url": "https://www.novinite.bg/articles/167177/Prodaljava-protestat-na-majkite-na-deca-s-uvrejdaniya", "text": "Майки на деца с увреждания отново се събират с искане за оставката на вицепремиера Валери Симеонов. В неделя протестът им се сля с недоволството на хиляди, които излязоха на жълтите павета срещу високите цени на горивата, високите данъци и ниските доходи в страната.", "date": "2018.11.12", "title": "Продължава протестът на майките на деца с увреждания"}
{"url": "https://www.novinite.bg/articles/167180/Cvetanov-Balgariya-nyama-da-se-prisaedinyava-kam-pakta-za-migraciya-na-OON", "text": "Решението на Коалиционния съвет е да не се присъединим към Глобалния пакт за миграцията на ООН. Това съобщи на брифинг в Министерския съвет председателят на ПГ на ГЕРБ Цветан Цветанов. „Този документ би бил застрашаващ за националния ни интерес. Решението е изключително добро за България”, заяви и евродепутатът Ангел Джамбазки.", "date": "2018.11.12", "title": "Цветанов: България няма да се присъединява към пакта за миграция на ООН"}
{"url": "https://www.novinite.bg/articles/167204/Edinna-narodna-partiya-ne-yaha-protesta-no-Borisov-e-yahnal-naroda-si", "text": "Ако премиерът Бойко Борисов не излезе пред очите на хората, ще се наложи да влиза през задния вход на Министерски съвет, като Пламен Орешарски. Единна народна партия настоява министър-председателят Бойко Борисов да вземе отношение въпросите, които протестиращите в България поставят и поне формално да заяви, че ги чува. „Глухотата на властта не се компенсира с платени говорители на ГЕРБ, които имат за цел да закачат всеки протест към БСП или ДПС. Всеки протест не е властолюбие, но всяка политическа глухота е самолюбие и еднолична власт. Тя няма цвят, както и протестът няма цвят, защото става дума за демокрацията в страната. Няма лява и дясна демокрация. Има израждане на властта в диктатура и ние ще се борим срещу нея“, заяви председателят на Единна народна партия Валентина Василева. Лобистките закони, прокарани от мнозинството, засягат цените на горивата, монополното положение при вноса на горива също засягат цените на горивата, а министър-председателят Борисов мълчи. „Господин премиер, колко страни още ще посетите, за да бягате от народа си? Колко морал носите, за да търпите Валери Симеонов? Коалицията ли Ви е по-важна от морала? Има ли разлика между Вас? Ако няма - обединете се в една партия, за да не разсейвате хората. Ако харесвате Орбан и „Белене“ се обединете и с Нинова, за да не разсейвате хората. Застрахователите, стадиончетата и пътните фирми ли ви избраха? Ако сте на белот в Бургас го кажете публично - ние знаем къде е рафинерията и ще Ви намерим, за да обсъдим начина Ви на управление“, каза още председателят на ЕНП Валентина Василева.", "date": "2018.11.12", "title": "Единна народна партия не яха протеста, но Борисов е яхнал народа си"}
{"url": "https://www.novinite.bg/articles/167206/Prezidentat-pak-Ne-moga-da-stavam-obedinitel-na-nepravdata", "text": "Протестите са демократично право и те възвръщат и надеждите и достойнството на българите като граждани и затова вече са закономерни, каза президентът Румен Радев пред журналисти в Карлово.Според него властта всъщност наказва гражданите за бедността, която тя не успява да пребори. Той уточни, че \"гласът на гражданите, техните болки, техните тревоги не се чуват и някак си недостигат до управляващите\".Според него властта губи сензорите си, усещането за проблемите на хората и ако няма чуваемост, ако няма съответни мерки, ако продължават изявления арогантни и цинични, ако продължава неразбирането на проблемите на хората - закономерно е тези протести да продължават.Той не коментира дали протестите са политически режисирани, но добави \"че никой не може да изкара хората насила на улицата\".Според него оставката в момент на растящи цени, на инфлация, увеличаваща се престъпност не е решение, а абдикация от отговорност. Властта трябва да знае, че отказът от управление и бягство от проблемите поставя морална преграда пред амбицията да искаш властта отново, каза още Радев и добави: \"Очаквам правителството и Народното събрание да посочат изход от тази ситуация\".На въпрос как ще коментира изказване на Цветан Цветанов, че не е обединител, а разединител на нацията президентът отговори: \"Обединител не мога да ставам на неправдата, обединител не мога ставам на политически партии. Аз съм обединител на българския народ и съм длъжен да изразявам неговите болки, притеснения и надежди и ако някой не е разбрал това - си е негов проблем\".Днес президентът и главнокомандващ на българската армия Румен Радев посети 61-ва Стрямска механизирана бригада в Карлово. Той прие строя на почетните роти на бригадата и се запозна с въоръжението и техниката, с която военнослужещите изпълняват задачите си. Във военното формирование бяха и началникът на отбраната ген. Андрей Боцев и командирът на Сухопътни войски генерал-майор Михаил Попов.Срещата в Карлово е по повод предстоящия празник на Сухопътни войски - 19 ноември и 100 години от края на Първата световна война, за което президентът положи цветя пред паметника на загиналите във войните.На срещата си с него военнослужещите са поставили въпроси свързани не само със социални и битови проблеми. Те мислят за бъдещето на България и техните проблеми са в насоката как да станат по-добри в своята дейност, да придобиват нови и съвременни способности, уточни президентът. По думите му проблемите са комплексни и искат един всеобхватен подход за тяхното решаване.Според Радев най-тежкият проблем в Българската армия е недокомплектът на личния й състав, който може, по думите му \"да има изключително негативен ефект върху нашата система за национална сигурност\". Мерките са комплексни и освен социалните са необходими и условия за водене на пълноценна подготовка, нова техника, нови способности и мотивация на хората, обобщи държавният глава.", "date": "2018.11.12", "title": "Президентът пак: Не мога да ставам обединител на неправдата!"}
{"url": "https://www.novinite.bg/articles/167210/Studentska-laboratoriya-Perspektivi-za-razvitie-s-balgarska-diploma-organizira-viceprezidentat-vav-Varna", "text": "С чуждестранни студенти от български произход разговаря вицепрезидентът Илияна Йотова в Икономически университет-Варна. Илияна Йотова организира Студентска лаборатория „Перспективи за развитие с българска диплома“, в която участваха студенти от Икономически университет-Варна, Технически университет-Варна, Медицински университет „Проф. д-р Параскев Стоянов“, Висше военноморско училище „Никола Йонков Вапцаров“. Събитието бе първото от поредица срещи, които вицепрезидентът планира със студенти от български произход, учещи във висши учебни заведения в страната по ПМС №103 и ПМС №228. Изборът да учат в България, трудностите, които срещат, и възможностите за реализация бяха основните теми на срещата, която предизвика голям интерес. Поставен беше широк кръг от въпроси – от голямата бюрокрация при записването в университетите до късата зимна ваканция. Голяма част от студентите в първи курс срещат проблеми при плащането на таксите за обучение и получаването на стипендии, тъй като постъпват в университета преди да навършат пълнолетие и това ги изправя пред невъзможността да си открият банкова сметка. Студентите споделиха впечатленията си от високото качество на образование и възможностите, които открива пред тях обучението в България. Повечето от тях виждат професионалната си реализация в нашата страна. Как привличат студенти да учат в България споделиха преподавателите. Те се обърнаха с молба към Министерство на образованието за съдействие за организиране на повече кампании за популяризиране на българските университети в чужбина. Като че ли липсва достатъчна информираност сред българските исторически общности за възможностите за висше образование в България. Около 2000 студенти от български произход се обучават в българските висши учебни заведения по ПМС №103 и ПМС №228. На срещата във Варна вицепрезидентът бе поканила и представител на Министерство на образованието. „Перспективи за развитие с българска диплома“ бе втората от формата Студентска лаборатория, които организира Илияна Йотова. Първата се проведе в края на юни в сградата на президентската институция и бе посветена на края на българското председателство на Съвета на ЕС.", "date": "2018.11.12", "title": "Студентска лаборатория „Перспективи за развитие с българска  диплома“ организира вицепрезидентът във Варна"}
{"url": "https://www.novinite.bg/articles/167197/Viceprezidentat-Darjavata-moje-da-regulira-cenite-na-gorivata", "text": "Държавата има възможности и може да регулира цените на горивата. Това заяви във Варна вицепрезидентът Илияна Йотова.„От една страна е цената на петрола в международен мащаб. Но от друга страна държавата може да подпомага и своите граждани. Това може да бъде национална политика, без да се счита за държавна помощ, за да не попадаме под ударите на Европейската комисия, и без да се счита за нарушение на принципа за конкуренция”, изтъкна вицепрезидентът.Дали протестите в момента ще доведат до криза както през 2013 г. зависи от това колко бързо и колко адекватно се взимат решения от страна на изпълнителната и законодателната власт, смята Йотова. По думите й увеличението на данъка за по-старите автомобили е едно от многото за джоба на българина.„В следващите дни имаме второ четене на бюджета. За мен основният закон на държавата, най-важният след Конституцията, е това как ще изглежда бюджета ни за 2019 година. Ако там тези процеси са регулирани, мисля, че българските граждани могат да бъдат спокойни. Ако пак този бюджет е бюджет, който не залага нито промени, нито по някакъв начин се опитва да регулира неравенствата и бедността в България, протести ще има”, коментира вицепрезидентът.В морската столица Илияна Йотова проведе среща-разговор с чуждестранни студенти от български произход, които учат във варненски университети. Събитието под надслов „Перспективи за развитие с българска диплома” е първото от поредица срещи, които вицепрезидентът планира със студенти в страната.", "date": "2018.11.12", "title": "Вицепрезидентът: Държавата може да регулира цените на горивата"}
{"url": "https://www.novinite.bg/articles/167209/Radev-Ostavka-v-takav-moment-e-abdikaciya-ot-otgovornost", "text": "Президентът Румен Радев коментира последните масови протести. Според него оставка на правителството в момент на растящи цени и инфлация не е решение, а „абдикация от отговорност”.Като демократични и закономерни президентът определи вчерашните протести срещу високите цени на горивата и бедността. Той направи коментара в Карлово, където посети 61-ва Стрямска механизирана бригада.„Властта всъщност наказва гражданите за бедността, която тя не успява да пребори. Не само това. Гласът на гражданите, техните болки, техните тревоги не се чуват. Те някак си не достигат до управляващите. Ако продължават изявления арогантни и цинични, ако продължава неразбирането на проблемите на хората, закономерно е тези протести да продължават”, заяви Румен Радев.Президентът подчерта, че не знае дали протестите са политически режисирани, но заяви, че никой не можел да изкара насила хората на улицата.„Оставката в момент на растящи цени, инфлация, увеличаваща се престъпност не е решение, а абдикация от отговорност. Властта трябва да знае че отказът от управление и бягството от проблемите поставя морална преграда пред амбицията да искаш властта отново”, каза още държавният глава.Румен Радев отговори и на нападките на ГЕРБ, които в края на миналата седмица го обвиниха, че като президент разединява, а не обединява народа.„Обединител не мога да стана на неправдата. Не мога да ставам обединител на политически партии. Аз съм обединител на българския народ и съм длъжен да изразявам неговите болки, надежди и притеснения”, каза Радев.Президентът заяви още, че е поискал от Министерството на отбраната протокола на комисията, която  ще избере от кого страната ни ще закупи новите военни самолети. Направил го заради съмнения относно прозрачността и обективността на процедурата за придобиване на новите изтребители.", "date": "2018.11.12", "title": "Радев: Оставка в такъв момент е абдикация от отговорност"}
{"url": "https://www.novinite.bg/articles/167201/1135-leva-bila-srednata-brutna-zaplata-u-nas-za-septemvri", "text": "През третото тримесечие на 2018 г. средната месечна работна заплата e 1117 лв. и намалява спрямо второто тримесечие на 2018 г. с 0.7 на сто, показват предварителни данни на Националния статистически институт. Икономическите дейности, в които е регистрирано най-голямо намаление, са \"Финансови и застрахователни дейности\" - с 5.6 на сто, и \"Административни и спомагателни дейности\" и \"Образование\" - по 2.5 на сто. Спрямо същия период на предходната година средната заплата през третото тримесечие на 2018 г. в обществения сектор нараства с 9.2 на сто, а в частния - със 7.3 на сто.Средната брутна месечна работна заплата за юли е 1120 лв., за август - 1095 лв., и за септември - 1135 лева.През третото тримесечие на 2018 г. средната заплата нараства със 7.7 на сто спрямо третото тримесечие на 2017 г., като най-голямо e увеличението в икономическите дейности \"Създаване и разпространение на информация и творчески продукти; далекосъобщения\" - с 13.4 на сто, \"Хотелиерство и ресторантьорство\" - с 12 на сто, и \"Образование\" - с 10.2 на сто.Икономическите дейности с най-високо средномесечно трудово възнаграждение през третото тримесечие на 2018 г. са: \"Създаване и разпространение на информация и творчески продукти; далеко-съобщения\" - 2661 лева, \"Финансови и застрахователни дейности\" - 1815 лева, \"Производство и разпределение на електрическа и топлинна енергия и на газообразни горива\" - 1804 лева. Най-нископлатени са били наетите в икономическите дейности: \"Хотелиерство и ресторантьорство\" - 707 лева, \"Други дейности\" - 788 лева, \"Административни и спомагателни дейности\" - 881 лева.Как мога да се грижа за напуканата кожа на ръцете и ходилата ми?Наетите по трудово и служебно правоотношение към края на септември 2018 г. намаляват с 36.9 хил., или с 1.6 на сто, спрямо края на юни 2018 г., като достигат 2.32 милиона. Спрямо края на второто тримесечие на 2018 г. най-голямо намаление на наетите се наблюдава в икономическите дейности \"Хотелиерство и ресторантьорство\" - с 14.8 на сто. Най-голямо увеличение на наетите е регистрирано в дейност \"Строителство\" - с 1.9 на сто и \"Образование\" - с 1.6 на сто.В края на септември 2018 г. в сравнение с края на септември 2017 г. наетите по трудово и служебно правоотношение се увеличават с 6.9 хил., или с 0.3 на сто. Най-голямо увеличение на наетите се наблюдава в икономическите дейности \"Строителство\" - със 7 хил.", "date": "2018.11.12", "title": "1135 лева била средната брутна заплата у нас за септември"}
