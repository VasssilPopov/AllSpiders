{"url": "http://www.novinite.bg/articles/148268/Preobrajenie-e", "text": "ОБЩЕСТВО Преображение е, разрешава се риба на трапезата (ВИДЕО) 6 август 2017 07:44 Днес Православна Църква чества Преображение Господне. Християнският празник датира от първи век и ни напомня едно от най-важните евангелски събития - явяването на Господ в небесната слава пред трима от учениците си - апостолите Петър, Йоан и Яков, информира Дарик.На Преображение се чества едно важно събитие, потвърждаващо божествения произход на Исус Христос, припомнят от Светия Синод на Българската православна църква. Според Светото Евангелие Господ се изкачил заедно с апостолите Петър, Йоан и Яков на планината Тавор, която се намира край Галилея. Тук той се отдалечил малко от тях и започнал да се моли. Учениците в това време заспали. Когато се пробудили, видели Исус преобразен - лицето му се изменило и светело като слънце, дрехите му пък станали бели като сняг. С него имало двама мъже, сияещи от слава - древните пророци Мойсей и Илия, които беседвали за предстоящите му страдания и за края му в Йерусалим. Изведнъж светъл облак осенил всички и от облака се чул глас, който казвал: \"Този е Моят Син възлюбен, в Когото е Моето благоволение! Слушайте Него!\" Учениците от страх паднали ничком, но Господ се допрял до тях и им казал: \"Станете, не бойте се!\" Това събитие било предназначено да предпази апостолите от съмнение при вида на Христовите страдания и да укрепи вярата им. Това чудно явление трябвало да отвлече апостолите от земните помисли за величие, като ги направи свидетели на небесната слава на Христа, посочват още от Синода.", "date": "2017.08.06", "title": "Преображение е"}
{"url": "http://www.novinite.bg/articles/148271/Parva-jertva-na-pojarite-v-Makedoniya", "text": "Първа жертва на пожарите в Македония. По данни на вътрешното министерство е намерено обгоряло човешко тяло в района на село Люботен. Пламъците унищожиха до основи и 5 къщи в село Могилец, информира ДАРИК.Късно снощи властите в Македония обявиха извънредно положение в две общини заради бушуващите вече втора седмица огромни горски пожари. От комитета за управление на кризите уточниха, че мярката ще важи в следващите 30 дни.Най-тежко е положението край село Калугерец, югозападно от Скопие, където пламъците са проближили опасно до къщите на хората. Има опасност огънят да се прехвърли към съседното село Могилец.Пламъци бушуват и край село Морани в покрайнините на Скопие. Реката е единствената преграда, която спира огъня от къщите. Продължава борбата с природната стихия в живописния каньон Матка, където теренът не позволява достъп на никакви назечни превозни средства, освен хеликоптери по въздух.", "date": "2017.08.06", "title": "Първа жертва на пожарите в Македония"}
{"url": "http://www.novinite.bg/articles/148267/Goreshto-vreme-ni-ochakva-i-dnes", "text": "София. Днес ще бъде слънчево, около и след обяд - горещо. Ще духа слаб вятър от изток-североизток. Максималните температури ще бъдат между 36° и 41°. Това съобщи за Агенция \"Фокус\" Красимир Стоев, дежурен синоптик в Националния институт по метеорология и хидрология (НИМХ) към Българската академия на науките (БАН). Над Черноморието ще е слънчево, след обяд ще духа бриз. Максимални температури на въздуха: 32-35°. Температурата на морската вода е 26-27°. Вълнението на морето ще бъде 1-2 бала.", "date": "2017.08.06", "title": "Горещо време ни очаква и днес"}
{"url": "http://www.novinite.bg/articles/148272/3-kilometrova-opashka-na-GKPP-Makaza", "text": "Нормално е движението през ГКПП-\"Кулата\", силно натоварен е пунктът \"Маказа\", където има 3 километрова опашка за излизане от България, информират от МВР. Граничните полицаи работят интензивно на три трасета и препоръчват използване и на съседните ГКПП-\"Ивайловград\" и ГКПП-\"Златоград\", информира НОВА.На ГКПП-\"Калотина\" – интензивно движение на вход от леки коли. Пътуващите може да преминават през пункта \"Стрезимировци\", който не е натоварен.По българо-румънската граница няма натоварване на изхода. На влизане трафикът е засилен на Дуранкулак, Кардам и Русе от леки коли предимно пътуващи румънски граждани за туризъмЗасилен двупосочно е и трафикът от леки коли през \"Капитан Андреево\". На ГКПM-\"Лесово\" няма натоварване. ", "date": "2017.08.06", "title": "3-километрова опашка на ГКПП-\"Маказа\""}
{"url": "http://www.novinite.bg/articles/148274/Tejka-katastrofa-s-dva-kamiona-zatvori-magistrala-Hemus", "text": "Тежка катастрофа между два камиона доведе до затварянето на АМ „Хемус“ и в двете посоки, съобщават от МВР. Катастрофата е станала в отсечката между Ветрино и Невша, посока Варна, информира НОВА.По време на движението си, 60-годишният водач на товарния автомобил „ДАФ” губи контрол над МПС и се обръща на пътното платно. Движещият се зад него водач на товарен автомобил „Волво” не успява да спре и се блъска в обърналия се камион. Вследствие на инцидента е пострадал 53-годишният водач на втория автомобил. Мъжът е транспортиран в болнично заведение, където е настанен за оперативно лечение, с опасност за живота.По магистралата има разлив на гориво. Разпилял се е и товара от единия камион. Поради това се налага временно преустановяване на движението на автомобили в двете посоки на АМ „Хемус”, в участъка между Ветрино и Невша. Трафикът се пренасочва по стария път Варна - София.Изясняват се причините и обстоятелствата, довели до инцидента. ", "date": "2017.08.06", "title": "Тежка катастрофа с два камиона затвори магистрала \"Хемус\""}
{"url": "http://www.novinite.bg/articles/148277/Kola-padna-v-dalboko-dere-v-Pirin", "text": "Петима мъже са ранени при тежка катастрофа в Пирин планина. Пострадалите са настанени за лечение в болницата в Благоевград, трима от тях са в критично състояние,информира ДАРИК. Инцидентът е станал в събота, около 22:30 ч. на пътя от хижа \"Загаза\" към град Кресна, на 1400 метра надморска височина. По това време компанията се прибирала към града с лек автомобил \"Фолксваген Голф\". Един километър след хижата шофьорът загубил контрол над управлението, автомобилът излетял от пътя и паднал в дълбоко дере. \"Категорично не е вярно, че автомобилът е паднал в 100-метрова пропаст. Наши служители са слезли в дерето и са срязали ламарините, за да извадят тримата тежко ранени мъже. Другите двама успели сами да излязат и да се върнат в хижата, където съобщили за тежкия инцидент. Шофьорът е в най-тежко състояние\", каза за Дарик директорът на РД ПБЗН в Пиринско комисар Георги Пармаков.Кметът на община Кресна – Николай Георгиев, заяви, че четирима от пострадалите са от града, а един от тях е от Благоевград. Всички са на възраст от 26 до 31 години. Хижата се намира на 25 километра от Кресна. В нея е имало много посетители, които също са се включили в спасителната акция по изваждането на мъжете от смазаната кола. „Трима са в хирургия, един е в реанимация”, заяви градоначалникът на Кресна.   Пострадалите са с различни травми - счупени ребра, пробит бял дроб, фрактура на черепа, фрактура на крак, откъснато ухо, множество контузии, хематоми. На всички са взети кръвни проби за алкохол.", "date": "2017.08.06", "title": "Кола падна в дълбоко дере в Пирин"}
{"url": "http://www.novinite.bg/articles/148273/Severna-Koreya-v-palna-izolaciya-sled-tejkite-sankcii-ot-OON", "text": "Съветът за сигурност на ООН прие с единодушие резолюция за нови по-строги санкции срещу Северна Корея. Те са в отговор на извършените от Пхенян нови ракетни изпитания, съобщиха световните агенции, цитирани от бТВ.Резолюцията предвижда експортна забрана от КНДР на въглища, желязо, желязна руда, олово, оловна руда и морски продукти. Това може да доведе до съкращаване с една трета от годишния износ на Пхенян, който сега възлиза на 3 млрд. долара. В текста на проекторезолюцията се забранява на страните, в които работят севернокорейци, да увеличават техния брой. Забранява се също създаването на нови съвместни предприятия с КНДР и допълнителни инвестиции във вече съществуващите.Санкциите предвиждат също замразяване на авоарите и забрана за пътуване спрямо 13 физически лица и предприятия, свързани с ядрената и ракетната програми на Пхенян. САЩ са изготвили първоначалния текст и са преговаряли по него с Китай в продължение на няколко седмици, отбелязва Асошиейтед прес.Президентът на САЩ Доналд Тръмп, който в момента е в отпуска в частния си голф клуб в Ню Джърси,  приветства новите санкции срещу Северна Корея. Според него те ще имат \"много голямо финансово въздействие”, предаде Асошиейтед прес. \"Съветът за сигурност на ООН току-що одобри с 15 гласа \"за” и нито един \"против” санкции срещу Северна Корея. Китай и Русия гласуваха с нас. Много голямо финансово въздействие”, написа Тръмп в \"Туитър”.", "date": "2017.08.06", "title": "Северна Корея в пълна изолация след тежките санкции от ООН"}
{"url": "http://www.novinite.bg/articles/148278/Oranjev-kod-za-visoki-temperaturi", "text": "И днес предупреждение за горещини. За 16 области на страната е обявен оранжев код за високи температури. За останалата част предупреждението е от първа степен на опасност.Най-топло се очаква да бъде в Централна и Северна България. ", "date": "2017.08.06", "title": "Оранжев код за високи температури"}
{"url": "http://www.novinite.bg/articles/148279/Darjavata-s-novi-merki-sreshtu-bezraboticata", "text": "Държавата с нови мерки срещу безработицата. Хазната ще покрива между 50% и 75% от разходите на бизнеса за служител, който е бил  регистриран в бюрото по труда, информира НОВА.В първия случай се осигуряват над 600 работни места за младежи до 24 години, хора с ниска степен на образование, безработни над 50-годишна възраст, както и трайно безработни.При тях държавата ще покрива половината от разходите за заплати и осигуровкиВ случай, че работодателите наемат безработни, с трайни увреждания - бюджетът ще осигури 75% от разходите.", "date": "2017.08.06", "title": "Държавата с нови мерки срещу безработицата"}
{"url": "http://www.novinite.bg/articles/148269/Razsledvat-katastrofata-na-Hemus", "text": "„До две седмици би трябвало да се разбере каква е причината за катастрофата в скоростната лента на магистрала „Хемус”, заяви за „Събуди се” инж. Михаил Рашков, директор на областното \"Пътно управление\" – София, информира ДАРИК.Повод за коментара бе тежката катастрофа, станала през седмицата в скоростната лента на магистрала „Хемус”, при който загина жена, а 7-годишното й внуче пострада. Автомобилът им се удари в автомобил на пътно-поддържаща фирма. От кадрите, качени в социалните мрежи, се виждат автомобили на фирмата за пътно поддържане, спрели в скоростната лента на магистралата, без никаква сигнализация. Без табели, без конуси, без кола с предупредителни светлини. Застанали като на пикник в парка, само че в лента, в която се кара с над 100 км в час - най- лявата лента на аутобана.По случая е образувано досъдебно производство по случая, то ще изяснява причини и вина, но през седмицата в \"Здравей, България\", където колегите излъчиха тези кадри, близък на загиналата жена каза: „Това е убийство”.От„Пътна инфраструктура“ обясниха за Нова, че обезопасяването на ремонтните дейности са описани в специална наредба и отговорността е на фирмите изпълнители, с които има договор агенцията. Според въпросната наредба, когато се работи в скоростната лента задължително трябва на минимум 600 метра да има табела, още една на 300 метра, след това светеща табела, кола с предупредителни светлини и конуси през 10 метра до ремонтиращия автомобил. Според близките на загиналата жена, които идват на място веднага след инцидента, нищо от това не е било изпълнено.От Агенция „Пътна инфраструктура” умоляват хората да се съобразяват с пътната обстановка и да спазват дистанция. ", "date": "2017.08.06", "title": "Разследват катастрофата на Хемус"}
{"url": "http://www.novinite.bg/articles/148275/Stotici-otmeneni-poleti", "text": "Най-малко 259 полета бяха отменени в Япония поради приближаването на тайфуна \"Нору\", който по данни на националната метеорологична служба, продължава да се намира южно от остров Кюшу, информира телевизия Ен Ейч Кей, цитирана от ТАСС и НОВА.Анулирането засяга пристигащи и излитащи за Кюшу самолети от летищата в префектурите Кагошима и Миядзаки. Авиопревозвачите смятат, че броят на отменените полети може да нарасне в зависимост от атмосферните условия. Според синоптичните прогнози в близките дни тайфунът ще продължи бавно да се придвижва на североизток. Следващата седмица той може да засегне голяма част от главния японски остров Хоншу, включително столицата Токио.Особеното при тайфуна \"Нору\" е крайно бавното му придвижване - не повече от 15 км/ч - на североизток, което може да причини големи щети в районите на преминаването му.Досега е известно за двама загинали и девет ранени в резултат на природната стихия.  ", "date": "2017.08.06", "title": "Стотици отменени полети"}
{"url": "http://www.novinite.bg/articles/148276/Edin-zaginal-i-trima-raneni-pri-tejka-katastrofa-kraj-Byala-Slatina", "text": "55-годишен мъж е загинал снощи в катастрофа край Бяла Слатина, съобщиха за Дарик от МВР. Инцидентът е станал около 23:30 ч. на пътя от Бяла Слатина за Кнежа. Челно са се сблъскали лек автомобил „Опел” и товарен автомобил „Ивеко”. Загинал е водачът на „Опел”-а, други трима са пострадали. Най-тежко е състоянието на 29-годишна жена, която също е пътувала в „Опел”-а. Тя е с фрактура на раменна става, китка, както и с травма на корема. 32-годишният шофьор на „Ивеко”-то също е в болница със счупен таз. Леко пострадал е и спътникът му, но е отказал медицинска помощ. По информация на МВР пострадалите са вън от опасност.Причините за катастрофата още не са установени.", "date": "2017.08.06", "title": "Един загинал и трима ранени при тежка катастрофа край Бяла Слатина"}
{"url": "http://www.novinite.bg/articles/148270/Opasno-more", "text": "Според специалистите морето става опасно тези дни и през следващата седмица. Очаква се по-сериозно вълнение на морето около 11 август. Дотогава 1-2 бала, а около 11-и август ще станат до 3-4 бала,информира НОВА.Морето обаче взема жертви далеч не само по Илинден. През миналата 2016 г. 133-ма са общо удавените хора за страната за цялата година. 41 от тях са намерили смъртта си във водите на морето. Спасени са  3974.През 2017-та година – 24 удавяния за първите пет месеца на годината. Това обаче са месеците преди началото на топлия сезон, когато и инцидентите обяснимо зачестяват.„След 2-ри август често се появява мъртво вълнение в Черно море. Препоръчва се плажуващите да се съобразяват с флаговете на плажа”, коментира за „Събуди се” Петър Русев, един от опитните спасители на бургаския плаж.По думите му обаче, от година на година хората стават все по-послушни и изпълняват заповедите на спасителите. Причината е, че им се съставят актове от полицията в размер на 200 лева. ", "date": "2017.08.06", "title": "Опасно море"}
