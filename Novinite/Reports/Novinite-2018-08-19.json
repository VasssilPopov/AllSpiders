{"url": "https://www.novinite.bg/articles/163216/Radev-na-Petrova-niva-S-Ilindensko-Preobrajenskoto-vastanie-predcite-ni-potarsiha-pat-kam-svoboda-i-dostojnstvo", "text": "„Тук, на легендарното тракийско „Оборище“, предците ни потърсиха път към свобода и достойнство. Водени от веруюто да принесат и своята дан пред олтара на революцията, тракийските делегати подкрепиха взетото в Македония решение за въстание. Когато нашите сънародници в Македония въстават, мястото на тракийци беше да бъдат редом с тях. Това заяви президентът Румен Радев на тържественото отбелязване на 115-годишнината от Илинденско-Преображенското въстание в местността Петрова нива.Държавният глава подчерта, че революционните дейци от VII въстанически окръг ясно са съзнавали, че „двадесетте дни свобода“ на Одринско ще имат висока цена, а погромът на бунта ще е кървав. „Едновременно действаха ножът, куршумът, огънят и бесилката“, припомни президентът думите на летописеца на въстанието Христо Силянов, а хиляди бежанци ще поемат своя „поход към земята на спасението“ - към свободна България.Справедливите ни очаквания са историческата истина да бъде отстоявана и това зависи от всички нас, посочи Румен Радев и добави, че вече е поставил въпроса за компенсациите на тракийските бежанци и ще продължи да изисква ясен отговор при всеки случай, когато историческите факти се пренебрегват или поставят под съмнение.„Никой не може по-добре и по-вярно да пренесе във времето спомена за освободителните борби на Тракия и Македония от вас, наследниците на героите, които отдадоха живота си на българската национална идея. Благодаря, че съхранявате огъня на традицията не само тук, на Петрова нива, но и в своето ежедневие“, обърна се държавният глава към наследниците на участниците в Илинденско-Преображенското въстание.Президентът и върховен главнокомандващ Въоръжените сили Румен Радев прие почетния строй на представителните роти на Българската армия. В тържественото отбелязване на 115-годишнината от Илинденско-Преображенското въстание участваха вицепремиерът Валери Симеонов, кметът на Община Малко Търново Илиян Янчев, председателят на Съюза на тракийските дружества Красимир Премянов, народни представители, представители на изпълнителната власт и хиляди граждани.", "date": "2018.08.19", "title": "Радев на Петрова нива: С Илинденско-Преображенското въстание предците ни потърсиха път към свобода и достойнство"}
{"url": "https://www.novinite.bg/articles/163225/CR7-s-parvi-mach-za-Yuve-ne-vkara", "text": "Ювентус записа драматична победа с 3:2 като гост над Киево в дебюта на Кристиано Роналдо. Двубоят бе от 1-ия кръг на Серия \"А\". \"Бианконерите\" излязоха напред в резултата още в 3-ата минута чрез Сами Кедира, но домакините обърнаха с голове на Степински и Джакерини от дузпа. В 75-ата минута Бонучи изравни, а в продължението на мача Федерико Бернардески донесе трите точки на своя отбор, предаде .Кристиано започна на върха на атаката на \"старата госпожа\", но се отличи с редица пропуски, а на няколко пъти и Стефано Сорентино показа завиден рефлекс и спаси.Двубоят започна отлично за \"старата госпожа\", които поведоха още в 3-ата минута. Разписа се Сами Кедира с прецизен удар от границата на наказателното поле. В 8-ата минута защитник на Киево се хвърли в краката на Кансело и предотврати втори гол във вратата на домакините.В 18-ата минута Кристиано Роналдо бе близо до първия си гол в Серия \"А\". Португалецът получи отличен пас от Куадрадо, но ударът му мина покрай десния страничен стълб на вратата.В 30-ата минута Роналдо опита да изненада Сорентино с добър удар с левия крак от минимален ъгъл, но изстрелът му прелетя над напречната греда.В 38-ата минута Киево стигна до изравнителен гол. Негов автор стана Мариуш Степински с глава след центриране на Джакерини. ", "date": "2018.08.19", "title": "CR7 с първи мач за Юве - не вкара"}
{"url": "https://www.novinite.bg/articles/163220/Zasilen-dvijenie-prez-vsichki-GKPP-ta-bez-tezi-s-Makedoniya", "text": "Сериозен трафик отчитат от тази сутрин от „Гранична полиция“ по почти всички гранични пунктове. Данните към 10:00 ч. сочат, че на българо-сръбската граница трафикът е интензивен на ГКПП Калотина на изход за леки автомобили. На българо-гръцката граница трафикът е интензивен на ГКПП Кулата и ГКПП Маказа на изход за леки автомобили. На българо-турската граница на ГКПП Kапитан Андреево и ГКПП Лесово трафикът е интензивен на изход от товарни автомобили и на вход от леки автомобили. На българо-румънската граница трафикът е интензивен на вход за леки автомобили на всички гранични контролно-пропускателни пунктове.На българо-македонската граница трафикът е нормален на всички гранични контролно-пропускателни пунктове.По информация на дружеството “Дунав мост Видин – Калафат ” АД, от 25 юли до 25 август 2018 г. ще бъде извършван ремонт на участък от пътя преди ГКПП Видин. За този период временно движението ще се осъществява двупосочно в едно платно. ", "date": "2018.08.19", "title": "Засилен движение през всички ГКПП-та без тези с Македония"}
{"url": "https://www.novinite.bg/articles/163229/Edin-zaginal-i-19-raneni-v-17-katastrofi-v-stranata", "text": "Един човек е загинал, а 19 са били ранени при 17 катастрофи в страната през изминалото денонощие, съобщиха от МВР, предаде Нова ТВ. Няма опасност за живота на ранените.В София е имало три тежки и 28 леки пътни произшествия с четирима ранени.От началото на годината в 4157 катастрофи са загинали 357 и са ранени 5263 души.", "date": "2018.08.19", "title": "Един загинал и 19 ранени в 17 катастрофи в страната"}
{"url": "https://www.novinite.bg/articles/163212/Dneven-horoskop-za-19-avgust", "text": "Днес ще се наложи да защитавате мнението си много добре, защото хората около вас ще отказват да го приемат. Трябва да бъдете много твърди и убедителни и в никакъв случай да не допускате да ви манипулират. Може би мислите, че знаете точно как трябва да постъпите днес, но се заблуждавате. Има пречки, на които не сте обърнали внимание, а те ще провалят всичко. Бъдете изключително внимателни.Вие и вашите приятели сте на една страница днес. Имате възможността да постигнете много неща заедно. Целите ви са еднаква, така че няма нищо лошо да се подкрепяте и да работите заедно за тях.Представителите на останалите зодиакални знаци могат да намерят дневня си хороскоп ", "date": "2018.08.19", "title": "Дневен хороскоп за 19 август"}
{"url": "https://www.novinite.bg/articles/163219/Putin-i-Merkel-sled-3-chasa-pregovori-kazaha-Da-na-Severen-potok-2", "text": "Преговорите между руския президент Владимир Путин и германския канцлер Ангела Меркел продължиха три часа. Срещата се проведе в резиденцията Мезеберг на 70 км северно от Берлин. Преди началото на срещата лидерите заявиха, че възнамеряват да обсъдят въпроси като състоянието в Сирия, украинският конфликт, ситуацията около сделката по иранската ядрена програма, двустранни теми, включително и за газопровода \"Северен поток-2\". В преговорите от руската страна взеха участие помощникът на президента Юрий Ушаков и заместник-ръководителя на администрацията на Кремъл - прессекретарят Дмитрий Песков.Тричасовите преговори между президентът на Русия Владимир Путин и германският канцлер Ангела Меркел в Берлин бяха задълбочени и детайлни, съобщи Дмитрий Песков. \"Преговорите бяха дълги. Много подробен задълбочен разговор по теми, които предварително бяха обозначени в изявлението на президента и на канцлера (преди интервюто)\", каза Песков след срещата между двамата лидери. Той отбеляза, че страните не са имали никакво намерение да постигат споразумения. \"Това беше една много полезна дискусия за сверяване на часовниците по различни актуални, активно развиващи се въпроси,\" каза той. Според прессекретаря Путин и Меркел са обсъдили двустранните отношения, а също така са отбелязали растежа на търговията между Русия и Германия.Двамата лидери са се противопоставили на политизацията на проекта на газопровода \"Северен поток-2\", а също така са обсъдили транзита на газ през Украйна, заяви Песков. \"Не е била поставена цел за достигане до някакво споразумение (поради американските санкции). Но като цяло се е стигнало до съгласие, че проектът е необходим и трябва да бъде завършен\", добави той.В този случай Путин и Меркел, според Песков, са се съгласили, че проектът е изгоден от търговска гледна точка и трябва да бъде защитен от атаки. \"Като цяло беше прието, че проектът е напълно икономически изгоден, конкурентен, така че е необходимо да се вземат мерки, за да бъде предпазен от евентуални атаки на трети страни с цел в крайна сметка да достигне до завършването на този проект\" , заяви прессекретарят на президента.Сред другите въпроси от дневния ред е и разрешаването на сирийския конфликт. \"Путин отбеляза постепенно набиращия динамика процес на завръщане на бежанците, настоявайки европейските столици да допринесат за необратимостта на този процес\", каза Песков. В допълнение Путин и Меркел са обсъдили непредвидимото поведение на някои страни по въпроса за санкциите и са изразили загриженост, че това може да има негативни последици за международната търговия. Преди разговорите президентът и канцлерът излязоха със съвместно изявление пред пресата. Путин отбеляза значението на \"Северен поток-2\" за Европа. Той подчерта, че проектът не спира транзита на газ през Украйна. ", "date": "2018.08.19", "title": "Путин и Меркел след 3 часа преговори казаха „Да“ на „Северен поток-2“"}
{"url": "https://www.novinite.bg/articles/163222/Obvinenie-v-ubijstvo-za-atentatora-ot-London", "text": "Роденият в Судан 29-годишен британски гражданин Салих Хатер бе обвинен в убийство заради инцидента, при който се вряза с кола в пешеходци пред британския парламент в Лондон, предаде Нова ТВ. Той ще се яви отново в съда в понеделник.Хатер е обвинен, че се е опитал да убие граждани и полицейски служители при инцидента пред двореца „Уестминстър” в Лондон във вторник.Кралската прокуратура разглежда този случай като тероризъм, се казва в изявление на лондонската полиция.Британски медии писаха, че Хатер е бил психически сломен от лични събития през последните месеци, в това число смъртта на брат му и на баща му в две отделни катастрофи и изключването му от университета в Ковънтри, където учел за счетоводител.", "date": "2018.08.19", "title": "Обвинение в убийство за атентатора от Лондон"}
{"url": "https://www.novinite.bg/articles/163234/Ubiecat-ot-lesnovo-arestuvan-i-s-nezakonno-orajie", "text": "Според първоначалните сигнали, получени снощи около 19:30 часа за прострелян 31- годишен мъж пред заведение в с. Лесново, създадохме необходимата организация, в резултат на която извършителят бе локализиран почти мигновено, заяви комисар Юри Николов, заместник- директор на ОДМВР- София. Той допълни, че въз основа на придобитата информация, че 62-годишният мъж е агресивен и въоръжен, съвместно от служители на ОДМВР- София, СДВР и СОБТ са били предприети съответните тактически действия за задържането му без използване на физическа сила с цел минимален риск. Изградени бяха контролно- пропускателни пунктове в селото за филтриране на лица и автомобили, а къщата, в която извършителят се укриваше, беше обезпечена със значително полицейско присъствие. С оглед тяхната безопасност живущите в близост бяха евакуирани. При задържането му, тази сутрин около 6.25 часа,  от мъжа бе иззето огнестрелно оръжие, за притежаването на каквото той няма надлежно разрешително, уточни комисар Николов.Наблюдаващият прокурор по делото Ралица Данкова допълни, че към момента няма категорични данни мъжът да е страдал от психическо заболяване или да се води на отчет, във връзка с което е назначена съдебно- психиатрична експертиза, която ще изясни неговото състояние. Назначена е и експертиза за установяване вида на откритото оръжие, с което има основание да се предполага, че е извършено убийството. Точните мотиви все още са в процес на изясняване, към момента първоначалните данни сочат, че се касае за битов инцидент, породен от кражбата на велосипед.По случая е образувано досъдебно производство по чл. 115 от НК под наблюдението на Софийска окръжна прокуратура, като предстои привличането на извършителя в качеството му на обвиняем и задържането му за срок до 72 часа. Делото ще бъде внесено в съда с искане за вземане на постоянна мярка. Неотложните процесуално- следствени действия продължават и към момента, посочи прокурор Данкова.", "date": "2018.08.19", "title": "Убиецът от лесново арестуван и с незаконно оръжие"}
{"url": "https://www.novinite.bg/articles/163223/Nov-premier-i-ministri-v-kabineta-v-Belarus", "text": "Промени в управлението на Беларус. Президентът Александър Лукашенко смени премиера и ключови министри. Това са най-мащабните промени в кабинета от 4 години насам, предаде БНТ.В Беларус не може да има диктатура, така Александър Лукашенко обясни решението си за промените в кабинета. Той заяви, че страната може да е независима, само ако икономиката се развива както трябва. Премиерският пост вече заема досегашният директор на Банката за развитие.Освен министър-председателя, Лукашенко отстрани и вицепремиерите и министритет от икономическите сфери. Преди дни той разкритикува кабинета, че не работи ефективно и саботира решенията му.Президентът обясни, че кадровите му решения нямат връзка с предстоящите избори през 2020 г. Тогава в Беларус, освен президент ще се гласува и за парламент.Александър Лукашенко управлява страната от 1994 г. ", "date": "2018.08.19", "title": "Нов премиер и министри в кабинета в Беларус"}
{"url": "https://www.novinite.bg/articles/163224/V-Edinburg-izlyazoha-na-protest-iskat-nov-referendum-za-Brekzit", "text": "Стотици шотландци излязоха по улиците на Единбург. Те искат втори референдум дали Великобритания да напусне Европейския съюз, предаде бТВ.Мнозинството хора в Шотландия са „За” оставане в съюза. Последното проучване на общественото мнение в цялото Кралство показва, че 45% от анкетираните са за нов референдум, а 34% са против.В случай, че Великобритания напусне окончателно ЕС, шотландците заплашват с нов референдум за независимост.", "date": "2018.08.19", "title": "В Единбург излязоха на протест, искат нов референдум за Брекзит"}
{"url": "https://www.novinite.bg/articles/163228/Kolumbiya-spira-bejanska-valna-ot-Venecuela-sas-zatvaryane-na-granicata", "text": "Колумбия затвори границата си с Венецуела в опит да спре наплива от венецуелци, бягащи от икономическата и политическата криза в страната си, предаде БНР. Над един милион мигрираха към Колумбия от началото на 2017 г., съобщи през юни правителството в Богота. Половин милион венецуелци има в Еквадор, повечето от които са дошли от Колумбия, като част от тях продължават пътя си към Перу и дори Чили.Еквадор обаче обяви нови правила за венецуелците, като обяви, че ще пуска само притежаващите паспорти. Досега те можеха да влязат в страната и с лична карта. Това предизвика незабавния протест на Колумбия, която обяви, че така уязвими хора ще останат блокирани на нейна територия.В Коста Рика протест срещу мигрантите от Венецуела прерасна в насилие, като се наложи полицията да се намеси. В сблъсъците в парк в центъра на столицата Сан Хосе пострадаха леко няколко души.В Бразилия бяха нападнати два лагера на мигранти от Венецуела в град Пакарайма, намиращ се в граничен за двете държави щат. Местните нападатели опожариха и отчасти разрушиха лагерите, пострадали са трима бразилци. До напрежението се стигнало, след като местен жител казал, че е бил нападнат. В негова защита се събра протестен митинг със скандирания срещу имигрантите.В Коста Рика гледат на мигрантите от Венецуела и от Никарагуа като на престъпни елементи. По данни на правителството около 23 000 мигранти от Никарагуа, бягащи от усложнената политическа и икономическа обстановка там, са потърсили спасение в Коста Рика.В Бразилия те са над сто хиляди, като не се посочва колко са мигрантите от Венецуела.Във Венецуела, която се намира в северната част на Южна Америка, живеят най-малко 30 милиона души.  ", "date": "2018.08.19", "title": "Колумбия спира бежанска вълна от Венецуела със затваряне на границата"}
{"url": "https://www.novinite.bg/articles/163215/Ubijstvo-v-Lesnovo-snoshti-strelecat-veche-e-zadarjan", "text": "Второ убийство след скандал в рамките на последните 3 дни. В четвъртък сутрин в столичния кв. „Орландовци“ бе намерено тяло на 39-годишен мъж. Снощи пък в софийското село Лесново 60-годишен мъж е застрелял свой съсед. Полицията вече задържа убиеца, съобщи пред БНР главният секретар на МВР главен комисар Младен Маринов. При акцията няма пострадали служители.Рано тази сутрин полицаите, които са били в близост до къщата на извършителя на убийството в село Лесново и служители на Специализирания отряд за борба с тероризма са успели да арестуват мъжа. 60-годишният извършител от снощи беше в дома си, след като около 20 часа застреля свой съселянин след обвинения за откраднато колело. Инцидентът е станал на централната улица в Лесново.Арестуваният не е криминално проявен. В МВР няма и данни той да е имал регистриран на свое име оръжие. Най-вероятно е стрелял с преправен газов пистолет, обясниха пред \"Хоризонт\" криминалисти. Съседи на арестувания мъж обясниха, че той се е държал агресивно и преди време. От МВР отрекоха информацията извършителя да е психично болен. Преди време той е гонел и служители на ЧЕЗ, дошли на проверка. Работата по случая продължава.", "date": "2018.08.19", "title": "Убийство в Лесново снощи, стрелецът вече е задържан"}
{"url": "https://www.novinite.bg/articles/163232/Mostovete-v-Blagoevgradsko-opasni-naj-zle-e-edin-na-E-79", "text": "Мостовете в Благоевградска област са за ремонт, но той не е спешен, според АПИ, предаде БГНЕС. „Това не означава, че мостовете са опасни, просто се нуждаят от ремонт, като проблемът е предимно в плочите на съоръженията”, каза специалистът на пътната агенция, който не поиска да говори пред камера. Или преведено на достъпен език има нужда от ремонт на настилката върху мостовете, тъй като често се отварят дупки, тъй като асфалтът се полага върху бетонната конструкция. На всички мостове заради фугите и кръпките пада здраво друсане. Прегледът на съоръженията бе нареден от премиера Борисов след трагедията с виадукта Моранди в Генуа. По ГП Е-79 от Благоевград до Сандански има девет моста, осем от тях са над р. Струма, „на възраст” 45-години, има и пет надлеза, по-опасен е този на пътен възел Черниче-Брежани, община Симитли. На него е ударена хоризонталната носеща греда от страната на Кресненското дефиле, арматурата е оголена, това е така от пролетта. Ударът се проточва през всичките четири греди на надлеза над Е-79, по който минава пътя Черниче-Брежани-Ракитна-Сенокос-Стара Кресна и отново Е-79. Това е обходният път при бедствия и аварии в дефилето, но може да се ползва само от леки автомобили, понеже е тесен и разминаванията са невъзможни.Ударът е от по-висок товар от указания на табелата преди моста. На нея е указана максимална височина от 4.3 метра, или с 20 сантиметра по-малка от стандартните 4.5 м. на останалите и подобни съоръжения. Най-висок мост е този на входа на Кресненското дефиле, където има база за рафтинг и метан-станция. Височината му е 13 метра. Под него освен река Струма, минава и жп-линията София-Кулата. Той е и най-дългият в Пиринско-близо 200 метра. Поглед от долу, има една разтворила се фуга, която продължава и във втората носеща колона. Тази фуга не е опасна, тя просто играе ролята на камертон, за да поема вибрациите от движещите се по моста автомобили. Под този мост има две тополи, които са се изравнили с височината на моста, те ще бъдат отрязани, каза специалистът от АПИ.Край Петрич се намира един от най-проблемните мостове, който преди 6 г. се срути. Това е мостът над р. Струма на пътя Сандански-Петрич. Поради разместване на една от носещите колони, една плоча от моста падна в реката, получавайки се нещо като пързалка. Това стана на 23 май 2012 г., само ден след труса от 5.8 по Рихтер край Перник. Според специалистите причина за подаването на колоната бе изземването на инертни материали от реката. При инцидента върху падналата конструкция имаше само един лек автомобил, който падна в реката, а водачът му успя да излезе невредим. Мостът бе ремонтиран в продължение на месеци, специалистите твърдят, че случаят от 2012 г. няма да се повтори. ", "date": "2018.08.19", "title": "Мостовете в Благоевградско опасни, най-зле е един на Е-79"}
{"url": "https://www.novinite.bg/articles/163230/Spasitelnata-operaciya-v-Genua-priklyuchi-zaginalite-sa-43-ma", "text": "Приключи издирвателна операция на рухналия мост в Генуа. В резултат на това официално обявеният брой на жертвите стана 43. Броят на загиналите нарасна, след като от автомобил бяха извадени телата на тричленно семейство. Деветима пострадали остават в болница, като 4-ма от тях са в критично състояние, предаде БНР.Служителят от спасителния отряд Стефано Занут поясни: “Инсталирали сме инструмент, наречен георадар, който да следи движението и поведението на останалата част от структурата. Това ще ни помогне да разберем дали има проблеми, или не и как се развива ситуацията“. Спасителите не смятат, че ще намерят още загинали, но имат за задача да обезопасят терена с руините и да помогнат на следствието да установи причините за трагедията.Половин милиард евро за ликвидиране на последствията от срутването на естакадата и за изграждането на нов мост на мястото на падналия ще отпусне компанията оператор на рухналия мост. Според инфраструктурния гигант това може да стане за 8 месеца.Ще се създадат и два фонда за подпомагане на семействата на жертвите и за евакуираните от жилищата, намиращи се под моста, които ще се нуждаят от нови.", "date": "2018.08.19", "title": "Спасителната операция в Генуа приключи, загиналите са 43-ма"}
{"url": "https://www.novinite.bg/articles/163226/49-po-Rihter-razdrusa-gracki-i-turski-kurorti", "text": "Земетресение раздруса гръцки острови и турския западен бряг тази сутрин. Трусът е бил с магнитуд от 4.9 по скалата на Рихтер. Усетен е в 8:46 ч.Епицентърът е бил в морето на 40 км югоизточно от гръцкия остров Емпорейо, на 115 км североизточно от град Ираклеон и на 272 км югозападно от Измир. Дълбочината му е била 114 км, сочат данните на Евросредиземноморския сеизмологичен център. ", "date": "2018.08.19", "title": "4.9 по Рихтер раздруса гръцки и турски курорти"}
{"url": "https://www.novinite.bg/articles/163231/Izrael-blokira-KPP-to-s-ivicata-Gaza", "text": "Израел затвори днес граничния пункт Ерец в северната част на ивицата Газа заради продължаващите палестински демонстрации по протежение на границата, предава Франс прес, като цитира официален източник. Не се уточнява, колко дълго пунктът ще остане затворен. Той е единственият проход за движение на хора между Израел и Газа, предаде БНР.Бюрото по гражданските въпроси на Палестинската автономна власт в Газа потвърди, че пунктът е затворен, освен за болни и жители на Газа, които се завръщат в палестинския анклав.Двама палестинци бяха застреляни в петък от израелски войници в ивицата Газа по време на демонстрации и сблъсъци по границата - в разгара на дипломатически усилия, насочени към постигане на трайно примирие в района.Протестите, организирани от месеци всеки петък край оградата, разделяща Израел и Газа в рамките на т. нар. Марш на завръщането, редовно прерастват в сблъсъци и безредици, допълва информацията ТАСС. Демонстрантите настояват палестинците, прогонени или напуснали земите си при създаването на Израел през 1948 г., да имат правото да се върнат там.", "date": "2018.08.19", "title": "Израел блокира КПП-то с ивицата Газа"}
{"url": "https://www.novinite.bg/articles/163217/ChEZ-shte-boryat-krajbite-na-tok-sas-specialni-stikeri", "text": "ЧЕЗ Разпределение България въвежда защитни стикери за превенция срещу манипулация на електромерите. Стикерите се залепват върху средствата за търговско измерване, в допълнение към познатите пломби, като имат три нива на контрол и множество защитни елементи. Това прави фалшификацията или незабеляната интервенция върху тях практически невъзможна.Огромен е броят на отличителните знаци и защити на стикерите, които ще предпазват средствата за търговско измерване от нерегламентиран достъп до вътрешността на устройството и намеси, които могат да се упражнят върху тях. Стикерите са изработени по технологии от най-ново поколение и прикриването на нарушението на целостта им е изключено.В тях са закодирани елементи, които не подлежат на фалшификация и се виждат само от експерти с подходящо оборудване, преминали обучение за оценка на автентичността и целостта на стикерите. Защитните средства имат вградени 3D мотиви, текстове, триизмерни обекти, променящи се цветове, изображения, предупредителни знаци и са персонализирани с уникален номер. Стикерите имат многослойна структура, която се разрушава много лесно при опит за третиране с различни разтворители или при опит за разлепяне, като същевременно издържат при екстремни температури. Те са защитени от специални елементи, чрез които се откриват дори микро прерязвания с тънък скалпел, които са сред честите начини за външна намеса при старите стикери.За първите 7 месеца на 2018 г. са констатирани 4251 кражби на електроенергия, като около 40% от тях са реализирани чрез манипулация на електромери. Все по-изобретателните и дръзки кражби, които включват и подмяна на елементи от устройствата за търговско измерване, принудиха дружеството да вземе по-сериозни мерки за защита на електромерите. Въведените стикери са произведени по българска технология. Те имат 3 нива на контрол: визуална оценка, наблюдение с помощни средства и експертно ниво.", "date": "2018.08.19", "title": "ЧЕЗ ще борят кражбите на ток със специални стикери"}
{"url": "https://www.novinite.bg/articles/163210/Ochakva-ni-slanchev-nedelen-den", "text": "Днес времето над страната ще бъде слънчево. Временни увеличения на облачността ще има отново в следобедните часове, главно над Северна България и планинските райони. Само на отделни места там краткотрайно ще превали. Ще духа слаб, в източната половина на страната - до умерен вятър от изток-североизток. Максималните температури ще са предимно между 30 и 35 градуса, в София около 29.Атмосферното налягане е малко по-високо от средното за месеца и през деня ще се задържи без съществена промяна.Над планините ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа слаб до умерен североизточен вятър. Максимална температура на височина 1200 метра около 23 градуса, на 2000 метра – около 16.Над Черноморието ще бъде слънчево. Ще духа до умерен североизточен вятър. Максимални температури 30–31 градуса. Температурата на морската вода е 27. Вълнението на морето ще бъде 2 - 3 бала.", "date": "2018.08.19", "title": "Очаква ни слънчев неделен ден"}
{"url": "https://www.novinite.bg/articles/163218/63-po-Rihter-razdrusa-za-poreden-pat-indonezijskiya-ostrov-Lombok", "text": "Трус с магнитуд 6,3 разтърси индонезийския остров Ломбок, предадоха световните агенции, като се позоваха на американския Геофизичен институт, предаде бТВ.Епицентърът е бил на 64 километра източно от град Матарам, който е с население от 319 000 души. Трусът е на дълбочина 15 километра.Засега няма данни за пострадали и разрушения. Няма предупреждение за цунами. ", "date": "2018.08.19", "title": "6.3 по Рихтер раздруса за пореден път индонезийския остров Ломбок"}
{"url": "https://www.novinite.bg/articles/163211/Nad-50-dekara-borova-gora-gori-kraj-Karlovo", "text": "Над 50 декара горски масиви са обхванати от пожара, започнал снощи над Карлово. Гори борова гора. Служители на лесничейството се опитват да локализират огнището.Директорът на държавното лесничейство Златю Кличев съобщи за БНР, че противопожарните екипи излизат отново в опит да  загасят пожара, но духа силен вятър от запад. \"Имаме много силен западен вятър, както и по посока на пожара. Много сложно ще гасим. 30 горски служители работим. От Пожарната чакаме всеки момент да дойдат и да поемем нагоре\", каза Златю Кличев от Държавното лесничейство. Той увери, че няма опасност за населението.Оперативен щаб ръководи овладяването на огъня в гората над Карлово, където от снощи бушува пожар, каза за БНР кметът на града Емил Кабаиванов. Поискано е съдействие от сухопътните войски в града, ако се наложи да се включат още хора в овладяването на огъня. Теренът е изключително труден за достъп, а духашият западен вятър усложнява обстановката, обясни Кабаиванов.\"40 човека правеха просеки, за да ограничат пожара. Днес от 7 часа сутринта те са отново на място. Днес ще се работи здраво, за да може пожарът да бъде окончателно ограничен и потушен. Дано само вятърът да не се засили. Засега за града няма опасност. Теренът е много труден, планински, и техника не може да стигне до пожара. Армията се налага да се ползва, защото тя е организирана и обучена как се действа в такива ситуации. Имаше сутринта лек дим, много слаб, но няма непосредствена опасност за хора с белодробни заболявания или, пък, не дай си боже да са засегнати имоти\", обясни кметът на Карлово Емил Кабаиванов. ", "date": "2018.08.19", "title": "Над 50 декара борова гора гори край Карлово"}
{"url": "https://www.novinite.bg/articles/163227/Voennite-okazvat-pomosht-za-gaseneto-na-pojara-v-Karlovsko", "text": "Модулното формирование от състава на 61-ва механизирана бригада - Карлово беше задействано днес, 19 август 2018 г. в 11:00 ч., за да оказват помощ в гасенето на пожар, възникнал в иглолистна гора над местността „Сучурума“, северно от Карлово.На труднодостъпен терен действат 44 военнослужещи с 5 броя техника. Действията на модулното формирование се ръководят от майор Марин Цаловски.В готовност са още 20 военнослужещи, които да се включат при необходимост в овладяването на пожара.", "date": "2018.08.19", "title": "Военните оказват помощ за гасенето на пожара в Карловско"}
{"url": "https://www.novinite.bg/articles/163233/Doklad-Okolo-2-mlrd-dushi-po-sveta-jiveyat-v-bednost", "text": "Два милиарда души живеят в бедност по света, а други 75 млн. са в изключителна бедност и се борят за оцеляването си, сочи Доклада за глобална хуманитарна подкрепа 2018 (GHAR2018), предаде БНТ, позовавайки се на БГНЕС.Погледът върху положението на безпомощните хора, страдащи от глад, суша, сблъсъци и природни бедствия, излезе за Световния ден на хуманитарната помощ, отбелязан всяка година на 19 август.Световният ден на хуманитарната помощ се провежда всяка година на 19 август, за да се подкрепят хората, засегнати от кризи по целия свят.Според Доклада за глобалната хуманитарна помощ за 2018 г. най-малко 201 милиона души в 134 държави са се нуждаели от хуманитарна помощ, за да оцелеят през 2017 г.Според доклада 20,7 милиона души в Йемен са били в нужда, следвани от гражданската война в Сирия, където 13,7 милиона души са се нуждаели от помощ. Приютявайки 3,5 милиона сирийци, Турция е на трето място в списъка с 12,8 милиона души, които се нуждаят от хуманитарна помощ. В списъка са споменати също така Етиопия, Ирак, Нигерия, Демократична република Конго, Южен Судан, Афганистан, Сомалия, Кения, Хаити, Малави, Колумбия, Судан, Чад, Зимбабве, Мали, Украйна, Камерун, Ливан, Пакистан, Бурунди, Йордания, Централна Африка Републиката, Уганда, Нигер, Палестина, Мозамбик, Мадагаскар, Либия, Ангола, Бангладеш, Шри Ланка, Непал и Мианмар.Етиопия, Нигер, Пакистан, Сомалия, Южен Судан и Судан са изправени едновременно пред три вида кризи - конфликти, природни бедствия и принудителни изселвания.Два милиарда души получават по-малко от 3,2 долара на ден. Междувременно изключително бедните хора, чиято цифра е 753 милиона, оцеляват с по-малко от 1,9 долара дневно.Докладът също така споменава, че броят на насилствено разселените лица по целия свят се е увеличил с 2,9 милиона през 2017 г. в сравнение с цифрата от предходната година, като общият им брой е достигнал 68,5 милиона.В доклада се казва, че 60% от всички помощи са отишли в 10 държави през 2017 г., 14% от които са изпратени в Сирия, която е най-големият получател; Йемен получи осем процента.Сирия бе най-големият получател на хуманитарна помощ за пета поредна година.Гърция и Турция бяха сред 10-те най-големи получатели на хуманитарна помощ за първи път поради незаконните мигранти.", "date": "2018.08.19", "title": "Доклад: Около 2 млрд. души по света живеят в бедност"}
{"url": "https://www.novinite.bg/articles/163221/Pojarat-v-gorata-kraj-Karlovo-veche-e-lokaliziran", "text": "Пожарът над Карлово е загасен, но продължават да горят борови иглички. Около 100 души са на трудния терен и гасят огъня на практика единствено с тупалки. Копаят се просеки, за да се спре евентуално разрастване. Това каза председателят на Кризисния щаб заместник-кметът на Карлово Антон Минев, предаде БГНЕС.Към мястото на пожара тръгнаха и 38 военни от 61-ва механизирана Стрямска бригада. С тях още десетина военни поеха нагоре, за да се включат в гасенето. Те носят и вода и храна на огнеборците. В гасенето на горския пожар се включиха от снощи пожарникари от Карлово, днес и от Пловдив, както и 20-ина доброволци от града. Подобен пожар на съседен хълм е имало преди 20 години. Тогава причината е била човешка небрежност, но сега е още рано да се каже, още повече, че теренът е недостъпен. До там не достигат нито коли, нито специализирани машини. Така че всички, които се борят с огъня не разчитат на вода, нито на пяна. Гасят огъня с голи ръце.Днес в Пловдив е погребението на пожарникаря, загинал преди дни в катастрофа край Куклен. Директорът на ПБЗН главен комисар Николай Николов е в Пловдив, като е възможно да дойде по-късно и в Карлово. БГНЕС припомня, че над 80 декара борова гора са изгорели при пожара в Карлово, който започна снощи около 20 ч.", "date": "2018.08.19", "title": "Пожарът в гората край Карлово вече е локализиран"}
{"url": "https://www.novinite.bg/articles/163213/Novi-nazemni-i-podzemni-parkingi-shte-ima-v-stolichniya-Mladost", "text": "Три наземни паркинга ще бъдат изградени до края на септември в район „Младост“. Това обяви пред БГНЕС временно изпълняващият длъжността кмет на района арх. Румен Русев. „Идеята е на общински имоти, които са предназначени за паркинг - наземни, подземни или за жилищно строителство, да бъдат изградени такива съоръжения. На този етап ще бъдат построени като временни по чл. 55 от Закона за устройство на територията“, заяви Русев.Първият паркинг ще бъде изграден срещу църквата на „Младост 3“ в близост до затворения комплекс, който местните наричат „Китайската стена“. Съоръжението ще бъде изградено от строителя на жилищния комплекс.„Паркингът ще е за около 30 автомобила и ще може да се използва безплатно от хората, които оставят колите си в него. Надявам се на следващ етап да успеем, чрез публично-частно партньорство или под някаква друга форма да изградим триетажен паркинг на това място“, добави кметът. Русев посочи, че останалите два паркинга ще бъдат изградени в „Младост 2“и „Младост 4“.", "date": "2018.08.19", "title": "Нови наземни и подземни паркинги ще има в столичния \"Младост\""}
{"url": "https://www.novinite.bg/articles/163214/Imalo-e-politicheski-natisk-okolo-gafa-s-Targovskiya-registar-tvardi-Zornica-Daskalova", "text": "\"Опитът да се отклони вниманието от преките изпълнители и отговорните лица съгласно подписаните договори, ясно говори за политически натиск от определени групи хора и контролираните от тях субекти\". Това заявява в подадената си оставка преди дни бившият вече директор на Агенцията по вписванията Зорница Даскалова, предаде БГНЕС. Тя разглежда оставката си като дълг, именно заради блокирането на Търговския регистър преди десетина дни.Даскалова подаде оставка на 17 август, няколко дни след срива на Търговския регистър, а министърът на правосъдието Цецка Цачева я прие. В молбата си заз освобождаване Даскалова не споменава имена нито на политици, нито на партии във връзка с политически натиск от определени групи хора, за които говори. Бившият директор на Агенцията по вписванията подчертава още, че в агенцията я има документацията, която доказва всички решения, взети от всеки ръководител през годините, документирано е и състоянието на системите. Тя искрено се надява да бъде оповестено реалното състояние на тези изключително важни за държавата системи.", "date": "2018.08.19", "title": "Имало е политически натиск около гафа с Търговския регистър, твърди Зорница Даскалова"}
