{"url": "https://www.novinite.bg/articles/160970/Turski-TIR-adjiya-opita-da-vkara-u-nas-3000-stari-moneti-kontrabanda", "text": "Голямо количество старинни монети задържаха митнически служители при проверка на товарен автомобил с турска регистрация, управляван от турски гражданин. На 12.06.2018 г., камионът влиза в България от Турция през Митнически пункт Капитан Андреево и е селектиран за рентгенова проверка. При последвалия физически контрол, митническите служители откриват под шофьорската кабина, в сандък за инструменти увити в черен плат пластмасови бутилки, пълни със старинни изделия – близо 3000 броя.Според извършената първоначална експертиза, откритите старинни материали са антични монети от II- I век преди Христа. По случая се води досъдебно производство от разследващ митнически инспектор от Митница Бургас, под надзора на Окръжна прокуратура Хасково, за престъпление по чл. 242, ал. 1, б. „д\" от НК.", "date": "2018.06.14", "title": "Турски ТИР-аджия опита да вкара у нас 3000 стари монети контрабанда"}
{"url": "https://www.novinite.bg/articles/160967/Biser-Petkov-Sas-socialno-predpriemachestvo-i-uslugi-se-postiga-po-dobra-zaetost", "text": "Социална икономика е ефективен модел за социално включване. Тя е възможност, но и предизвикателство да създадем благоприятни условия, чрез които хората от уязвимите групи да участват в постигането на социално приобщаващ икономически растеж. Това каза министърът на труда и социалната политика Бисер Петков в приветствие към участниците в Европейската конференция на тема „Социалната икономика като ефективен модел за социално включване“, която се провежда в периода 13-15 юни в к.к. Златни пясъци. Форумът е организиран от Европейската асоциация на доставчиците на услуги за хора с увреждания в партньорство с Националния алианс за социална отговорност. Той посочи, че социалното предприемачество, социалните услуги са инструментът за постигане на повече справедливост, по-добра заетост, достойни доходи за голяма част от хората, особено за тези в уязвимо положение.В изказването си министър Петков подчерта, че днес социалната икономика осигурява платена заетост в рамките на ЕС на близо 14 млн. души, което представлява около 6,3% от работещото население на страните членки. В социалната икономика са разкрити над 19,1 млн. платени и неплатени работни места. В нея участват повече от 80 млн. доброволци и над 2,5 млн. организации и предприятия. Тези факти показват значимостта и силата на една икономика, която има за цел да обединява и сближава хората за постигане на индивидуални и колективни интереси, каза министър Петков. Той добави, че в България социалната икономика е представена от кооперациите, предприятията с нестопанска цел и социалните предприятия.Едно от направленията, върху които ще концентрираме своите усилия в следващите години, е изграждането на изцяло виртуализирана дигитална екосистема на субектите на социалната икономика и свързаните с тях процеси и явления. Фокусът на вниманието ни ще е насочен и към засилване на трансгранично сътрудничество чрез двустранни и регионални инициативи, които да дадат по-широк достъп до пазари, да разширят полето на социалните цели, да синхронизират публичните политики и да ускорят приложението на добрите практики, каза в заключение министър Петков.Целта на конференцията е да допринесе за разбиране на европейската концепция за социална икономика и да даде отговор на въпроса как този вид икономика може да допринесе за постигане на целите на ООН за устойчиво развитие. По време на форума бяха представени добри практики и модели за интеграция на хората с увреждания. Обсъдени бяха различни законодателни рамки в европейските страни за регламентиране на социалната икономика и насърчаване социалното предприемачество.", "date": "2018.06.14", "title": "Бисер Петков: Със социално предприемачество и услуги се постига по-добра заетост"}
{"url": "https://www.novinite.bg/articles/160933/Svlachishte-zatvori-patya-za-Rilskiya-manastir", "text": "\r\nСвлачище затвори пътя за Рилския манастир. Срутването e станало след обилните валежи в района.\r\nКамъни и пясък са се изсипали на пътя на около 3 км от рилската обител, съобщава Нова телевизия. Обилният дъжд е активизирал старо свлачище, което от около 2 месеца не може да бъде овладяно, а движението на коли и автобуси се извършваше в другото платно. Сега и двете платна са блокирани. Свлачище затвори едната лента по пътя Девин – Михалково. Мястото се наблюдава от полицията, защото свлачището продължава да е активно. Очаква се в четвъртък сутрин да започне разчистването му.\r\n  ", "date": "2018.06.14", "title": "Свлачище затвори пътя за Рилския манастир"}
{"url": "https://www.novinite.bg/articles/160965/API-tarsi-firma-za-remont-na-patya-Smolyan-Shiroka-laka", "text": "Агенция „Пътна инфраструктура“ стартира обществена поръчка за избор на изпълнител на строителния надзор при рехабилитацията на 27,2 км от път III-866 Смолян - Стойките - Широка лъка. Проектът лот 24 Път III-866 Смолян - Стойките - Широка лъка, от км 8+225.53 до км 11+557.32 и от км 26+600 до км 50+484.86 ще се финансира по ОП „Региони в растеж“ 2014-2020 г. Кандидатите могат да подават офертите си до 17.30 ч. на 19 юли 2018 г. Прогнозната стойност на обществената поръчка е 600 хил. лв. без ДДС.Със средства по ОП „Региони в растеж“ 2014-2020 г. ще бъдат основно ремонтирани 63 километра от третокласния път III-866 Смолян – Кричим. В лот 24 е рехабилитацията на 3,3 км от пътя в чертите на град Смолян и близо 24-километровата отсечка от Стойките до кръстовището с път III-197 Девин – Борино.Обществената поръчка за избор на изпълнители на строителните дейности бе стартирана през октомври м. г. и в момента тръжната комисия разглежда постъпилите оферти. Ремонтът на останалите близо 36 километра в участъка от Кричим до Михалково са включени в лот 22 и лот 23 от ОПРР.Рехабилитацията на отсечката в лот 22 - път III-866 Михалково - Граница ОПУ Смолян от км 66+857 до км 88+050 в област Смолян, ще бъде изпълнена от „ИСА 2000“ ЕООД, а на лот 23 - път III-866 Граница ОПУ Пловдив - Кричим от км 88+050 до км 103+341 в областите Пловдив и Смолян, от „Автомагистрали Черно море“ АД. Предстои до края на юни т. г. да бъдат подписани договорите с избраните изпълнители и ремонтните дейности да започнат. Срокът за изпълнение на строително-монтажните работи е 15 месеца.", "date": "2018.06.14", "title": "АПИ търси фирма за ремонт на пътя Смолян-Широка лъка"}
{"url": "https://www.novinite.bg/articles/160964/Fandakova-dogovori-satrudnichestva-mejdu-Sofiya-i-Tel-Aviv", "text": "Кметът на София Йорданка Фандъкова се срещна с кмета на Тел Авив г-н Рон Хулдаи. На срещата присъстваха Н.Пр.Посланикът на Израел в България г-жа Ирит Лилиан, Н.Пр.Димитър Михайлов – посланик на България в държавата Израел и заместник-кметът на София Ирина Савина. От години София и Тел Авив са приятелски градове и можем да черпим опит един от друг, каза кметът на Тел Авив Рон Хулдай. Кметовете разговаряха за сътрудничество в IT сектора, както и строителството на метрото, управлението на водите и третирането на отпадъците. В момента Тел Авив строи метро, като първият лъч, се очаква да бъде пуснат през 2021 г. Г-н Хулдай прие поканата на кметът Фандъкова да посети София, както и експерти от Тел Авив да се запознаят със строителството на софийското метро, което през последните години се разширява с нови над 20 км и в момента се изгражда трета линия.Тел Авив и София ще си сътрудничат в работата по насърчаване на IT сектора и създаването на стартъпи. През последните години секторът на IT технологиите е един от най-бързо развиващите се индустрии. София се нареди сред топ 3 на европейските градове по стартиращи компании в IT сектора, което привлича много млади хора, каза кметът Фандъкова. Тел Авив развива уъркшопи за предприемачи, отваря свои данни. Общината, както и София, прави хакатони. В тях участват много млади предприемачи, които обменят идеи, създават апликации и предлагат иновативни решения. Тел Авив работи и за създаването на зони за безплатен интернет. Кметът Фандъкова посочи, че Столична община създаде Общинска агенция за инвестиции, която има специален екип за работа със стартиращи компании. Обявихме Програма за финансиране на иновативни стартиращи предприятия. Кметовете разговаряха двата града да си сътрудничат и споделят опит в областта на иновациите и IT сектора. София ще почерпи опит от Тел Авив в използването и рециклирането на отпадни води. Над 80% от водата в домакинствата в Тел Авив се рециклира и се използва за напояване. През последните години развиваме зелената система на София и изграждаме системи за напояване, които ни помагат да поддържаме зелените паркове до късна есен, посочи кметът на София.Фандъкова заяви също, че заедно с еврейска общност, която е в София, и с посланика на Израел в България, обединяваме усилия в насърчаване на толерантността. София има много традиции в това отношение и работим съвместно с Организацията на евреите в България „Шалом“, с председател д-р Александър Оскар.По късно кметът на София Йорданка Фандъкова и зам.-кметът Ирина Савина посетиха мястото, където в Тел Авив ще бъде поставен паметник, близнак, на открития в София паметник на спасението, който е посветен на еврейска общност, спасена в годините на Втората световна война.Кметът на София Йорданка Фандъкова посети Израел в рамките на делегацията водена от министър-председателя на България Бойко Борисов.", "date": "2018.06.14", "title": "Фандъкова договори сътрудничества между София и Тел Авив"}
{"url": "https://www.novinite.bg/articles/160947/Dvijenie-v-edna-lenta-v-Kresnenskoto-defile-zaradi-svlachishte", "text": "Движението по път I-1 в Кресненско дефиле се осъществява в една лента поради свличане на скална маса. От Агенция \"Пътна инфраструктура\" предупреждават водачите да се движат с повишено внимание и съобразена скорост.  ", "date": "2018.06.14", "title": "Движение в една лента в Кресненското дефиле заради свлачище"}
{"url": "https://www.novinite.bg/articles/160956/BDJ-uj-nyamat-lokomotivi-a-prodavat-50-nakup", "text": "Нов прелюбопитен търг с тайно наддаване обявиха \"БДЖ-Товарни превози\". Компанията, която постоянно се оплаква от недостиг на локомотиви обяви за продан цели 50 плюс един вагон-отоплител. Всяко от превозните средства е в отделен лот, а цените им са доста атрактивни, въпреки че машините трябва да бъдат ремонтирани.Предлаганите за продан локомотиви са електрически, дизелови и маневрени и са произведени в Чехия и Румъния. Началните им цени са между 78 000 и около 200 000 лева за най-запазените. Очаква се частните жп превозвачи да са особено активни на търга и няколко компании да си напазаруват изгодно подвижен състав от БДЖ. До наддаване едва ли ще се стигне, тъй като повечето компании ще играят за различни машини.Очаква се за чешките \"Шкода\" да има интерес от фирмата превозвач на енергийния бос Христо Ковачки ТБД, които вече се снабдиха с доста такива машини от съсипаната държавна компания, стегнаха ги и сега работят много ефективно. За румънските локомотиви също ще има за всекиго по нещо. Жп експерти, с които OFFNews се консултира, са категорични, че ремонтът на всяка от машините не струва повече от 100 000 лева, а след като са реновирани цената им автоматично ще скочи над 1 милион евро. Така инвестицията излиза много изгодна за купувачите.Търгът ше се проведе на 26 юни в сградата на “БДЖ - Товарни превози” ЕООД в град София, ул. “Иван Вазов” № 3.Депозитът за участие e в размер на 50% от началната тръжна цена за съответния лот и трябва да бъде внесен по банков път.За непродадените на тази дата локомотиви ще има повторен търг, който ще е на 3-и юли.", "date": "2018.06.14", "title": "БДЖ уж нямат локомотиви, а продават 50 накуп"}
{"url": "https://www.novinite.bg/articles/160958/Kupuvame-do-30-dni-po-rano-bilet-za-vlaka-do-moreto", "text": "За удобство на всички клиенти, които предвиждат да пътуват с влак до морските градове Варна и Бургас през летния сезон, „БДЖ-Пътнически превози” ЕООД въвежда петнадесетдневна предварителна продажба на билети за всички бързи и бързи влакове със задължителни запазени места. Предварителната продажба започва от утре (15-и юни) и ще бъде в сила до 30-и септември 2018 г.Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да го удължава през летните месеци. По този начин „БДЖ–Пътнически превози” ЕООД дава възможност на пътниците да планират предварително своите пътувания, своевременно да направят резервация за седящи места, както и да закупят билет за предпочитания от тях влак в срок от 15 дни преди самото пътуване.Предварителна продажба на билети и резервации за седящи места ще се извършва във всички железопътни гари и бюра в страната. На пътниците, които желаят да пътуват в спален или кушет вагон, е предоставена възможност да закупят спално място 30 дни преди датата на пътуване. 30-дневният срок за предварителна продажба на спални и кушет места важи през цялата година.Клиентите на „БДЖ–Пътнически превози” ЕООД могат да получат информация за свободните места във влаковете от служителите на билетните каси и гишетата „Информация” в железопътните гари, както и на националния информационен телефон 0700 10 200. Националният железопътен превозвач напомня на своите клиенти, че за определени влакове могат да закупят онлайн билет за своето пътуване. Системата за онлайн резервации и продажба на билети предлага бърз, лесен и модерен начин за закупуване на железопътни билети, независимо от местонахождението на клиента, като позволява и възможност за визуален избор на спални и седящи места, съгласно композицията на всеки влак. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство.Системата е достъпна на официалната интернет страница на „Холдинг БДЖ” ЕАД – , както и на електронен адрес – .", "date": "2018.06.14", "title": "Купуваме до 30 дни по-рано билет за влака до морето"}
{"url": "https://www.novinite.bg/articles/160952/Bojko-Borisov-se-sreshtna-s-premiera-na-Palestina", "text": "\r\nВ Рамала премиерът Бойко Борисов се срещна с палестинския си колега Рами Хамдала. Българският министър-председател подчерта, че страната ни има приятелски отношения както с Израел, така и с Палестина. България подкрепя всички инициативи, които биха довели до положително развитие на Близкоизточния мирен процес, каза още премиерът.\r\nПо думите му всички спорни въпроси трябва да бъдат решавани по пътя на директни преговори между двете страни. Борисов напомни, че сме заинтересовани да има установяване на траен мир и разбирателство в региона, че българо-палестинските отношения са традиционно добри и ще работим за тяхното развитие. Според него мост за това могат да бъдат над 5 хилядите палестински граждани, които са завършили образование у нас.\r\nРами Хамдала пък посочи, че страната му протяга ръка за мир, но не винаги виждаме това. Газа е поела стотици хиляди ранени, убити, безкрайно много разрушени домове - нека светът вече обърне внимание на това, каза още той.\r\nХамдала помоли Борисов за намеса в преговорите с ЕС, които по думите му вървят бавно.\r\n  ", "date": "2018.06.14", "title": "Бойко Борисов се срещна с премиера на Палестина"}
{"url": "https://www.novinite.bg/articles/160972/Mnim-policaj-obiral-vazrastni-hora-arestuvaha-go", "text": "След прецизна работа криминалисти от РУ - Шумен установиха и задържаха мъж, който се представял за полицай в града и извършвал кражби на пари от жилища на предимно възрастни хора. В хода на разследването било установено, че П.С. /41 г./, с адрес в Каварна, че в дните от 1 до 4 юни той посетил жилища на предимно възрастни хора, представяйки се за полицейски служител. Обяснявал, че проверява дали парите им са прибрани на подходящо място, като идеята му била да ги защити от евентуални посегателства от крадци. По време на „превантивната си дейност“ мъжът успявал да разбере къде хората държат спестяванията си. Използвал различни трикове, за да отклони вниманието им, и отнемал парите. По тази схема са извършени кражби от шест семейства в града. Образувани са 4 досъдебни производства и за заведени 2 преписки по заявителски материали.Работата на криминалистите  по установяване на извършителя била усложнена от факта, че описанието, което давали за „полицая“  били разнопосочни. Всички го описвали като комуникативен. Давал вид на загрижен за възрастните хора. Проведени са множество оперативни действия, в резултат на които била изяснена самоличността му - П.С./41г./, с криминални регистрации за измами и кражби. Бил е обявен за издирване. Вчера, принудително бил доведен в Шумен, след като полицейски служители установили местонахождението му във Варна.Преди да започне кариерата му на „полицай“ се е представял като социален работник. Осъждан е. Изтърпял е ефективно наказание „лишаване от свобода“. С постановление на прокурор от Районна прокуратура – Шумен е задържан за срок до 72 часа. Работата по документиране на престъплението продължава под ръководството на наблюдаващ прокурор.", "date": "2018.06.14", "title": "Мним полицай обирал възрастни хора, арестуваха го"}
{"url": "https://www.novinite.bg/articles/160955/Sled-smartta-na-71-migranti-9-balgari-ochakvat-prisada", "text": "Унгарски съд трябва да произнесе присъдата по делото за смъртта на 71 мигранти, които се задушиха в камион през 2015-a година в Австрия.Сред 14-те подсъдими има и 9 българи. Прокурорът поиска доживотна присъда без право на освобождаване за ръководителя на трафикантите, който е афганистански гражданин, и за още двама българи, сред които и шофьора на камиона. Доживотна присъда, но с право на освобождаване грози още един българин.За останалите обвиняеми, предимно български граждани, прокурорът поиска присъди до 16 години затвор.Трагедията с мъчителната смърт на мигрантите шокира целия свят.", "date": "2018.06.14", "title": "След смъртта на 71 мигранти 9 българи очакват присъда"}
{"url": "https://www.novinite.bg/articles/160926/Novoto-pravitelstvo-na-Ispaniya-ocelya-v-palniya-si-sastav-samo-sedmica", "text": "Новото испанско правителство оцеля в пълния си състав само седмица.Министърът на културата Масим Уерта подаде оставка след огласяването на информацията, че преди 10 години, когато е работил като тв журналист, той е избегнал плащане на данъците си.Уерта даде пресконференция по този повод, на която обяви, че е невинен. Платил глоба на данъчните за периода 2006-2008 г. заради промяна на данъчните разпоредби, твърди той.Публикации в печата твърдят, че вече бившият министър е бил осъден да плати 243 000 евро за мошеничество.", "date": "2018.06.14", "title": "Новото правителство на Испания оцеля в пълния си състав само седмица"}
{"url": "https://www.novinite.bg/articles/160969/1-850-dogovora-za-obshto-17-mlrd-lv-sa-sklyucheni-kam-1-yuli-po-OPIK", "text": "Стартират проекти на обща стойност от близо 40 млн. лв. за внедряване на иновации в български предприятия. Днес заместник-министърът на икономиката Александър Манолев връчи договорите на спечелилите кандидати по процедурата „Разработване на продуктови и производствени иновации“ по Оперативна програма „Иновации и конкурентоспособност“. По процедурата са били подадени 360 проектни предложения, от които са селектирани 84, стана ясно още от неговото изказване.“Без иновации, няма растеж. Това е простата максима, която движи глобалната икономика днес и темпото на тяхното внедряване ще определи растежа на предприятията в бъдеще”, каза Александър Манолев по време на церемонията. Той акцентира, че България, като част от ЕС, е изправена пред редица предизвикателства. „Всъщност пред тези предизвикателства сме изправени всички – малки и големи икономики; държави и частни компании“, допълни икономическият заместник-министър и подчерта, че гъвкавост, бързина, устойчивост са едни от най-ценните качества, които един бизнес трябва да притежава, за да отговори на тези предизвикателства.„Към 1 юни 2018 г. по ОПИК са изплатени над 700 млн. лв. и са сключени 1 850 договори на обща стойност от 1,7 млрд. лв.”, съобщи зам.-министър Манолев. Той подчерта, че тези цифри не са успех за Министерството на икономиката, а за българския бизнес, защото тези средства се инвестират за подобряване на неговата конкурентоспособност.Основната цел на процедурата „Разработване на продуктови и производствени иновации“ е нарастване на дела на предприятията, които разработват и разпространяват продуктови и производствени иновации, както и повишаване на иновационния капацитет на предприятията.", "date": "2018.06.14", "title": "1 850 договора за общо 1.7 млрд. лв. са сключени към 1 юли по ОПИК"}
{"url": "https://www.novinite.bg/articles/160932/Otbelyazvame-Svetovniya-den-na-bezvazmezdnoto-kravodaryavane", "text": "\r\nПовече от 500 българи всеки ден се нуждаят от кръв. Страната ни е на едно от последните места по брой на кръводарители в Европа. Според статистиката над 60 държави в Европа задоволяват 99% от нуждите си от кръв чрез доброволно кръводаряване. У нас този процент е едва 25.\r\n \r\n  ", "date": "2018.06.14", "title": "Отбелязваме Световния ден на безвъзмездното кръводаряване"}
{"url": "https://www.novinite.bg/articles/160927/Singapur-specheli-53-mln-dolara-samo-ot-jurnalistite-otrazyavali-Tramp-i-Kim", "text": "Сингапур е спечелил 5.3 милиона долара само от журналистите, отразявали срещата на върха между американския президент Доналд Тръмп и севернокорейския лидер Ким Чен-ун, съобщи БТА. 4 000 журналисти са отразявали срещата. Те са останали по три дни и са похарчили средно по 449 долара дневно, включително за нощувка, храна, транспорт и т.н.Вероятно разходите на американската делегация са били много по-големи \"поради спецификата на работата ѝ по подготвяне на визитата на Тръмп, както и на самата среща\", обяснява Майкъл Чиам от института \"Нги Ан Политекник\".Сингапурската компания \"Мелтуотър\", която прави оценки на медийната ефективност, включително рекламния пазар и работата на социалните мрежи, прогнозира, че приходите на Сингапур от срещата ще възлизат на не по-малко от 524 млн. долара.По-рано сингапурските власти съобщиха, че разходите за срещата са били от около 15 млн. долара, а половината са похарчени за гарантиране на сигурността. Други 3,7 милиона долара отишли за организацията и обслужването на международния пресцентър. За какво са били изразходвани още примерно 3,7 милиона долара правителството не говори, отбелязва агенцията. Експерти предполагат, че тези пари са отишли за покриване на престоя на севернокорейската делегация.", "date": "2018.06.14", "title": "Сингапур спечели 5.3 млн. долара само от журналистите, отразявали Тръмп и Ким"}
{"url": "https://www.novinite.bg/articles/160942/Prodaljava-priemat-na-proekti-za-spravyane-s-shtetite-po-gorite-ot-prirodni-bedstviya", "text": "Запазването и възстановяването на горите ще бъде финансирано по две подмерки от Програмата за развитие на селските райони (ПРСР), чиито прием вече тече. До 22 август ще се приемат документи по подмярка 8.3 „Предотвратяване на щети по горите от горски пожари, природни бедствия и катастрофични събития“, а до 20 август - по подмярка 8.4 „Възстановяване на щети по горите от горски пожари, природни бедствия и катастрофични събития“ от ПРСР 2014-2020 г. Кандидатстването ще се извършва единствено чрез електронно подадено проектно предложение в информационната система за управление и наблюдение (ИСУН) на адрес: .По подмярката за предотвратяване на щети от горски пожари бенефициентите ще могат да разходват средства по ПРСР за създаване, подобряване и поддръжка на противопожарна инфраструктура. Допустими са дейности като изграждане или подобряване на водоизточници за борба с огъня, строителство/подобряване на наблюдателни пунктове за борба с пожарите, закупуване на комуникационно оборудване и средства за наблюдение на горски пожари, вредители и болести, изграждане и подобряване на горски пътища, както и предотвратяване и ограничаване на разпространението на вредителите и болестите.Средства за възстановяване на щетите ще се отпускат за почистване на площи в пострадали гори с цел тяхното изкуствено възобновяване. Презалесяването на пострадалите гори също е допустима дейност и то включва изготвяне на технологичен план за залесяване, почвоподготовка, закупуване на залесителен материал, транспорт и временно съхранение на залесителния материал, както и засаждане на фиданките или засяване на семената.Три са дейностите по подмярка 8.3, които ще носят максимален брой точки – по 30. Едно от условията е превантивните дейности да се осъществяват на територия, която е класифицирана с над 50% висок риск от горски пожари. Отново 30 точки ще се присъждат, когато проектното предложение предпазва от пожари или вредители над 2 000,01 ха. Последният приоритет е за проекти с 4 и повече противопожарни дейности, заложени по утвърден горскостопански план или програма. Mаксималният брой точки, които може да бъдат присъдени на проект e 100.По подмярка 8.4 максималният брой точки за определена дейност също е 30. Условие за това е степента на увреденост на горския потенциал да бъде от 75.01% до 100%.Общият размер на безвъзмездната финансова помощ по подмярка 8.3 възлиза на 33 363 992 лв. От тях 8 801 100 лв. са предназначени за общините Симитли и Кресна, както и за „Югозападно държавно предприятие“. 24 562 892 лв. са за кандидати различни от посочените. Максималният размер на разходите е левовата равностойност на €1. 5 млн.15 646 400 лв. ще бъде помощта по подмярка 8.4, а 3 129 280 лв. ще бъдат насочени за специфичните райони. Максималният размер на разходите за едно проектно предложение е левовата равностойност на € 1 млн.", "date": "2018.06.14", "title": "Продължава приемът на проекти за справяне с щетите по горите от природни бедствия"}
{"url": "https://www.novinite.bg/articles/160961/Deputatite-razreshiha-na-Kamen-Plochev-da-si-tragne-ot-NZOK", "text": "11 от депутатите в здравната комисия на НС гласуваха „за”, 7 бяха „против” предложения проект за решение за предсрочно прекратяване на мандата на управителя на Националната здравноосигурителна каса (НЗОК), проф. д-р Камен Плочев, предаде БГНЕС. Комисията по здравеопазване в НС заседава извънредно днес с една единствена точка, която беше за обсъждане на постъпило в Комисията по здравеопазването писмо на 12 юни 2018 г. от председателя на Надзорния съвет на Националната здравноосигурителна каса в изпълнение на решение на Надзорния съвет на НЗОК от 8 юни 2018 г. По закон предсрочно прекратяване на мандата на управителя на НЗОК става с решение на Народното събрание като един от текстовете, за да стане това е и обективна невъзможност да изпълнява задълженията си като управител за срок, по-дълъг от три месеца.", "date": "2018.06.14", "title": "Депутатите разрешиха на Камен Плочев да си тръгне от НЗОК"}
{"url": "https://www.novinite.bg/articles/160928/Makedonskiyat-prezident-idva-v-Sofiya-v-razgara-na-krizata-za-imeto-na-stranata", "text": "Президентът на Македония Георге Иванов пристига днес в София на двудневно посещение по покана на българския президент Румен Радев. Иванов идва у нас в разгара на политическата криза, провокирана от спора за името на страната. Снощи около 2000 души излязоха на протест в Скопие в знак на несъгласие с договореното с Гърция име - Република Северна Македония, предаде БНТ.Протестиращите изразиха подкрепата си за президента Георге Иванов, който заяви, че ще блокира сделката между Атина и Скопие. Иванов е категоричен, че бъдещото членство на страната му в ЕС и НАТО не е достатъчно извинение за подписването на такова \"лошо споразумение\".Вчера Иванов дори не е пожелал да изслуша премиера и външния министър за детайлите около споразумението с Атина и на втората минута е напуснал срещата им. Премиерът Зоран Заев и външният министър Никола Димитров отидоха във вила Водно - официалното работно място на държавния глава, за да го информират за договора с Гърция.В телевизионно обръщение в 18 ч. българско време вчера македонският президент се зарече, че никога няма да подкрепи и да подпише този \"недостоен договор\".Текстът е поразяващ за Република Македония. Всичко, което е свято за Македония, е погазено. Няма да узаконявам \"политически дивоградби\" (незаконно строителство - б.р), заяви Георге Иванов.С този договор Гърция ще направи с македонците в Македония това, което направи с македонците в Гърция, каза държавният глава.В същото време, гръцки противници на това решение планират протести в центъра на Атина в петък, съобщи БНТ. \"Нова демокрация\", най-голямата опозиционна партия в гръцкия парламент, се готви да внесе предложение за вот на недоверие срещу премиера Алексис Ципрас.", "date": "2018.06.14", "title": "Македонският президент идва в София в разгара на кризата за името на страната"}
{"url": "https://www.novinite.bg/articles/160960/Hilyadi-butilki-nelegalen-alkohol-hvanati-na-GKPP-Dunav-most-2", "text": "Служители на Митница Лом задържаха 2851 литра бира и 222 бутилки водка и уиски без документи за произход и платен акциз. Стоката е спряна на влизане в страната през ГКПП - Дунав мост 2 с идващ от Германия камион с българска регистрация.Превозното средство преминало през трасе „вход\" на 13.06.2018г. през нощта. По метода анализ на риска, служители от отдел „Митническо разузнаване и разследване\" са го насочили за щателна митническа проверка. По документи товарният автомобил превозвал групажна стока от Германия за България. В хода на проверката са открити 4 палета, натоварени с 8 640 броя кенчета с бира от 330 мл, марка „KAISER GOLD\". В кашони са открити и 222 броя бутилки водка и уиски от марката \"VERSAGE\". Всички алкохолни опаковки са без български акцизен бандерол и без документи за платен или обезпечен акциз. Стоките са задържани в склад на Митница Лом.За високоалкохолните напитки е образувано досъдебно производство. Административно наказание ще бъде наложено за вноса на голямото количество бира без документи.  ", "date": "2018.06.14", "title": "Хиляди бутилки нелегален алкохол хванати на ГКПП \"Дунав мост 2\""}
{"url": "https://www.novinite.bg/articles/160931/SASht-Sankciite-sreshtu-Severna-Koreya-ostavat", "text": "Санкциите срещу Северна Корея, наложени от САЩ, няма да бъдат вдигнати, докато страната не премахне изцяло ядрените си оръжия. Това заяви американският държавен секретар Майк Помпео на пресконференция в южнокорейската столица Сеул. Той подчерта, че Пхенян е готов да се откаже от ядрената си програма.Визитата на американския държавен секретар в Южна Корея последва подписването на обща декларация между Доналд Тръмп и Ким Чен-ун, в която двамата се ангажират да работят за пълното премахване на ядрените оръжия от Корейския полуостров. Засега обаче не е ясно как ще се постигне това.", "date": "2018.06.14", "title": "САЩ: Санкциите срещу Северна Корея остават"}
{"url": "https://www.novinite.bg/articles/160951/Zapochna-vizitata-na-makedonskiya-prezident-v-Balgariya", "text": "\r\nМакедонският президент Георге Иванов пристигна на официално посещение днес у нас. То започна с тържествена церемония на площада пред храм-паметника \"Св. Александър Невски\". След това Иванов положи венец пред паметника на Незнайния воин.\r\nБългарският президент Румен Радев и македонският му колега разговаряха на четири очи, в момента тече пленарна среща между двете делегации. Двамата президенти обсъждат двустранните отношения и възможностите за подобряване на търговско-икономическите връзки.\r\nАкцент в разговора ще бъде и изпълнението на Договора за приятелство и добросъседство, подписан между двете страни преди около година. Тази визита е организирана от месеци и случайно съвпада с драматичните събития в югозападната ни съседка с избора на ново име.\r\n  ", "date": "2018.06.14", "title": "Започна визитата на македонския президент в България"}
{"url": "https://www.novinite.bg/articles/160936/Merkel-prizova-za-edinen-evropejski-podhod-za-bejanskata-kriza", "text": "За единен европейски подход при разрешаването на кризата с мигрантите призова Ангела Меркел. Според германския канцлер той трябва да е съобразен с интересите на всички страни членки на ЕС.Меркел подчерта, че Италия не е получила достатъчно подкрепа от другите страни в Общността.Ангела Меркел е обект на остри критики от страна на германските й колеги консерватори заради нейната политика спрямо мигрантите. Тя обаче предупреди европейските страни да не предприемат едностранни действия.", "date": "2018.06.14", "title": "Меркел призова за единен европейски подход за бежанската криза"}
{"url": "https://www.novinite.bg/articles/160930/Ot-dnes-svetat-e-futbol", "text": "Мъже, радвайте се... жени, вие също! От днес светът е футбол! Световното първенство в Русия ще стартира в 18:00 часа българско време и ще радва феновете на най-великата игра до 15 юли. Откриващият двубой ще е този между \"сборная\" и Саудитска Арабия. Надпреварата ще се проведе за 21-и път. Това е и първият път в историята, в който световното първенство ще се проведе в Източна Европа.По време на Мондиала часовата зона на България е UTC+3 (лятно часово време), като повечето мачове ще се играят в часовата зона на столицата Москва UTC+3. БНТ ще предава първенството и почти всички срещи ще бъдат излъчени на живо, с изключение на тези, които се засичат и Перу Дания.В 17:30 започва официалната церемония по откриване на първенството. По предварителна информация в шоуто ще участват музикалната звезда Роби Уилямс, руската оперна дива Аида Гарифулина и футболния виртуоз Роналдо.Настоящият световен шампион Германия е в Група F заедно с Мексико, Швеция и Република Корея. В Група В пък са Португалия и Испания, но двата тима ще имат наглед лесна задача да продължат напред, след като компания ще им правят Иран и Мароко.Доста солидна изглежда Група D, където Аржентина ще се изправи срещу Исландия, Хърватия и Нигерия. Петкратният световен шампион Бразилия е в Група Е с отборите на Швейцария, Коста Рика и Сърбия.1. Русия2. С. Арабия3. Египет4. Уругвай14 юни: 18:00 часа, Русия - Саудитска Арабия15 юни: 15:00 часа, Египет - Уругвай19 юни: 21:00 часа, Русия - Египет20 юни: 18:00 часа, Уругвай - Саудитска Арабия25 юни: 17:00 часа, Уругвай - Русия25 юни: 17:00 часа, Саудитска Арабия - Египет1. Португалия2. Испания3. Мароко4. Иран15 юни: 18:00 часа, Мароко - Иран15 юни: 21:00 часа, Португалия - Испания20 юни: 15:00 часа, Португалия - Мароко20 юни: 21:00 часа, Иран - Испания25 юни: 21:00 часа, Иран - Португалия25 юни: 21:00 часа, Испания - Мароко1. Франция2. Австралия3. Перу4. Дания16 юни: 13:00 часа, Франция - Австралия16 юни: 19:00 часа, Перу - Дания21 юни: 15:00 часа, Франция - Перу21 юни: 18:00 часа, Дания - Австралия26 юни: 17:00 часа, Дания - Франция26 юни: 17:00 часа, Австралия - Перу1. Аржентина2. Исландия3. Хърватия4. Нигерия16 юни: 16:00 часа, Аржентина - Исландия16 юни: 22:00 часа, Хърватия - Нигерия21 юни: 21:00 часа, Аржентина - Хърватия22 юни: 18:00 часа, Нигерия - Исландия26 юни: 21:00 часа, Нигерия - Аржентина26 юни: 21:00 часа, Исландия - Хърватия1. Бразилия2. Швейцария3. Коста Рика4. Сърбия17 юни: 15:00 часа, Коста Рика - Сърбия17 юни: 21:00 часа, Бразилия - Швейцария22 юни: 15:00 часа, Бразилия - Коста Рика22 юни: 21:00 часа, Сърбия - Швейцария27 юни: 21:00 часа, Сърбия - Бразилия27 юни: 21:00 часа, Швейцария - Коста Рика1. Германия2. Мексико3. Швеция4. Южна Корея17 юни: 18:00 часа, Германия - Мексико18 юни: 15:00 часа, Швеция - Южна Корея23 юни: 18:00 часа, Германия - Швеция23 юни: 21:00 часа, Южна Корея - Мексико27 юни: 17:00 часа, Южна Корея - Германия27 юни: 17:00 часа, Мексико - Швеция1. Белгия2. Панама3. Тунис4. Англия18 юни: 18:00 часа, Белгия - Панама18 юни: 21:00 часа, Тунис - Англия23 юни: 15:00 часа, Белгия - Тунис24 юни: 15:00 часа, Англия - Панама28 юни: 21:00 часа, Англия - Белгия28 юни: 21:00 часа, Панама - Тунис1. Полша2. Сенегал3. Колумбия4. Япония19 юни: 15:00 часа, Полша - Сенегал19 юни: 18:00 часа, Колумбия - Япония24 юни: 18:00 часа, Япония - Сенегал24 юни: 21:00 часа, Полша - Колумбия28 юни: 17:00 часа, Япония - Полша28 юни: 17:00 часа, Сенегал - Колумбия30.06.2018Мач №1: 17:00: Победител Група C - Втори група DМач №2: 21:00: Победител група A - Втори група B01.07.2018Мач №3: 17:00 Победител група B - Втори Група A Мач №4: 21:00 Победител Група D - Втори група C02.07.2018Мач №5: 17:00: Победител Група Е - Втори Група FМач №6: 21:00 Победител Група G - Втори Група H03.07.2018Мач №7: 17:00 Победител Група F - Втори Група EМач №8: 21:00 Победител Група H - Втори Група G06.07.20181. 17:00 Победител от мач №1 - Победител от мач №22. 21:00 Победител мач №5 - Победител мач №607.07.20183. 17:00 Победител мач №7 - Победител мач №8 4. 21:00 Победител от мач №3 - Победител от мач №410.07.2018: 21:00 Победител от четвъртфинал №1 - Победител от четвъртфинал №211.07.2018: 21:00 Победител от четвъртфинал №3 - Победител от четвъртфинал №414.07.201817:00 часа - Мач за бронзовите медали15.07.201818:00 часа - Финал на Световно първенство по футбол", "date": "2018.06.14", "title": "От днес светът е футбол!"}
{"url": "https://www.novinite.bg/articles/160946/Italiya-vse-oshte-chaka-izvinenie-ot-Makron", "text": "Италианският вицепремиер Луиджи Ди Майо заяви, че все още очаква извинение от френския президент Еманюел Макрон заради критичните му коментари за имиграционната политика на Италия отпреди два дни, предаде Ройтерс.Макрон каза, че Италия е действала \"цинично и безотговорно\", като затвори пристанищата си за мигрантски кораб по-рано тази седмица, причинявайки остър дипломатически спор между двете страни. В резултат на неразбирателството новият италиански премиер Джузепе Конте обмисля да отложи срещата си с френския президент, планирана за утре, отбелязва Ройтерс.\"Чакаме извинение. Ако получим такова, ще можем да тръгнем по нов път\", каза Ди Майо пред италианско радио. Той добави, че \"все още има време да се направи крачка назад, да се поднесе извинение и да се започне отначало\".Макрон е провел телефонен разговор с Конте днес, съобщи източник от офиса на италианския министър-председател, без да даде повече подробности.", "date": "2018.06.14", "title": "Италия все още чака извинение от Макрон"}
{"url": "https://www.novinite.bg/articles/160949/Naj-skapite-futbolisti-i-otbori-na-Svetovnoto-v-Rusiya", "text": "В двубоите от Световното първенство в Русия на терена ще излязат някои от най-скъпите футболисти в света.Общата стойност на всички селекции, участващи в Мондиала, се изчислява на 12,6 млрд. евро, съобщава Sky Sports.В списъка с тимовете има два, чиито футболисти струват повече от 1 млрд. евро. В челото на престижната класация се нареждат Франция с играчи,  оценени наобщо 1.24 млрд. британски лири, Англия (1.22 млрд. лири), Бразилия (1,12 млрд. лири), Испания (849 млн. лири) и Аржентина (814 млн. лири).Петте отбора с най-скромни възможности пък са Панама, чийто състав е с обща пазарна цена от едва 13 млн. паунда, Саудитска Арабия (18 млн.), Иран (35 млн.), Коста Рика (43 млн.) и Тунис (51 млн.). ", "date": "2018.06.14", "title": "Най-скъпите футболисти и отбори на Световното в Русия"}
{"url": "https://www.novinite.bg/articles/160941/I-Yaponiya-se-podgotvya-sreshta-s-Kim-stranata-iska-vrashtaneto-na-otvlecheni-ot-Severna-Koreya-yaponci", "text": "Япония се опитва да организира среща между министър-председателя Шиндзо Абе и Ким Чен-ун, след като севернокорейският лидер обяви, че е отворен за разговори, предаде AFP.Японският всекидневник \"Sankei Shimbun\" обяви, че Ким е обсъдил възможността по време на историческата си среща с президента Тръмп.\"По време на срещата с Тръмп Ким му казал: \"Мога да се срещна с министър-председателя Шиндзо Абе\", предава изданието.Япония иска разговорите, за да придвижи въпроса с отвлечените преди десетилетия граждани на страната в Северна Корея, по който има малък напредък, независимо от усилията на дипломатите през последните месеци.В четвъртък, на среща с роднините им, Абе повтори молбата си за диалог с Пхенян по този въпрос. \"Ще поставя директно въпроса пред Северна Корея и ще работя за разрешаване на въпроса\", каза той пред семействата, добавяйки, че Япония трябва да поеме инициативата.Правителствените власти обмислят няколко сценария за среща, включително посещение в Пхенян през август. Вариант е двамата лидери да разговарят на конференция в Русия през септември.Японските граждани са отвлечени от севернокорейските служби през 70-те и 80-те години на миналия век, за да им помогнат да обучат шпионите си при внедряването им в Южна Корея, а също и да обучат на японски език служителите в службите. Въпросът сериозно обтегна отношенията между двете страни.Официалната информация е, че става въпрос за 17 души, но има подозрения, че още десетки японци са били отвлечени.", "date": "2018.06.14", "title": "И Япония се подготвя среща с Ким: страната иска връщането на отвлечени от Северна Корея японци"}
{"url": "https://www.novinite.bg/articles/160968/Evroparlamentat-otlaga-glasuvaneto-na-paketa-Makron-za-drugiya-mesec", "text": "Евродепутатите ще гласуват през юли предложенията за времето за почивка на шофьорите и правилата за справянето с незаконния автомобилен превоз. По време на юлската сесия евродепутатите ще обсъдят и гласуват предложенията за прилагането на правилата относно командированите работници към сектора на автомобилния транспорт, подобряването на условията за почивка и по-доброто справяне с незаконните практики, като т.нар. фирми „пощенски кутии“.На 4 юни Комисията по транспорт прие позициите си по трите предложения, както и решението за започване на преговори със Съвета по докладите. Пленарната зала обаче не подкрепи Комисията за започване на преговори и одобри провеждането на допълнителни дискусии и гласуване по законодателните предложения по време на юлската пленарна сесия.", "date": "2018.06.14", "title": "Европарламентът отлага гласуването на пакета „Макрон“ за другия месец"}
{"url": "https://www.novinite.bg/articles/160971/Evrobarometar-Evropejcite-povishavat-doverieto-si-v-Sayuza", "text": "Според ново проучване на Евробарометър, публикувано днес, мнозинството от европейците смятат, че икономическото положение е добро и те са оптимистично настроени за бъдещето. Доверието в Съюза расте, а подкрепата за Икономическия и паричен съюз е на най-високото си равнище. Все повече и повече граждани чувстват, че са се възползвали от възлови политики на ЕС, а когато става дума за търговия, две трети от европейците се произнасят за силен ЕС. И накрая, по-голямата част от европейците имат положителна представа за ЕС, а процентът на мислещите, че мнението им има значение, е достигнал най-високото си равнище от 2004 г. насам. Това са някои от основните резултати от последното проучване „Стандартен евробарометър“, проведено между 17 и 28 март и публикувано днес.1. Оптимизъм за икономиката и силна подкрепа за евротоЕвропейските граждани продължават да имат положително мнение за състоянието на европейската икономика (50 %, + 2 процентни пункта от есента на 2017 г. спрямо 37 %, -2 с отрицателно становище) — това е най-високият резултат от 2007 г. насам. В 25 държави членки мнозинството от анкетираните твърдят, че състоянието на европейската икономика е добро (в сравнение с 23 държави членки през есента на 2017 г.). От есента на 2017 г. положителните мнения се увеличиха в 21 държави членки.За първи път от пролетта на 2007 г. положителните мнения относно състоянието на националната икономика (49 %, + 1) са повече от отрицателните мнения (47 %, -2). От есента на 2017 г. положителната представа за текущото състояние на националната икономика се е увеличила в 18 държави членки, сред които начело е Португалия (43 %, +10), следвана от Ирландия (79 %, +7), Финландия (77 %, +6) и Литва (38 %, +6). Представите се различават между държавите членки. Например в Нидерландия и Люксембург 93 % от анкетираните считат положението на националната си икономика за добро, докато в Гърция само 2 % споделят това мнение.Подкрепата за Икономическия и паричен съюз и еврото продължава да е на рекордно високо равнище, като три четвърти от анкетираните (74 %) в еврозоната подкрепят единната валута на ЕС.2. Доверието в Европейския съюз растеДоверието в ЕС нарасна до 42 % (+ 1) и е на най-високото си равнище от есента на 2010 г. насам. В 15 държави членки мнозинството от анкетираните имат доверие в ЕС. Доверието е най-голямо в Литва (66 %), Португалия и Дания (57 % и в двете) и в Люксембург и България (56 % в двете). От есента на 2017 г., доверието в ЕС е нараснало в 19 държави, по-специално в Португалия (57 %, + 6 процентни пункта) и Словения (44 %, + 6), докато в шест държави то намалява, по-специално в Белгия (47 %, -6), Унгария (44 %, -5) и Словакия (44 %, - 4). 40 % от европейците имат положителна представа за ЕС (37 % неутрална и едва 21 % отрицателна). Такъв е случаят в 15 държави членки, като най-голям е процентът в Ирландия (64 %), България и Португалия (по 56 %) и Люксембург (54 %).Доверието в ЕС е по-силно от доверието в националните правителства или парламенти. 42 % от европейците имат доверие в Европейския съюз, докато 34 % имат доверие в своите национални парламенти и правителства. Мнозинството от европейците са оптимистично настроени към бъдещето на ЕС (58 %, + 1). Такъв е случаят във всички държави членки с изключение на две: Гърция (където въпреки увеличението на оптимизма с 5 процентни пункта, 53 % са „ песимисти“, а 42 % „оптимисти“) и Обединеното кралство (48 % спрямо 43 %). Оптимизмът е най-силен в Ирландия (84 %), Португалия (71 %), Люксембург (71 %), Малта, Литва и Дания (и трите с + 70 %). В долния край на скалата са Франция (48 %), Кипър и Италия (54 % и в двете).„Свободното движение на хора, стоки и услуги в рамките на ЕС“ и „мирът между държавите — членки на ЕС“ , се възприемат като двата най-положителни резултата на ЕС от съответно 58 % и 54 % от европейците. И накрая, 70 % от европейците се чувстват граждани на ЕС. За първи път от пролетта на 2010 г., това мнение се споделя от мнозинство във всички държави членки.3. Миграцията и тероризмът са сред основните тревоги на европейцитеИмиграцията представлява главното предизвикателство, пред което ЕС е изправен понастоящем (38 %, -1). Тероризмът е на второ място (29 %, -9 пункта), като все още изпреварва икономическото положение (18 %, +1), състоянието на публичните финанси на държавите членки (17 %, +1) и безработицата (14 %, +1).На национално равнище, основните опасения остават безработицата (25 %, без промяна), здравеопазването и социалната сигурност (23 %, + 3) и имиграцията (21 %, -1). Здравеопазването и социалната сигурност достигат нова връхна точка и вече заемат второ по важност място за първи път от пролетта на 2007 г.4. Европейците осъзнават ползите от политиките и постиженията на СъюзаВ сравнение с 2014 г. повече граждани считат, че са се възползвали от възловите инициативи на Съюза, като например липсата или ограничения граничен контрол, когато пътуват в чужбина (53 %, + 1), по-евтините разговори по мобилни телефони в друга държава от ЕС (48 %, + 14), укрепването на правата на потребителите при покупката на продукти или услуги в друга държава от ЕС (37 %, + 13) или подобряването на правата на пътниците във въздушния транспорт (34 %, + 12).Накрая, налице е силна подкрепа за приоритетите, които Комисията си е поставила. В полза на свободното движение се произнасят 82 % от анкетираните (+ 1), а за обща политика в областта на отбраната и сигурността — 75 % (без промяна). За първи път от гражданите бе поискано мнение относно търговската политика на ЕС, като мнозинство от 71 % изразяват своята подкрепа.", "date": "2018.06.14", "title": "Евробарометър: Европейците повишават доверието си в Съюза"}
{"url": "https://www.novinite.bg/articles/160953/Roditeli-se-obyaviha-sreshtu-noviya-format-na-nacionalnoto-ocenyavane-sled-7-klas", "text": "Родители се обявиха срещу новия формат на националното външно оценяване след 7 клас. Основното им притеснение е свързано с това, че в изпита по български език и литература ще се включват българските автори, изучавани не само в 7 клас, но и в 5-ти и в 6-ти.Защо това се разбира чак сега, след като децата ни вече са завършили 5-ти и 6-ти клас, питат родителите. Те изразиха съмнение, че всичко, свързано с новия формат, ще бъде изяснено до началото на новата учебна година и че ще има актуални учебни помагала.Бъдещите седмокласници са жертва на промените в системата, категорични са родителите. Децата ни в пети клас използваха стари учебници и учеха по притурки, така че на практика ние не успяхме да се ориентираме как е структуриран учебният материал, споделя Юлия Събева от Пловдив, майка на шестокласник. \"От друга страна, притесненията ни са свързани с факта, че в пети и шести клас се налагаха различни подходи при работа с литературни произведения - говоря не само за типа преразказ, а за характеристика на герои и различни дидактически задачи. Тези задачи не са работени от самото начало на пети клас, а постепенно са налагани във времето. И ако сега обхващат и произведения от пети и шести клас, ще се наложи децата да се справят сами, защото тези произведения не са работени по формата, в който ще трябва да покрият в седми клас\", посочи тя.Това, според Юлия Събева, означава, че децата няма да могат да се подготвях сами, учителите няма да имат достатъчно време за преговор и това ще накара все повече родители да потърсят частни школи и уроци.Такива промени не трябва да бъдат приемани преди началото на учебната година за учениците, които ще бъдат засегнати, а да се отнасят например за децата, които наесен ще са в пети клас, категорична е Юлия Събева. \"Така преподавателите в училище ще могат да ги подготвят качествено и своевременно\", убедена е тя.", "date": "2018.06.14", "title": "Родители се обявиха срещу новия формат на националното оценяване след 7 клас"}
{"url": "https://www.novinite.bg/articles/160938/Sled-sreshtata-s-Tramp-Kim-Chen-un-se-varna-v-Severna-Koreya", "text": "евернокорейският лидер Ким Чен-ун се върна в Пхенян след историческата среща с американския президент Доналд Тръмп в Сингапур, съобщи севернокорейската държавна осведомителна агенция КЦТА, цитирана от Ройтерс.Имаше предположения, че на път за страната си Ким ще посети Пекин, за да информира китайския президент Си Цзинпин за изхода от срещата и самолетите, с които отпътува севернокорейската делегация, се следяха внимателно от международните медии. ", "date": "2018.06.14", "title": "След срещата с Тръмп: Ким Чен-ун се върна в Северна Корея"}
{"url": "https://www.novinite.bg/articles/160957/Bryuksel-predstavya-obsht-metod-za-testvane-na-kachestvoto-na-hranite-v-ES", "text": "Съвместният изследователски център (JRC) на Европейската комисия в областта на науката и знанието е разработил обща методика, която позволява на националните органи за защита на потребителите да тестват и да сравняват състава и характеристиките на хранителни продукти, продавани със сходни опаковки в целия Съюз. Методиката ще бъде представена днес по време на заседание на Форума на високо равнище за подобряване на функционирането на веригата на доставки на храни.Тази методика допълва действията, обявени в инициативата на Комисията за нов търговски механизъм за потребителите.Всички хранителни продукти, продавани в ЕС, трябва да отговарят на строги правила за безопасност. Националните органи, отговорни за безопасността на храните и защитата на потребителите, трябва да гарантират, че предлаганите на единния пазар хранителни продукти отговарят на съответното законодателство на ЕС.Методиката за тестване се основава на ключови принципи като прозрачност, сравнимост, подобен подбор, вземане на проби и тестване на продуктите. Тя ще помага на националните органи да определят дали хранителните продукти се предлагат на пазара в съответствие с правото на ЕС.Под координацията на Съвместния изследователски център лабораториите в редица държави — членки на ЕС, ще приложат сега тази методика в рамките на паневропейска кампания за тестване с цел събиране на данни относно обхвата на проблема с разликите в качеството, като първите резултати следва да са налице до края на 2018 г. ", "date": "2018.06.14", "title": "Брюксел представя общ метод за тестване на качеството на храните в ЕС"}
{"url": "https://www.novinite.bg/articles/160934/Otnovo-agresiya-na-patya-Koloezdach-udari-shamar-na-taksimetrov-shofor", "text": "Жители на София станаха свидетели на поредния случай на агресия на пътя. Този път пострадалият е таксиметров шофьор, а нападателят – колоездач, съобщи NOVA.В ефира на „Здравей, България” потърпевшият Красимир разказа за случилото се на кръстовище в София.„Двама възрастни мъже и три деца изскочиха внезапно на пътното платно с велосипеди. Натиснах клаксона отдалеч. Тогава един от мъжете застана пред колата и с доста заядлив тон започна да ме предизвиква да сляза. Опитах се да избегна ескалация на напрежението. Тогава той вдигна колелото и удари странично колата с него. Това ме принуди да спра и да изляза от автомобила. Обясних на мъжа, че не е редно да пресичат улицата, карайки велосипеди”, разказва Красимир. Последвала словесна престрелка, в разгара на която колоездачът удря шамар на таксиметровия шофьор и разбива горната му устна. Веднага след това агресорът опитал да се извини.Цялата случка е заснета от случаен минувач.Красимир сподели, че не е подал жалба в полицията, защото иска по-бързо да забрави за случая. Освен това, не желаел да създава сериозни проблеми на нападателя.", "date": "2018.06.14", "title": "Отново агресия на пътя: Колоездач удари шамар на таксиметров шофьор"}
{"url": "https://www.novinite.bg/articles/160954/Vav-Franciya-planirat-prestrukturirane-na-jeleznicite", "text": "\r\nВъв Франция с голямо мнозинство Долната камара на парламента одобри преструктурирането на железниците.\r\nПроектозаконът предвижда националната железопътна компания да стане акционерно дружество. И от 2020 година трябва да падне монополът на железниците във Франция за превоз на пътници. Реформата трябва да бъде гласувана и от Сената.\r\n\r\n \r\n", "date": "2018.06.14", "title": "Във Франция планират преструктуриране на железниците"}
{"url": "https://www.novinite.bg/articles/160925/Gramotevichni-buri-i-oranjev-kod-za-opasno-vreme-v-Zapadna-Balgariya", "text": "Времето в западната половина от страната ще бъде облачно и дъждовно. Ще има гръмотевични бури, на места - и градушки.В 9 области в Западна България, включително София - град, е обявен оранжев код за опасно време. В други четири кодът е жълт - Пловдив, Плевен, Ловеч и Смолян.В Източна България ще бъде предимно слънчево. Максималните температури ще са от 25° до 35°.Над планините в Източна България през целия ден ще е предимно слънчево, ще духа умерен до силен вятър от южната четвърт. Над масивите в западната половина на страната ще се развива мощна купеста и купесто-дъждовна облачност.Над Черноморието ще бъде слънчево. Mаксималните температури ще са от 25° до 27°, на водата - 22-25°, а вълнението на морето ще е 2 бала.", "date": "2018.06.14", "title": "Гръмотевични бури и оранжев код за опасно време в Западна България"}
{"url": "https://www.novinite.bg/articles/160924/Protest-spira-mejdugradskite-avtobusi-za-90-minuti-dnes", "text": "Автобусните превозвачи започват предупредителни стачни действия днес.Повече от 2 000 междуградски автобуса, които тръгват от 14 до 15:30 ч., няма да потеглят от автогарите в страната.Ощетените могат да поискат парите си обратно или да изчакат автобусите да тръгнат с час и половина закъснение.Протестът е демонстрация на несъгласието на бранша със законопроекта за създаване на Българска автомобилна камара. Според тях подобно сдружение ще бъде в услуга на определени фирми и няма да защитава интересите на всички.Ако исканията им не бъдат чути, автобусните превозвачи ще минат към ефективна стачка на 25 юни.", "date": "2018.06.14", "title": "Протест спира междуградските автобуси за 90 минути днес"}
{"url": "https://www.novinite.bg/articles/160945/Bojko-Borisov-daryava-na-carkva-i-djamiya-20-000-lv-sabrani-za-rojdeniya-mu-den", "text": "Бойко Борисов дарява 20 000 лв, събрани за рождения му ден от парламентарната група на ГЕРБ, за строеж на църква и ремонт на джамия. Това обяви пред журналисти в парламента председателят на групата Цветан Цветанов. Той припомни, че е традиция всяка година депутатите от партията да събират някаква сума за рождения ден на лидера си и той да решава за каква благотворителна кауза да отидат.Решението на премиера е тази година парите да бъдат разделени на две - 10 000 лв. за дострояването на новата църква в Бяла, Русенско, а другите 10 000 лв. за ремонт на джамия в с. Подайва, община Исперих.Даренията са израз на солидарността и съпричастността на премиера и на ГЕРБ към проблемите на българските общности и етноси у нас, отбеляза Цветанов.Повече от 17 години нашият бивш митрополит, сегашен патриарх, служеше в един метален РЕП, бивша книжарница, и това е една негова мечта, сега изпълняваме това негово желание, 30 години имаше кръст, забит в една поляна, обясни кметът на Бяла Димитър Славов.На свой ред Мехмед Хасан от местната структура на ГЕРБ в село Подайва, Исперих, разказа, че джамията се нуждае от ремонт от две години. ", "date": "2018.06.14", "title": "Бойко Борисов дарява на църква и джамия 20 000 лв, събрани за рождения му ден"}
{"url": "https://www.novinite.bg/articles/160935/Piyan-obarna-BMV-po-tavan-dve-momicheta-sa-raneni", "text": "26-годишен водач е причинил катастрофа тази сутрин в 0,45 часа. Инцидентът е станал на улица „Стара планина“ в Хасково. Мъжът е шофирал лек автомобил БМВ с употреба на 1,36 промила алкохол.При извършване на маневра завой наляво и движение с несъобразена с релефа на пътя скорост, водачът е загубил контрол над колата, излязъл е вдясно от пътя по посока на движението и се е ударил в еластична ограда. От удара, автомобилът се е преобърнал по таван.В катастрофата  са пострадали возещите се в БМВ-то момичета от града на 18 и 17 години от Хасково. Пълнолетната е с фрактура на десен глезен и порезна рана на дясна ръка, а непълнолетната девойка е с контузия на предни зъби и разкъсно-контузна рана на горна устна. Момичетата са без опасност за живота.Младежът е задържан до 24 часа по образуваното досъдебно производство.", "date": "2018.06.14", "title": "Пиян обърна БМВ по таван, две момичета са ранени"}
{"url": "https://www.novinite.bg/articles/160944/Avtobus-s-40-deca-ot-Rusiya-katastrofira-mejdu-Kiten-i-Primorsko", "text": "Автобус с 40 деца от Русия катастрофира на пътя между Китен и Приморско, съобщиха от полицията в Бургас. При инцидента са се блъснали автобус и кола. Няма пострадали от децата, които са в България за летен лагер.Те вече са претоварени в друг автобус. Отсечката между Китен и Приморско е затворена за движение на автомобили. Трафикът се пренасочва по обходен маршрут. Нанесени са значителни материални щети.", "date": "2018.06.14", "title": "Автобус с 40 деца от Русия катастрофира между Китен и Приморско"}
{"url": "https://www.novinite.bg/articles/160963/KZP-Pri-otkaz-ot-patuvane-za-Mondiala-moje-da-vi-poiskat-po-golemi-obezshteteniya", "text": "Потребителите внимателно да проверяват за коректното използване на данните им при закупуването на билети за достъп до мачовете и за осигуряването на задължителния за валидността им идентификационен документ FAN ID, ако решат да посетят някои от срещите от започващото днес Световно първенство по футбол в Русия и изберат да ползват услугите на туроператор. За това предупреди председателят на Комисията за защита на потребителите (КЗП) Димитър Маргаритов пв ТВ+.Той отбеляза, че Международната футболна федерация и руското правителство са въвели ред, който преди всичко да гарантира сигурността, но и защитата на потребителите. Билети за срещите могат да бъдат закупени само от официалната страница на ФИФА, а преотстъпването им става чрез специална официална платформа за тази цел и не по-късно от три дни преди съответния мач.Маргаритов предупреди, че е възможно туроператорите да въведат малко по-висок процент на обезщетенията, които евентуално биха поискали от своите клиенти при отказ от пътуването в последния момент, тъй като става въпрос за конкретни събития на точно определени дати. Затова е добре преди закупуването на пакета да се обърне внимание на неустойките в такива случаи. Независимо от това дали с туроператор или самостоятелно организираме посещение на срещи от Световното първенство по футбол, непременно трябва да имаме предвид, че каквито и уверения да получаваме от алтернативни източници за продажба на билети, най-вероятно става дума за измама и заплатим ли – нама да можем да си върнем парите. Докато при проблем с получаването на закупени по легитимния начин билети, със съдействието на банката, парите ще ни бъдат възстановени.Любителите на футболната игра трябва да имат предвид и това, че ако са решили в последния момент да пътуват до Русия, не могат да разчитат да се сдобият с валидни билети пред станидоните непосредствено преди започването на даден мач именно поради задължителния FAN ID. Удобдство е, че той е равностоен и на виза за периода до десет дни след приключването на мондиала, като същевременно осигурява възможност за ползването на безплатен транспорт за придвижването до стадионите, където ще се проведат съответните футболни срещи. Без идентификационния документ няма да бъде възможен достъпът на входа на стадиона.Председателят на КЗП обясни, че при възникването на проблем, когато организацията е направена чрез туроператор, хората трябва да се обръщат към него. „Осъществяването на контакт, включително и при необходимост с властите в Русия, ще бъде по-лесно, отколкото ако потребителят опита да направи това директно“, посочи той. И добави, че при затруднения при влизането на входа могат да търсят служители на стадиона или представители на ФИФА.„Безспорно много футболни фенове ще проследят мачовете и ще излеят емоциите си пред телевизионния екран. Най-вероятно ще има доста промоционални игри, различен тип томболи с обещания за парични и предметни награди от търговци, които продават продукти, свърани с преживяването на тези приятни емоции. Нека се запознаят внимателно с условията, да за можетогава, когато са сред печeлившите, но не получат обещаното, да настояват да им бъде предоставена спечелената награда или нейната парична равностойност. Ако това не се случи, ние можем да се притечем на помощ“, каза в заключение Маргаритов.", "date": "2018.06.14", "title": "КЗП: При отказ от пътуване за Мондиала може да ви поискат по-големи обезщетения"}
{"url": "https://www.novinite.bg/articles/160937/Po-malko-ot-polovinata-piloti-v-armiyata-letyat", "text": "По-малко от половината пилоти във Военновъздушните сили летят. Това каза в ефира на bTV в сряда военният министър Красимир Каракачанов. По думите му на щат във войската има 245 пилоти, от които по-малко от половината летят. \"В момента имаме 245 пилоти. Те летят много малко. По-малко от половината пилоти летят. Не мога да кажа точните цифри, защото това е държавна тайна\", уточни той. По думите му армията разполага бойни вертолети, от които едва осем летят и нито един от тях не може да бъде използван за гасене на пожари.По повод инцидента с падналия вертолет Ми-17 Каракачанов каза, че разследващите работят по две версии - пилотска грешка и техническа неизправност. Все още не е разпитан единственият оцелял при катастрофата - бордният инженер, офицерски кандидат Алексей Каменов. Каракачанов потвърди, че машината е минала основен ремонт през 2016г.  Както OFFNews писа, процедурата е открита през септември 2015 г., а договорът е подписан през декември същата година. Поръчката за 3.7 млн. лв. без ДДС е спечелена от \"Терем\" ЕАД, която е собственост на Министерството на отбраната. Военният министър повтори тезата си, че ще настоява ремонтирането на военна техника да става с обществена поръчка при облекчени условия.\"Не е нормално фирма, произвеждащи банички или продаваща бикини, да обжалва поръчка за ремонт на хеликоптер\", каза той и заяви, че още другата седмица ще предложи промени в Закона за обществените поръчки, така че фирми, които нямат нищо общо с военната техника, да не могат да обжалват стартирали процедури. Каракачанов коментира и искането за вот на недоверие и напрежението в коалицията. По думите му няма причина да се говори за предсрочни избори.\"Вотът на недоверие не ме притеснява. Той може да бъде полезен, ако е професионално насочен. Ако се изроди в приказките на Марешки, няма да има никакъв смисъл от този вот. Към момента няма никакви изгледи за предсрочни избори. Икономиката върви. Има проблеми за решаване, но работим усилено. Нормално е да има и различия в коалицията. Там също спорим и коментираме. Не можем всички да бъдем еднакви. Не виждам никакви опции вотът да мине\", обясни военният министър.Той заяви, че исканата му оставка от лидера на \"Воля\" Веселин Марешки е поръчка от човек с \"една камара дела\". \"Едната версия е атаката да идва от онези фирми, които са отрязани и не са допуснати да играят като посредници. Другата поръчка е най-вероятно приятелски огън\", обясни Каракачанов.", "date": "2018.06.14", "title": "По-малко от половината пилоти в армията летят"}
{"url": "https://www.novinite.bg/articles/160962/Radev-kam-Ivanov-Shte-vi-podkrepim-za-imeto-ako-spazvate-dogovora-za-dobrosasedstvo", "text": "България е силно обезпокоена от ескалацията в Македония по отношение на новото име на страната. Това заяви на пресконференция президентът Румен Радев след среща с македонския му колега Георге Иванов, предаде БГНЕС.„Призовах президента да бъде не само участник, но и водач в този диалог. Това е важно условие за постигане на обявените приоритети – членство в ЕС и НAТО. Обсъдихме въпроса и приветстваме усилията за решаване на този казус, това е важна стъпка за Македония, която ние подкрепяме. Осъзнаваме, че това е сложен процес и за Македония, и за Гърция. Важен и за България. Когато се поставя въпросът днес трябва да е ясно, че нито едно наше правителство не предявява интерес към името, подчерта Румен Радев. Приемаме резултатите от преговорите между Гърция и Македония за името, най-вече и доколкото те премахват важни пречки по пътя на интеграционния процес на Македония. Основният залог за нашата подкрепа за името на Македония е стриктното спазване на договорите й с нас, категоричен е Радев. Румен Радев заяви, че третата среща с македонския президент е договорена още през февруари. Държавният глава подчерта, че неговото желание е и в двете страни да се работи интензивно за развитие на двустранните отношения. Радев използва възможността да благодари за участието на македонската армия на Военния парад на 6 май в София. „Пред нас има огромни възможности, както в отбелязването на общи исторически събития, така и в проекти в образованието, науката и туризма. Двете страни показват, че има нов дух, диалогичност, доверие, сътрудничество и приятелство“, подчерта българският държавен глава. По отношение на името „Република Северна Македония“ - териториално обхваща на югозапад от София и на запад от Пирин. Налице са исторически обременености, трябва да бъдем изключително внимателни, да следим и да преценяваме изхода от преговорите. Смея да твърдя, че България е страната, която най-силно подкрепя евроатлантическия път на Македония. Трябва да е ясно, че България следва последователна политика още от 1991 година. Това го препотвърдихме и с договора от 2017 година, особено член 11, в който се казва, че двете страни не трябва да имат териториални претенции“. Македонският президент отговори по отношение на постигнатата с Гърция договорка за името, че „ще надделее разумът, че отговорните институции правилно ще реагират. По отношение на договорите – случват се, за да се изпълняват. Благодаря на България, че показахте лидерство в региона, заяви Иванов. Надявам се нашите приоритети за Западните Балкани да не се сведат само до прегръдки, трябва да покажем лидерство и отговорност, а не да абдикираме от проблемите. България трябва да търси интензивни контакти и диалог с всички институции в Македония -с президент, НС, а и с опозицията, добави Радев. Благодаря за договора за стратегическо партньорство между Македония и България. Що се отнася до резултатите от договора за добросъседство, определено да, договорът дава своите резултати. Статистиката за ръст на стокообмена, на инвестициите в икономиката, на туризма, е наистина силно окуражаваща. Поздравявам двете правителства на България и Македония, които успяха в нелека обстановка да сключат този договор. Призовавам духът на този договор да бъде подкрепен и запазен с реални действия, подчерта Радев.На въпрос на БГНЕС как може да причинява това Георги Иванов на своя народ с изгонването на премиера Зоран Заев и външния министър Никола Димитров от резиденцията във Водно от срещата, която продължи само две минути, а трябваше да го информират за развоя на преговорите с Атина, президентът Иванов отговори: „Не съм изгонил никого, недейте да спекулирате. Нямаше какво да разговарям по този документ, в който нямам участие. Като го донесоха, казах да си го завършат. Тяхна е отговорността“, обясни македонският президент. Неговата позиция е, че договореното споразумение за името хвърля в голяма неизвестност както Македония, така и целия регион.", "date": "2018.06.14", "title": "Радев към Иванов: Ще ви подкрепим за името, ако спазвате договора за добросъседство"}
{"url": "https://www.novinite.bg/articles/160950/Vidin-postrada-ot-poroen-dajd-snoshti", "text": "\r\nПороен дъжд заля улици и във Видин. Наводнени са мазета и приземни етажи на сгради.\r\n ", "date": "2018.06.14", "title": "Видин пострада от пороен дъжд снощи"}
{"url": "https://www.novinite.bg/articles/160929/Istorikat-Georgi-Markov-Vanshnata-ni-politika-godini-nared-strada-ot-sateliten-sindrom", "text": "Вардарска Македония е исторически правилното име за Югозападната ни съседка. Географски понятието Северна Македония включва и част от България и е погрешно българските политици да ръкопляскат на постигнатото между Зоран Заев и Алексис Ципрас споразумение. Това заяви пред Дарик историкът акад. Георги Марков. Според него българското правителство действа под натиска на САЩ, чиято цел е Балканите да са изцяло в зоната на НАТО. Външната ни политика години наред страда от сателитен синдром, съобразявайки се изцяло с волята на една или друга велика сила, коментира още историкът. Името Северна Македония няма да бъде одобрено нито в Гърция, нито в Република Македония и спорът ще продължи, прогнозира още акад. Георги Марков.Вардарска Македония е исторически правилното име за Югозападната ни съседка. Географски понятието Северна Македония включва и част от България и е погрешно българските политици да ръкопляскат на постигнатото между Зоран Заев и Алексис Ципрас споразумение. Това заяви пред Дарик историкът акад. Георги Марков. ", "date": "2018.06.14", "title": "Историкът Георги Марков: Външната ни политика години наред страда от сателитен синдром"}
{"url": "https://www.novinite.bg/articles/160939/Valeri-Simeonov-Iskaniyat-ot-BSP-vot-na-nedoverie-e-lishen-ot-osnovanie-i-argumenti", "text": "Исканият вот на недоверие от БСП няма да се отрази на управлението, смята вицепремиерът Валери Симеонов. Пред журналисти във Велико Търново той каза, че намерението на БСП за внасяне на вот на недоверие е естествен политически ход на всяка опозиция, но посочи, че и този път искането е лишено от основание.\"Научих вчера, че поводът за исканата оставка ще бъде депозиран след една седмица, а това е достатъчно показателно за липсата на сериозни аргументи\", отбеляза той. Симеонов беше категоричен, че исканият вот няма да се отрази на управлението, защото липсват достатъчно гласове за подкрепа.Той коментира като ненавременно и необосновано искането на оставката на Красимир Каракачанов. Според него не може да се приписват на министър на отбраната, който е от една година на този пост, всичките неблагополучия, резултат от натрупани и нерешени проблеми през последните 30 години. На журналистически въпрос как оценява българското председателство на Съвета на ЕС, той посочи, че то е било много добро и успешно, а в качеството си на домакин за шестте месеца, България е популяризирала себе си като европейска държава, своите позиции и стабилност, както и предвижването на процеса за присъединяване на Западните Балкани.Във Велико Търново вицепремиерът приветства участниците в международна конференция \"Спасяването на българските евреи - събития и личности\".", "date": "2018.06.14", "title": "Валери Симеонов: Исканият от БСП вот на недоверие е лишен от основание и аргументи"}
{"url": "https://www.novinite.bg/articles/160948/Premierat-Borisov-e-otkazal-sreshta-s-makedonskiya-prezident", "text": "\r\nПремиерът Бойко Борисов ще се срещне днес с министър-председателя на Палестина Рами Хамдала. С тази среща завършва тридневното посещение на българския премиер в Израел и Палестина. \"По света и у нас\" научи, че премиерът Бойко Борисов отказва срещата си с македонския президент Георге Иванов, която е планирана за утре сутрин.\r\nПричината за отказа е поведението на Георге Иванов вчера по отношение на постигнатото споразумение за името в спора между Гърция и Македония.\r\nВчера срещата между македонския президент, премиера Зоран Заев и външния министър Никола Димитров продължи само 2 минути. След срещата в остро обръщение към нацията македонският президент Георге Иванов беше категоричен, че няма да подкрепи споразумението и го нарече вредно. Според Иванов, всичко, което е свято за Македония е погазено, а ЕС и НАТО не могат да бъдат алиби за лошия договор.\r\n  ", "date": "2018.06.14", "title": "Премиерът Борисов е отказал среща с македонския президент"}
{"url": "https://www.novinite.bg/articles/160966/George-Ivanov-Dogovorat-s-Balgariya-be-primer-kak-tryabva-da-se-dejstva-mejdu-sasedi", "text": "Република България и Република Македония поеха по пътя на стабилността, доверието и добросъседството. От изключителна важност е този път да бъде следван неотлъчно и от отговорното отношение и диалога  между всички институции в двете държави зависи да станат необратими процесите на приятелство и конструктивност в нашите отношения. Това заяви президентът Румен Радев, който днес на „Дондуков“ 2 проведе среща с президента на Република Македония Георге Иванов. Георге Иванов е на официално посещение в България по покана на българския държавен глава, отправена през месец февруари т.г.„Комуникацията с Република Македония в този важен както за нея, така и за целия регион, момент трябва да продължи. Като председател на Съвета на Европейския съюз, за нас е важно да има диалог и да има общи усилия за преодоляване на предизвикателствата“, каза Румен Радев.Българският президент подчерта, че въпросът за името на Република Македония е важен, защото разрешаването му е стъпка към европейската и евроатлантическата интеграция на западната ни съседка, която страната ни неотклонно подкрепя. Радев допълни, че България не се намесва по никакъв начин в преговорите между Гърция и Република Македония, но решенията, които се взимат, са неизменна част от общата среда на политическия диалог в региона и са важни за цяла Европа.Румен Радев посочи също така, че по предварителна информация сключеният договор между Република Македония и Гърция не предвижда последващи промени в текста на споразумението, както и неговото денонсиране, докато в двустранния Договор за приятелство, добросъседство и сътрудничество между България и Република Македония няма подобни клаузи, поради което страната ни се нуждае от гаранции за неговото изпълнение и занапред. „В споразумението на Република Македония с Гърция се предвиждат и промени в Конституцията на Република Македония и за България е важно независимо от промените, разпоредбите в нея да продължат да се разглеждат и тълкуват в духа на Договора за добросъседство с България“, заяви Румен Радев. „Новото име, предложено на Република Македония - Северна Македония, касае географски територии, които се намират както на югозапад от София, така и на запад от Пирин. Тази ситуация ни задължава да бъдем изключително внимателни и да следим изпълнението на поетите задължения“, каза още президентът Румен Радев. По думите му България остава най-силният застъпник за европейската перспектива на Република Македония, като ангажиментите в Договора за добросъседство следва да бъдат включени в преговорния процес за присъединяване на Република Македония към Европейския съюз заедно с ясни процедури на мониторинг и съблюдаване на изпълнението на условията.Обща беше оценката на Румен Радев и Георге Иванов, че двустранният  Договор за приятелство, добросъседство и сътрудничество между Република България и Република Македония насърчава всестранното задълбочаване на партньорството между двете държави. През изминалата почти година от неговото подписване се отчита ръст в икономическия обмен, туризма, както и във взаимните инвестиции, беше отбелязано на срещата.„Реализацията на този договор дава гаранция за защита на интересите и на България, и на Република Македония и е ключово условие за нашата подкрепа по пътя на Република Македония към пълноправно членство в Европейския съюз и НАТО“, посочи българският държавен глава. Румен Радев призова институциите в двете държави да оказват пълна подкрепа за работата на предвидените в договора съвместни мултидисциплинарни  комисии, които ще разискват въпроси от двустранен интерес и ще следят за изпълнението на Договора.По време на съвместната пресконференция на двамата държавни глави Румен Радев призова сътрудничеството между всички отговорни институции и министерства на двете страни да продължи работа по важните инфраструктурни проекти от взаимен интерес. Българският президент потвърди готовността си да продължава сътрудничеството между България и Република Македония в областите на туризма, културата и съвместното отбелязване на събития от общата история за двете държави, както и за насърчаване на бизнеса за взаимни инвестиции и обмен на добри практики.„Договорът за добросъседство между Република Македония и Република България е позитивен пример за това как държавите могат ефективно да разрешават отворените въпроси, които стоят между тях. Той дава резултати – търговско-икономическият обмен и обменът на туристи между двете страни расте. България заслужава благодарност за това, че по време на председателството си върна темата за интеграцията на Западните Балкани в европейския дневен ред“, заяви от своя страна македонският държавен глава Георге Иванов.В София президентът Георгe Иванов е придружаван от съпругата си Мая Иванова. След церемонията по официалното посрещане Десислава Радева и Мая Иванова разгледаха къщата-музей на поета Никола Вапцаров.", "date": "2018.06.14", "title": "Георге Иванов: Договорът с България бе пример как трябва да се действа между съседи"}
{"url": "https://www.novinite.bg/articles/160940/Amerikanci-osinovyavat-vtoro-balgarche-sas-sindrom-na-Daun", "text": "Амероканско семейство ще осинови второ българче със синдром на Даун от Дома за медико-социални грижи във варненския квартал \"Виница\".Двойката вече има син, който също е със синдром на Даун, съобщават от Дома.„Осиновихме Дани, когато беше на годинка и половина. Той се адаптира прекрасно. Здрав е, щастлив е и където и да отидем е много харесван\", разказват Джийн и Дейниъл. Те споделят, че за първи път са видели момченцето си на рождения ден на таткото. „В този ден получихме на имейла си писмо от осиновителска агенция със списък с деца със специални нужди. Ние предварително знаехме, че искаме да осиновим детенце със синдром на Даун. И когато видяхме Дани в списъка, веднага усетихме, че той е нашето дете\", казва Джейн.Наскоро от същата агенция са се свързали с тях и са им показали друго момченце – А.И. „Веднага познахме, че това е Домът за медико-социални грижи за деца във Варна, познахме и педагожката от снимката. Влюбихме се и в детето. Искаме да го осиновим и сме много щастливи, че с Дани имат сходна съдба\", казва майката.„Всички, които се грижим за слънчевото ни момче А.И. и го дарихме първи с любовта си, сме щастливи, че той ще има ново семейство, с истинска мама, татко и брат\", споделя д-р Стефка Джанкова, директор на Дома във \"Виница\".Тя допълва, че персонакът е благодарен на двамата кандидат-осиновители и вярват, че те ще направят завинаги детето част от живота си, също както Дани, и с тях той ще има щастливо и пълноценно бъдеще.Според Джейн и Дейниъл децата със синдром на Даун са като всички останали. Дани им носи само радост и се справя много добре. Ходи на музикални занятия в местната библиотека. Родителите са оптимисти за бъдещето му, тъй като в САЩ хората със синдром на Даун са приети от обществото, често са наемани на работа в търговски обекти, в кафенета с персонал само от хора със синдрома, а някои дори стартират собствен бизнес с ръчно произведени артикули.", "date": "2018.06.14", "title": "Американци осиновяват второ българче със синдром на Даун"}
{"url": "https://www.novinite.bg/articles/160959/Dva-dni-zabraneno-parkirane-v-nyakoi-ulichki-okolo-NDK", "text": "Организация на движението за мероприятие от календара на събитията, свързани с българското председателство на Съвета на Европейския съюз 2018. От 20.00 часа на 17.06.2018 г. до приключване на мероприятието на 19.06.2018 г. се забранява престоят и паркирането на пътни превозни средства, с изключение на автомобилите превозващи участниците в мероприятието, както следва: - на ул. „Доспат” между бул. „Витоша” и ул. „Баба Неделя”;- на ул. „Баба Неделя”;- на ул. „Д-р Христо Стамболски”.От 07.00 часа до приключване на мероприятието на 18.06.2018 г. и от 07.00 часа до приключване на мероприятието на 19.06.2018 г. се забранява влизането на пътни превозни средства, с изключение на автомобилите обслужващи мероприятията, само при необходимост и по преценка на отдел „Пътна полиция” при СДВР, както следва:- по ул. „Доспат” между бул. „Витоша” и ул. „Баба Неделя”;- по ул. „Баба Неделя”;- по ул. „Д-р Христо Стамболски”.Столична дирекция на вътрешните работи осигурява охрана на мероприятието, постове за контрол и регулиране на движението.", "date": "2018.06.14", "title": "Два дни забранено паркиране в някои улички около НДК"}
{"url": "https://www.novinite.bg/articles/160943/Iztichane-na-gaz-v-benzinostanciya-v-Haskovo-vdigna-na-krak-pojarnata", "text": "Изтичане на газ от бензиностанция в Хасково вдигна на крак пожарникари и полицаи, а живеещите в района бяха евакуирани.Аварията станала малко след 14 часа днес, докато служител почиствал цистерната, която току-що била заредена с 5 тона газ, съобщи БНТ.Служител на бензиностанцията отишъл да стегне крановете, но вероятно е отворил един от тях, вместо да го спре.Заради изтичането на газ пожарната е отцепила района на бензиностанцията за часове.Ситуацията е овладяна в късния следобед. ", "date": "2018.06.14", "title": "Изтичане на газ в бензиностанция в Хасково вдигна на крак пожарната"}
