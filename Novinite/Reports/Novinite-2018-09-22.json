{"url": "https://www.novinite.bg/articles/164898/Otbelyazvame-tarjestveno-110-godini-nezavisimost", "text": "България чества 110 години от обяването на Независимостта. Празникът започна рано сутринта във Велико Търново с литургия в църквата „Св. 40 мъченици”, предава бТВ.Манифестът на княз Фердинад огласи двора на църквата както преди 110 години. Водосвет и поръсване на бойните знамена напомни за славната българска история.От църквата празничното шествие пое към историческия хълм Царевец за издигане на националния трибагреник. За честванията, старопрестолният град посрещна стотици хора от страната и чужбина.В София Столичната община организира тържествено честване с програма пред Паметника на Независимостта, в която  участват Софийският духов оркестър и хор „Света София”.Военен ритуал изпълни Националната гвардейска част. Националният военноисторически музей (НВИМ) по традиция обяви вход свободен в Деня на Независимостта.По повод Деня на независимостта пред Министерство на отбраната бяха представени основни образци на военна техника на Въоръжените сили.Сред тях са бронирана машина „Хамър“, бойни бронирани колесни машини „Командо“, „Гардиан“ и „Пустинна котка“. Инициативата бе открита под съпровода на Военния духов оркестър.През днешния ден основни образци на военната техника на Въоръжените сили се показват и в още 16 града в страната ни.Обявяването на Независимостта на България е нагледен пример как с воля, единство и решителност нашият народ може да бъде господар на съдбата си. Това заявява президентът Румен Радев в свой адрес по повод тържественото отбелязване на празника.Той  припомни, че за по-малко от три десетилетия нашите предци уверено и последователно са изминали  трудния път от Освобождението през Съединението на Княжество България и Източна Румелия до извоюването на пълния и безспорен суверенитет на страната ни.\"Честит Ден на Независимостта на всички българи! Днес нашият национален интерес е свързан и със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България\", написа във Фейсбук  премиерът Бойко Борисов.\"Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава\", посочва премиерът.", "date": "2018.09.22", "title": "Отбелязваме тържествено 110  години независимост"}
{"url": "https://www.novinite.bg/articles/164883/Prochetoha-Manifesta-za-Nezavisimostta-vav-Veliko-Tarnovo", "text": "В деня, в който България чества 110-ата годишнина от Независимостта си, в църквата „Свети 40 мъченици” във Велико Търново беше направена възстановка на събитията, случили се там през 1908 г.Актьор, влязъл в ролята на княз Фердинанд, прочете Манифеста за обявяването на независимостта на страната ни.Той е бил написан на ръка от тогавашния министър-председател Александър Малинов. След като княз Фердинанд го прочита, решава да запознае търновската общественост с него. Качва се на крепостта Царевец, където се събират много хора, където Малинов прочита документа за втори път.По волята на незабвенния Цар Освободител, великият братски Руски народ, подпомогнат от добрите ни съседи, поданици на Негово Величество Румънския Крал, и от юначните Българи, на 19 февруарий 1878 година сломи робските вериги, що през векове оковаваха България, някога тъй велика и тъй славна. От тогава и до днес, цели тридесет години, Българският Народ, непоколебимо верен към паметта на народните дейци за своята свобода и въодушевяван от техните завети, неуморно работи за уреждането на хубавата си земя и създаде от нея под Мое ръководство и онова на о' Бозе почившия Княз Александър, държава, достойна да бъде равноправен член в семейството на цивилизованите народи.Винаги миролюбив, Моят Народ днес копнее за своя културен и икономически напредък; в това направление нищо не бива да спъва България; нищо не треба да пречи за преуспяването и. Такова е желанието на Народа Ми, такава е неговата воля - да бъде според както той иска.Българският народ и Държавният му глава не могат освен еднакво да мислят и едно да желаят. Фактически независима, държавата Ми се спъва в своя нормален и спокоен развой от едни узи, с формалното разкъсване на които ще се отстрани и настаналото охлаждение между България и Турция.Аз и Народът Ми искрено се радваме на политическото възраждане на Турция. Тя и България - свободни и напълно независими една от друга, ще имат всички условия да създадат и уякчат приятелските си връзки и да се предадат на мирно вътрешно развитие.Въодушевен от това свето дело и за да отговоря на държавните нужди и народното желание, с благословението на Всевишния провъзгласявам съединената на 6 септемврий 1885 година България за независимо Българско Царство и заедно с народа си дълбоко вярвам, че този Ни акт ще намери одобрението на Великите Сили и съчувствието на целия просветен свят.", "date": "2018.09.22", "title": "Прочетоха Манифеста за Независимостта във Велико Търново"}
{"url": "https://www.novinite.bg/articles/164888/Zatyagat-kontrola-nad-bezrabotnite-poluchavashti-pomoshti-za-obshtestvenopolezen-trud", "text": "Затягат контрола над безработните, които получават социални помощи срещу общественополезен труд.72 общини могат да наемат 200 организатори по програма, субсидирана от държавния бюджет. Задачата им е да следят дейността и да разпределят задачите на полагащите общественополезен труд безработни.Над 28 хиляди безработни в страната полагат по 4 часа общественополезен труд 14 дни в месеца, за да получават социални помощи.В община Асеновград общественополезен труд полагат около 250 безработни. В момента ги контролират шестима инспектори, информира БНТ.При първи отказ да положат общественополезен труд, помощите на хората се спирт за 2 месеца, а при повторен - за 2 години. През първото полугодие са санкционирани общо около 4 хиляди души.", "date": "2018.09.22", "title": "Затягат контрола над безработните,  получаващи помощи за общественополезен труд"}
{"url": "https://www.novinite.bg/articles/164879/NVIM-s-vhod-svoboden-za-Denya-na-Nezavisimostta", "text": "Днес, в Деня на Независимостта, от 10.00 до 17.00 часа, Националният военноисторически музей по традиция обявява вход свободен за постоянната хронологична и външната експозиция на музея, както и за временните си изложби.Само в този ден посетителите ще могат да видят отличия, документи и снимки на генерал-майор Стефан Паприков - външен министър при обявяването на Независимостта и главна фигура в дипломатическата й защита. Те са част от личния архив на неговата наследница Зоя Паприкова и фонда на НВИМ.Независими ли сме днес? Важна ли е Независимостта и защо? Какво ни донесе тя 110 години след нейното обявяване? Провокирани с тези въпроси всички, избрали да отбележат празника в НВИМ, ще могат да споделят своите чувства и мисли за Независимостта, поглеждайки и отвъд историческите факти, като оставят своето послание на специално създадена за празника Стена на Независимостта, информират от музея.Посетителите ще могат да се докоснат и до ключови експонати от постоянната експозиция на музея, пренесли през времето духа на историческия акт, ознаменувал стремежа на българския народ за равноправно присъствие на картата на Европа като самостоятелна държава. Сред тях са държавният печат на Княжество България, най-високото отличие на Царство България - орден \"Св. Св. равноапостоли Кирил и Методий\", униформата и шашката на цар Фердинанд I, униформата, пистолета \"Браунинг\" и част от отличията на военния министър генерал-лейтенант Данаил Николаев.Филмите \"Независима България\" на Огнян Сурдолов и \"Фердинанд Български\" на проф. Светослав Овчаров, които ще бъдат прожектирани от 11.00 до 13.30 часа и от 14.30 до 16.00 часа, ще обогатят знанията на посетителите за това знаково за българската история събитие.", "date": "2018.09.22", "title": "НВИМ с вход свободен за Деня на Независимостта"}
{"url": "https://www.novinite.bg/articles/164891/Ombudsmanat-i-samotna-majka-izpratiha-pisma-na-vsichki-deputati", "text": "Омбудсманът Мая Манолова и адвокат Златина Хаджипанайотова, самотна майка на три деца, изпратиха писма на всички 240 народни представители с предложение за промяна в Закона за семейните помощи за деца, да отпадне подоходният критерий за получаване на персонална пенсия в случаите, в които едно дете не може да получава наследствена пенсия, съобщават от пресслужбата на омбудсмана.На 21 септември 2018 г. депутатите приеха единодушно на първо четене промените в Закона за семейни помощи за деца, с които се въвежда нов вид месечна помощ за деца с един или двама починали родители, но подоходният критерий остана. Срокът, даден за предложения между първо и второ четене, е тридневен и изтича на 25 септември 2018 г., което наложи спешната реакция на омбудсмана и Хаджипанайотова да се обърнат към всички народни представители за подкрепа на тяхното предложение.В писмото до депутатите те подчертават, че „ресурсите на държавата трябва да се насочват към лишените от родителска грижа деца, които най-много се нуждаят от тях и да са съобразени с техните потребности, без да се поставят ограничения като предвидения подоходен критерий“.В края на миналата година омбудсманът стартира кампания за защита правата на децата, останали без родители. Инициативата възникна след гневното писмо до Дядо Коледа на самотната майка с три деца Златина Хаджипанайотова, потърсила съдействие от Манолова за осигуряване на постоянна персонална помощ за деца, останали с един родител.", "date": "2018.09.22", "title": "Омбудсманът и самотна майка изпратиха писма на всички депутати"}
{"url": "https://www.novinite.bg/articles/164892/Rabotnici-ot-Vinprom-Karnobat-blokiraha-jp-liniya", "text": "Автобус блокира жп линията София – Бургас при гара Церковски.Автобусът е бил поставен на жп линията  от протестиращи служители на „Винпром Карнобат“.Само един влак е престол в гара Стралджа. Той е изпълнявал маршрута Пловдив – Варна.Към 12.00 часа движението на влакове по линията е възстановено.", "date": "2018.09.22", "title": "Работници от \"Винпром Карнобат\" блокираха жп линия"}
{"url": "https://www.novinite.bg/articles/164878/Borisov-Nikoga-ne-tryabva-da-zabravyame-samojertvata-na-nashite-predci", "text": "Министър-председателят честити Деня на независимостта на всички българи. Това той направи през страницата си във Фейсбук, като призова никога да не бъде забравяна саможертвата на хората, които са дали живота си за независимостта ни.\"Честит Ден на Независимостта на всички българи! Днес нашият национален интерес е свързан и със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България.Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава”, обяви премиерът.", "date": "2018.09.22", "title": "Борисов: Никога не трябва да забравяме саможертвата на нашите предци!"}
{"url": "https://www.novinite.bg/articles/164894/I-Ninova-chestiti-Denya-na-nezavisimostta", "text": "\"Днес отбелязваме 110 години от Независимостта на България - едно национално и държавно постижение\". Това написа във Фейсбук председателят на НС на БСП Корнелия Нинова.Тя добавя, че и днес независимостта не е титла, която получаваш наготово, а всекидневен избор- какъв да бъдеш. \"Нека бъдем свободни в мислите си и независими в действията си. Честит празник, българи\", пише още лидерът на левицата.", "date": "2018.09.22", "title": "И Нинова честити Деня на независимостта"}
{"url": "https://www.novinite.bg/articles/164905/Iliyana-Jotova-Silna-Balgariya-se-gradi-sas-silni-hora-i-silni-institucii", "text": "В Деня на независимостта Илияна Йотова участва в Националния тракийски женски събор-поклонение в крумовградското село Аврен, информираха от пресслужбата на президентството.„110 години извоюваната независимост е пример и отговорност. Дати като днешната поставят на истинско изпитание държавници и политици. Нужни са свободни и активни хора, лидери, които водят България напред. Силна държава се гради със силни хора, със силни и работещи институции.“ Това заяви вицепрезидентът Илияна Йотова на Националния тракийски женски събор-поклонение, който се проведе в крумовградското село Аврен.„Тревожно е, че днес срещаме своята зависимост в самите себе си – в апатията, в бездушието, в примирението с нерешените с години проблеми и кризи. Младите хора, които напускат страната, липсата на достъпност до образование и здравеопазване, бедните и изоставени райони – тези въпроси  са отговорност на горди и независими хора, на родолюбци“, отбеляза Илияна Йотова.Вицепрезидентът е патрон на честванията на 85-ата годишнина от създаването на Националния тракийски женски съюз. На тази дата тракийците отдават почит и се покланят пред паметта на жестоко убитите през 1913 г. в местността Мъгленик 42 жени и деца. Пред мемориала в памет на жертвите бе отслужена заупокойна молитва.„В днешния ден в едно се събира опиянението от свободата с преклонението пред трагичната гибел на жени и деца, зверски съсечени и унищожени недалеч оттук. И гордостта от българката тракийка, пазителка на родовата памет, предала на поколенията безмерната любов към род и Родина, запомнила и пяла песните, легендите до наши дни“, посочи вицепрезидентът.По думите на Илияна Йотова няма как да се върне историята назад, но е необходима справедливост. Постоянна политика и отстоявана позиция на президентската институция е да се постигне договореност за обезщетение на тракийските бежанци. При срещите си с представители на регионалните и местните власти в Одрин неотдавна вицепрезидентът отново повдигна въпроса за възстановяване активната работа на смесената българо-турска комисия за нерешените въпроси. „Ако е необходимо, тя трябва да бъде формирана наново, за да постигне резултати“, посочи Илияна Йотова.", "date": "2018.09.22", "title": "Илияна Йотова:  Силна България се гради със силни хора и силни институции"}
{"url": "https://www.novinite.bg/articles/164893/Prezidentat-s-pozdravitelen-adres-za-praznika", "text": "Прокламацията на Независимостта бе триумф на българската държавност, ясен знак към Европа и света, че млада България ще отстоява с всички сили своето място сред самостоятелните, благоденстващи и цивилизовани нации. Това заявява президентът Румен Радев в свой адрес по повод тържественото отбелязване във Велико Търново на 110 години от обявяването на българската Независимост.\"Този мащабен исторически акт не бе случайна стъпка. Със самочувствие и достойнство, с дипломатическа мъдрост и историческа дързост българската нация успя за броени години да изгради завиден политически, икономически и духовен потенциал, който да гарантира здравите устои на нова България\", се казва още в поздравителния адрес на българския държавен глава.Румен Радев припомня, че за по-малко от три десетилетия нашите предци уверено и последователно изминаха трудния път от Освобождението през Съединението на Княжество България и Източна Румелия до извоюването на пълния и безспорен суверенитет на страната ни. \"Вярвам, че успехът на българската независимост бе нагледен пример как с воля, единство и решителност нашият народ може да бъде господар на съдбата си\", подчертава още в своя адрес президентът Румен Радев.", "date": "2018.09.22", "title": "Президентът с поздравителен адрес за празника"}
{"url": "https://www.novinite.bg/articles/164877/Slanchevo-i-toplo-za-praznika", "text": "Днес отново ще бъде слънчево с временни увеличения на облачността. Ще духа слаб до умерен вятър от запад-северозапад, в Източна България - от югоизток. Максималните температури ще са между 27° и 32°, за София – около 28°, събщава НИМХ.Над планините ще бъде предимно слънчево с временни увеличения на облачността. Ще духа умерен и силен вятър от запад-северозапад. Максималната температура на височина 1200 метра ще е около 21°, на 2000 метра – около 15°.Над Черноморието ще бъде предимно слънчево. Ще духа до умерен вятър от изток-югоизток. Максималните температури ще са 24-26°. Температурата на морската вода е 23-24°. Вълнението на морето ще бъде 1-3 бала.На 22.09.2018 слънцето ще изгрее в 07:14 часа и ще залезе в 19:24 часа. Продължителност на деня 12:10 часа.На 22.09.2018 луната ще изгрее в 17:55 часа и ще залезе в 05:04 часа. Осветеност на диска в 0h UT 92 %. Фаза на луната: след първа четвърт преди пълнолуние.", "date": "2018.09.22", "title": "Слънчево и топло за празника"}
{"url": "https://www.novinite.bg/articles/164880/Dneven-horoskop-za-sabota", "text": "Никога не сте се притеснявали да изразите мнението си относно политика, разбирания, религия и т.н., а днес ще ви бъде дори по-лесно да го направите. Ще бъдете част от спор, но това не е никакъв проблем за вас, дори ви харесва.Винаги сте били земни и практични хора. В някои ситуации това е плюс, в други-минус, но вие сте наясно с това. В днешния ден това ще ви бъде от голяма полза. Днес трябва да бъдете и малко по-спонтанни от обикновено.Ваш близък от известно време много се тревожи за вас и днес най-накрая ще повдигне темата. Вашите близки не заслужават да живеят под напрежение, така че ги допуснете до себе си и споделете какво ви тревожи.Ако сте представител на някоя от останалите зодиакални знаци, можете да намерите дневня си хороскоп на ", "date": "2018.09.22", "title": "Дневен хороскоп за събота"}
{"url": "https://www.novinite.bg/articles/164901/Abu-Dabi-e-naj-sigurniyat-grad-v-sveta-tvardi-prouchvane", "text": "Най-сигурният град в света е Абу Даби, сочи проучване на интернет сайта \"Numbeo\", цитирано от КРОСС. В столицата на ОАЕ индексът на престъпност е 12%, като на второ място се нарежда столицата на Катар Доха. В първата десетка са още Базел, Сингапур, Квебек, Осака, Токио и Берлин.София е на 167 позиция от общо 345 града и е с индекс 44 на сто. В класацията непосредствено до нашата столица са такива градове като Милано, Гьотеборг, Нови Сад, Скопие, Москва.", "date": "2018.09.22", "title": "Абу Даби е най-сигурният град в света, твърди проучване"}
{"url": "https://www.novinite.bg/articles/164886/Mitnicite-zapechataha-alkoholnite-skladove-na-Minyu-Stajkov", "text": "Десетки работници от \"Винпром Карнобат\" бяха изведени вчера с жандармерия извън сградата при акция на Агенция \"Митници\",  която е извършила проверка на данъчни складове в района за производство на алкохолни напитки.От Агенция \"Митници\" съобщиха, че са извършени проверки на данъчни складове в района, при които са констатирани множество нередности по Закона за акцизите и данъчните складове.Обектите ще бъдат запечатани за 48 часа, за да се обезпечат доказателствата, открити при проверката. При необходимост, заводът ще остане затворен и за по-дълъг период от време.Стотици работници протестираха снощи пред заводите на Миню Стайков, съобщи бТВ. Днес вече са стотци.Те се събраха, за да изразят недоволството си от затварянето на обектите. Докарани са организирано с автобуси, но казват, че са отишли на протеста по свое желание.Напомняме, че на 5-и септември прокуратурата влезе в компаниите на Стайков - \"Топаз мел\", \"Винпром Карнобат\" и \"Сис индъстриийс\". При операцията бяха задържани общо 10 лица, сред които и бизнесмена Миню Стайков. ", "date": "2018.09.22", "title": "Митниците запечатаха алкохолните складове на Миню Стайков"}
{"url": "https://www.novinite.bg/articles/164895/Valentin-Radev-Napuskam-s-taga", "text": "\"Усещането в момента поне за мен и моите колеги е за добре свършена работа\". Това каза пред камерите на БНТ вече бившият министър на вътрешните работи Валентин Радев. \"Напускам с двойнствено усещане. С тъга разбира се, в известна степен и с това, че винаги остава нещо незавършено\", допълни Радев. И обясни кое точно е незавършеното – структурната реформа, която е процес и не е имало как да стане за кратък период от време като година и четири месеца. \"Това, ако успеят да продължат, ще бъде много добре\", пожела си той.\"Исках да направя това, което го виждах в Министерството на отбраната – да се фокусираме върху хората, върху това всеки един служител да бъде осигурен и да мисли само за това, което му е работата, да осигурява сигурността на хората”, добави той. Според него Министерството на вътрешните работи отговаря за прекалено много неща и това трябва да бъде преподредено. За пример даде пътнотранспортните произшествия, за които трябва да отговаря и Министерството на транспорта. В тази връзка стигна и до тежката катастрофа с автобус край Своге, при която загинаха 17 души, вследствие на която се стигна и до неговата оставка.\"Трагедията край Своге. Това някак си преля чашата, това не трябваше да се случва. Разбира се това не сме го искали. Борехме се постоянно с пътнотранспортните произшествия и всъщност, и преди съм казвал, броят на жертвите намалява. Всеки един трябва да чувства вина за случилото се, всеки един на тези постове, които отговаряме за това. И не само трите министерства. На последно място даже е МВР. Не мога да предпоставям кой точно носи вина – винаги има субективен фактор – може би автомобила, може би пътищата. И накрая идва контролния орган. Ние сме направили предписания, но очевидно не сме могли да направим всичко”, изтъкна бившият министър.Относно самия акт на подаването на оставка, въпреки че наглед той и колегите му нямат пряка вина, Радев коментира: \"Така се прави\".По повод казуса с указа за Младен Маринов и подписването му от президента Румен Радев, Валентин Радев обяви, че не може да дава оценки на държавния глава и че той като министър е направил необходимото. \"Младен Маринов е подготвен. Беше дясната ми ръка. Навътре в нещата е. Трябва му политическа подкрепа и той ще я получи\", заяви Радев по отношение на въпроса дали е добре министър на вътрешните работи да стане човек от системата. \"Да не изпусне златната нишка, да внимава и да се съсредоточи върху хората\" - такива съвети даде на наследника си на поста Радев. Той не се нае с прогноза и мнение кой ще бъде новият главен секретар на МВР, но според него има достатъчно подготвени кадри в ръководството на ведомството. ", "date": "2018.09.22", "title": "Валентин Радев: Напускам с тъга"}
{"url": "https://www.novinite.bg/articles/164875/Chestvame-110-godini-ot-Nezavisimostta-na-Balgariya", "text": "Днес честваме 110 години от обявяването на Независимостта на България.Независимостта е провъзгласена с Манифест на 22 септември 1908 г., прочетен от Фердинанд І в двора на църквата \"Св. 40 мъченици\" в старопрестолния град Търново.След това министър-председателят Александър Малинов прочита отново манифеста на историческия хълм Царевец пред събралото се хилядно множество.Провъзгласяването на Независимостта на България е политически акт, с който се отхвърля васалната зависимост на България от Османската империя, наложена ѝ от Берлинския договор от 1878 г.Провъзгласяването на независимостта не само е голям успех за българската дипломация, но и след него васалното княжество започва да се нарича царство България, а българският владетел вече се титулувал цар.22 септември е обявен за официален празник с решение на Народното събрание от 10 септември 1998 г.", "date": "2018.09.22", "title": "Честваме 110 години от Независимостта на България"}
{"url": "https://www.novinite.bg/articles/164902/Stolichniyat-zoopark-otbelyazva-Mejdunarodniya-den-na-nosoroga", "text": "Столичният зоопарк отбелязва Международния ден на носорога с информационна кампания, игри и изненади за своите посетители.Световните чествания имат за цел да привлекат вниманието на обществото към заплахите, които застрашават животните.Носорозите са преследвани от бракониери заради своя рог, който в Азия се използва за лечение на болести и като афродизиак. Популацията им е спаднала с 90 процента, обясни Катерина Зарева - ръководител на Екологичния научнообразователен център към столичния зоопарк.\"Даже има набези не само към носорозите, които са в природата, ами и към носорозите, които живеят в зоологически градини или пък се опитват да откраднат рог от носорог от природонаучен музей\".В страната има само един носорог - 35-годишният Чико, който живее в столичната зоологическа градина. Изяжда по 30 килограма храна на ден и предпочита сено, ябълки и дини. Знес на обяд Чико Бе нахранен и изкъпан пред публиката.За децата са организирани арт-работилници, а посетителите могат да научат интересни факти за петте вида носорози по света. Празникът ще завърши с викторина с награди.", "date": "2018.09.22", "title": "Столичният зоопарк отбелязва Международния ден на носорога"}
{"url": "https://www.novinite.bg/articles/164885/Jertvite-na-Florans-veche-sa-nad-40", "text": "Броят на жертвите на урагана \"Флорънс\" се увеличи с още 2 души и те вече са 43.От тях 32 са в щата Северна Каролина. Щатите Южна Каролина и Вирджиния също пострадаха от стихията, предаде БГНЕС.Икономическите щети от \"Флорънс\" вече се изчисляват на сума между 38 и 50 милиарда долара.", "date": "2018.09.22", "title": "Жертвите на \"Флорънс\" вече са над 40"}
{"url": "https://www.novinite.bg/articles/164911/Za-15-dni-4-ima-balgari-se-samoubiha-v-Bosilegrad", "text": "Българите от Западните покрайнини в Сърбия, а и сръбските медии, са потресени от безпрецедентната вълна от самоубийства през последните 15 дни. За по-малко от две седмици в Босилеград четирима души сложиха край на живота си. Общият мотив за фаталния край е - безнадеждност.От началото на този месец се самоубиха четирима жители на Босилеград - 26-годишният студент Илия К., 52-годишният Стойне Й., 65-годишният Славчо Й. и 70-годишният Радко В. В прощалното си писмо Стойне споделя \"безнадеждното си положение и пълната изолация\".\"Подобно нещо не се е случвало за последните 100 години\", е признанието на най-тиражния всекидневник в Белград.Босилеград е населен основно с българи. Градът инфраструктурно и икономически е напълно изолиран от останалата част на Сърбия. Безработицата сред младите е почти 100 процента.Градът се управлява по един феодален начин от кмета Владимир Захариев, отбелязва БГНЕС. Той контролира еднолично града от 2001 година. Захариев бе в основата и на скандалното задържане на българските лекари преди няколко месеца.Публична тайна е и злоупотребата с безплатното лечение на местните българи в българските болници. В YouTube портала клипове, на които Захариев е в нетрезво състояние, са гледани от стотици хиляди. ", "date": "2018.09.22", "title": "За 15 дни: 4-има българи се самоубиха в Босилеград"}
{"url": "https://www.novinite.bg/articles/164904/Dejvid-Garet-idva-v-Sofiya-za-koncert", "text": "Виртуозният цигулар Дейвид Гарет вече изнесе два грандиозни концерта в Sala Palatului, Букурещ, на 13 и 14 септември. Те са първите от подновеното му световно турне \"EXPLOSIVE – LIVE” след дълга пауза, в която се възстановяваше, а следващата дата е очакваният с феноменален интерес лайв в столичната зала \"Арена Армеец” на 29 септември от 19 часа.В румънската столица Цигуларят на дявола, както е познат по целия свят Дейвид Гарет, бе във фантастична форма на сцената - той се появи напълно здрав, свирещ с лекота и желание, а виртуозните му изпълнения покориха румънската публика.Както в Букурещ, така и в София звездата обеща да подари на хилядите си почитатели една незабравима музикална разходка през всички жанрове. Той умело миксира музикалните стилове като предлага оригинални нови версии на емблематични рок класики.Под интерпретацията на магическата му цигулка пък класическата музика заживява нов живот и доказва нагледно, че обичаните от старите поколения класически композиции могат да бъдат достъпни и провокиращи и за най-младите.„За мен е вдъхновяващо да премахвам стиловите граници и да обединявам поколенията със силата на хубавата музика“, споделя Дейвид Гарет своята мисия пред публиката.Усмивки ще предизвикат закачките с бенда, а в най-емоционалните ще предизвика дори сълзи моментът, в който Дейвид Гарет ще се разходи между редовете, за да нашепва с цигулката си нежни трели на почитателите си, в знак на признателност за подкрепата и любовта.Последни билети за концерта на Дейвид Гарет в зала „Арена Армеец” могат да бъдат намерени в мрежата на Eventim и онлайн на цени от между 65 лв. и 185 лв. Организатор на шоуто в София е АРТ БГ.", "date": "2018.09.22", "title": "Дейвид Гарет идва в София за концерт"}
{"url": "https://www.novinite.bg/articles/164910/V-Ugarchin-se-provejda-festival-na-tryufela", "text": "За трета поредна година в град Угърчин се организира Фестивал на трюфела.Гостите на фестивала ще видят кулинарно шоу и лов на трюфели, каза пред БНР заместник-кметът на Угърчин Мария Динова. \"Организираме забавни игри с кучета - трюфелотърсачи от цялата страна. Те ще се състезават заедно със своите водачи\", каза Динова и допълни, че ще бъдат представени фирми, които изкупуват трюфели, както и че ще има много щандове с диворастящи гъби.Община Угърчин е сред инициаторите за поправки в закона, които да регламентират лова на трюфели, \"които да бъдат полезни, както за трюфелотърсачите, така и за опазването на трюфела\", поясни Динкова.", "date": "2018.09.22", "title": "В Угърчин се провежда фестивал на трюфела"}
{"url": "https://www.novinite.bg/articles/164882/Pochina-jurnalistat-Georgi-Vasilski", "text": "Почина журналистът Георги Василски. Въпреки тежката болест, до последния момент той беше изключително творчески активен.Дълги години той беше директор и главен редактор на програма \"Христо Ботев\". Като кореспондент на БНР в Букурещ, той познаваше дълбоко бита и проблемите на българското малцинство в северната ни съседка, Бесарабия и Молдова.  През 2017 година беше номиниран за Голямата награда \"Сирак Скитник\"- за значим принос в развитието на Българското национално радио.Поклон пред паметта му!", "date": "2018.09.22", "title": "Почина журналистът Георги Василски"}
{"url": "https://www.novinite.bg/articles/164907/Cvetanov-otkri-restavriraniya-Bagrilov-nadpis-vav-Veliko-Tarnovo", "text": "Председателят на ПГ на ГЕРБ и зам.-председател на партията Цветан Цветанов присъства днес на откриването на реставрирания Багрилов надпис във Велико Търново, съобщиха от пресцентъра на партията.На откриването присъстваха още кметът на Велико Търново Даниел Панов, евродепутатът от ГЕРБ/ЕНП Ева Майдел, депутатът от ГЕРБ-Велико Търново Станислава Стоянова и председателят на Общински съвет – Велико Търново Венцислав Спирдонов, както и много жители и гости на старопрестолно Търново. Десет години след провъзгласяването на българската Независимост, върху скала в подножието на хълма Света гора били изписани паметните слова: \"Българино, помни, че ти, въ царуването на НВ. Фердинанд Първи царъ на българите се бори юнашки и освободи Македония на 29 -XI-1915 г., а Добруджа на 4-I-1917 г.\".Така нареченият Багрилов надпис бил изсечен по идея на великотърновския общественик Димитър Багрилов, за да напомня на бъдещите поколения за тези събития, но и като израз на стремежа за обединение на всички български земи. Буквите били заличени през 50-те години по време на социалистическия режим. Точно 100 години след неговата поява, заличеният надпис бе възстановен по инициатива на Ротари клуб – Велико Търново и сдарения от родолюбиви граждани.„С възстановяването на паметника се отстрани една гигантска несправедливост и поругаване на нашето достойнство като нация. Този надпис е изключително знаков, тъй като той свързва независимостта и идеята за национално обединение. Войните за национално обединение, и особено първата световна война, която по вина на комунистическия режим беше изтикана някъде жестоко в периферията на нашата памет, е всъщност най-благородната война, водена от нашия народ в цялата ни история и тя неслучайно е наречена от нашите прадеди отечествена война. Неслучайно и в този надпис е казано, че ние тогава сме освободили поробените части на отечеството – Македония и Добруджа”, каза при откриването историкът проф. Пламен Павлов,преподавател във Великотърновския университет.По-рано в старата ни столица Цветанов бе част от официалните прояви по повод 110-ата годишнина от провъзгласяването на българската Независимост. Рано сутринта той присъства на празничната Света литургия, която по традиция бе отслужена в църквата „Свети 40 мъченици“. В двора на църквата председателят на ПГ на ГЕРБ изслуша изчитането на Манифеста на Независимостта, присъства на освещаването на бойните знамена и положи цветя на гроба на цар Калоян. След това тържествата се пренесоха на крепостта Царевец, където с военен ритуал бе издигнат националният трибагреник и жители и гости на Велико Търново, сред които и Цветанов, поднесоха венци пред Пирамидата на Независимостта.По-късно зам.-председателят на ГЕРБ се включи и в общоградското празнично шествие, което премина от крепостта Царевец до паметника „Майка България” в центъра на Велико Търново.„Радостен съм, че градът отново е препълнен с хора, стекли се за националните чествания на българската Независимост. За пореден път имах възможността да разговарям с множество жители и гости на старата столица, която е център на събитията, и да ги поздравя лично по случай празника“, сподели Цветанов.Официалната празнична програма в Деня на Независимостта ще завърши в 19.30 часа с тържествена заря проверка на площад „Цар Асен І”.", "date": "2018.09.22", "title": "Цветанов откри реставрирания Багрилов надпис във Велико Търново"}
{"url": "https://www.novinite.bg/articles/164912/Karakachanov-Armiyata-e-v-racete-na-obshtestvoto-i-e-instrument-za-zashtitata-mu", "text": "\"Българската армия е в ръцете на обществото и е инструмент за неговата защита. Въпреки недоимъка и липсата на средства, момчетата и момичетата в армията си изпълняват задълженията. Това не е лесно, трудно е, рисково е, но хората имат дух. Армия се прави с дух и любов към България\". Това каза министърът на отбраната Красимир Каракачанов на показа на военна техника пред сградата на Министерството на отбраната в София, цитиран от пресцентъра на ведомството, съобщава БНТ.Днес отбелязваме 110 години от обявяването на Независимостта на България - факт, който е станал възможен благодарение на Българската армия, заявил Каракачанов. \"Хубаво е българските граждани да имат по-чест досег до армията, да видят въоръжението, войниците. В тези комерсиални времена, когато хората се интересуват преди всичко от доходите си, е хубаво по някакъв начин да покажем, че воинската професия, макар и към момента все още не добре платена, е достойна и заслужава уважение.\", допълнил още министърът на отбраната.В Деня на Независимостта едновременно в 17 града в страната хората можаха да видят образци военна техника, оръжие и екипировка. Инициативата е първата от поредицата изяви под наслов \"Това сме ние\", с които Министерството на отбраната цели да популяризира военната служба. Министър Каракачанов припомнил, че през последните 20 години бюджетът на армията е орязван 4 пъти, като само през 2010 г. е намален с 40 процента.\"Аз не съм спрял да настоявам за повече средства. През изминалата година увеличихме заплатите с 10 процента, а за тази година сме предвидили още 10 процента. Представили сме необходимите разходи за ремонт на част от съществуващата техника. Отделиха се близо 3 милиарда и половина за закупуване на нови самолети, кораби и бронирани машини\", казал министър Каракачанов.Той посочил, че това е само един етап от цялостното обновяване на армията, което ще става постепенно поради невъзможността да се отделят необходимите средства. Министър Красимир Каракачанов поздравил всички военнослужещи, взели участие в днешното представяне.", "date": "2018.09.22", "title": "Каракачанов: Армията е в ръцете на обществото и е инструмент за защитата му"}
{"url": "https://www.novinite.bg/articles/164903/Eks-shef-na-Google-Internet-shte-se-razdeli-na-dve", "text": "Бившият изпълнителен директор на Google и настоящ шеф на компанията-майка Alphabet - Ерик Шмид, заяви, че до 2028 година интернет ще се раздели на две части. Едната ще бъде контролирана от САЩ, а другата от Китай, съобщава CNBC, цитирана от КРОСС.Шмид направи прогнозата си по време на частно събитие в Сан Франциско, организирано от инвестиционната компания Village Global VC. Инвеститори в нея са имена като Джеф Безос, Бил Гейтс, Даян Грийн и самият Ерик Шмид. По време на събитието икономистът Тайлър Коуен пита дали има шанс интернет да се фрагментира през идните години.\"Отчитайки сегашните събития, то интернет няма да се фрагментира изцяло, а по-скоро ще се раздвои. Ще има две части - една водена от САЩ и една от Китай\", отвръща Шмид.Бившият шеф на Google нарича \"феноменални\" броят на компаниите в Китай, услугите, които са изградили и състоянието, което са успели да натрупат.\"Китай няма никакво намерение да оставя интернет в ръцете на САЩ\", заявява Шмид.Според него от азиатската страна ще произлязат чудесни услуги, но те биха били опасни за западния свят и САЩ, заради стриктният контрол и цензура в Китай.\"Вижте начина, по който инициативата \"Един пояс - един път\" работи в около 60 държави - това е перфектна възможност тези страни да започнат да взимат инфраструктурата, която Китай има, в замяна на загуба на част от свободата си\", казва Шмид.Междувременно обаче Google се опитва да навлезе на китайския пазар, като дори разработва цензурирана версия на търсачката си, която да отговаря на правилата в азиатския гигант.Интернет активисти, като Джулиан Асандж обаче твърдят, че още от началото на века интернет е загубил своята свобода и става все по подчинен на методите на контрол на големите ИТ корпорации и правителството на САЩ. Според хакерите нито една от двете части на интернет няма да бъде напълно свободна.", "date": "2018.09.22", "title": "Екс шеф на Google: Интернет ще се раздели на две"}
{"url": "https://www.novinite.bg/articles/164897/30-dushi-postradaha-ot-moshtno-tornado-v-Otava", "text": "Мощно торнадо връхлетя района на канадската столица Отава. Около 30 души са пострадали, петима от които са в тежко състояние, информира бТВ.Торнадото нанесе сериозни материални щети и разруши много къщи.Стотици хора са настанени във временни подслони, а над 130 000 души са без електричество.Най-тежко е пострадала община Гатино, намираща се на север от Отава.", "date": "2018.09.22", "title": "30 души пострадаха от мощно торнадо в Отава"}
{"url": "https://www.novinite.bg/articles/164876/Armiyata-vadi-bojna-tehnika-v-17-grada", "text": "По случай 110-ата годишнина от обявяване на Независимостта на България по разпореждане на министъра на отбраната Красимир Каракачанов на 22 септември в 17 български града ще бъдат показани военна техника, образци оръжие и екипировка. Инициативата е първа от поредицата изяви под наслов \"Това сме ние\", с които Министерството на отбраната цели да популяризира военната служба. Това съобщават от пресцентъра на Министерство на отбраната.В София от 9:00 часа до 12. 00 часа пред парадния вход на Министерство на отбраната (ул. „Дякон Игнатий“ № 3) всички гости на празника ще могат да разгледат основни образци военна техника на Въоръжените сили - бронирана машина \"Хамър\", бойни бронирани колесни машини \"Командо\", \"Гардиан\" и \"Пустинна котка\". Всички интересуващи се от военната служба ще могат да получат информация за свободните места в армията, както и за условията за участие в курсове за начална и специална военна подготовка. Гостите на инициативата ще могат да чуят и изпълненията на Представителния духов оркестър на Сухопътните войски.Денят на Независимостта ще бъде отбелязан със същата инициатива и в градовете Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца, Белене, Асеновград, Карлово, Казанлък, Хасково и Ямбол.", "date": "2018.09.22", "title": "Армията вади бойна техника в 17 града"}
{"url": "https://www.novinite.bg/articles/164881/Den-bez-avtomobili-v-Sofiya", "text": "София отново ще се присъедини към вече традиционната за Европа инициатива - Ден без автомобили, която ще се състои днес. Това съобщиха от пресцентъра на Столичната община /СО/.Един от най-ярките примери е Париж, където всяка година през септември пешеходците превземат улиците на целия град. Само градският транспорт, колела и всякакви други видове безмоторни превозни средства се допускат за движение, посочиха от СО.От 11.00 до 17.00 ч. центърът на София ще бъде затворен за влизане на автомобили в обхвата на синята зона за паркиране. Гражданите и посетителите на града ще могат да разчитат на градския транспорт за стигане до центъра, а в периметъра между бул. \"Княз Александър Дондуков\", бул. \"Васил Левски\", бул. \"Патриарх Евтимий\", бул. \"Христо Ботев\", бул. \"Александър Стамболийски\" ще се придвижват пеша, с колело или отново с градски транспорт. За улеснение на софиянци на сайта на общината, както и на Фейсбук страницата на \"Зелена София\" (https://www.facebook.com/SOfiaGreenCity/), ще бъде качена карта с описание на всички улици с ограничен автомобилен достъп. Жителите и посетителите на София ще имат възможност да се разходят спокойно в центъра на града, да тестват електрически велосипеди или да се включат в някой от туровете, които разказват за историята на града, архитектурата и неговата природа.Опознайте София пеша, призовават от СО.", "date": "2018.09.22", "title": "Ден без автомобили в София"}
{"url": "https://www.novinite.bg/articles/164884/API-prizovava-da-se-shofira-razumno", "text": "Във връзка с очаквания интензивен трафик по основните пътни направления Агенция \"Пътна инфраструктура\" /АПИ/ апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване.Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата, посочват от пътната агенция.В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение и въведените временни организации или да използват алтернативни маршрути.В момента на АМ \"Хемус\" се извършва ремонт на 4 виадукта - при 19-ти км (виадукт \"Потоп\"), 33-ти км (съоръжението при тунел \"Витиня\"), при 36-ти километър (виадукт \"Коренишки дол\") и при 51-ви км (виадукт \"Разлив\"). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За улеснение на трафика в последния почивен ден - на 24 септември, ще има две ленти за София и една за Варна.Поради ремонтните дейности е ограничено движението на тежкотоварните камиони над 12 тона. Превозните средства се отклоняват при 30-ти км от пътен възел \"Витинска река\".Строително-монтажни работи се извършват и на две мостови съоръжения на АМ \"Хемус\" на територията на област Шумен. Движението в участък от 853 метра - от жп надлеза при км 364+744 до надлеза при км 365+597, се осъществява двупосочно в платното за Шумен.На АМ \"Тракия\" поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. На 24 септември ще има две за София и една за Бургас.Ремонтни дейности се извършват и на моста над р. Елшишка при 89-ти км на АМ \"Тракия\". Движението се осъществява двупосочно в платното за Пловдив. Шофьорите могат да използват алтернативни маршрути.На 24 септември от 14 ч. до 20 ч., за повишаване безопасността при пътуване и увеличаване на пропускателната способност на инфраструктурата, ще се спре движението на камионите над 12 тона по автомагистралите и най-натоварените пътища.", "date": "2018.09.22", "title": "АПИ призовава да се шофира разумно"}
{"url": "https://www.novinite.bg/articles/164887/Da-se-namali-li-u-nas-DDS-varhu-hranite", "text": "Изследване показа, че българинът често бърка по-дълбоко в джоба си за храна, отколкото го прави европеецът. Става дума за закупуването на едни и същи хранителни продукти. Една от причините, оказва се, е ДДС-то. Въпреки че страната ни е считана за най-бедната в Европейския съюз, данъкът върху храните е един от най-високите. България е една от едва трите държави, в които е без значение дали си купуваме кола, телевизор или вафла - ДДС-то, което плащаме е 20%.Най-голямо облекчение за храните и лекарствата има в Малта. ДДС за тях там няма. В Полша също, но не за всички - там освободени от данък са само някои основни храни.Данъкът, с който облагат храните си в Люксембург - една от най-богатите държавите членки на ЕС, е едва 3%. В Чехия процентите са 5, в Белгия - 6, в Германия и Испания - 7. В съседна Румъния, с която традиционно се сравняваме, процентите са 9. Доскоро толкова бяха и в Гърция, но заради кризата в момента временно са повишени.Единствените, които нямат намалена ставка като нас, са Дания и Словакия. В Словакия обаче и така ДДС-то пак е по-ниско отколкото у нас - 19%.„Намаляването на ставката у нас би било нормализация на данъчната система в България. Не може да плащаш 20% ДДС, когато си купуваш яхта и същия данък, когато си купуваш хляб”, коментира в ефира на „Събуди се” по Нова телевизия Ваня Григорова от КТ „Подкрепа”.„Всяка такава данъчна намеса изражда пазарните пропорции”, каза от своя страна финансистът Емил Хърсев.", "date": "2018.09.22", "title": "Да се намали ли у нас ДДС върху храните?"}
{"url": "https://www.novinite.bg/articles/164906/Atentat-v-Iran-otne-jivota-na-24-ima-raneni-sa-nad-50-dushi", "text": "При нападение на военен парад в югозападния ирански град Ахваз са убити 24-ма и ранени над 50 души, съобщи иранската информационна агенция ИСНА, цитирана от Асошиейтед прес. Сред убитите има жени и деца, съобщи представител на местните власти. Вероятно е броят на жертвите да се увеличи, тъй като много от ранените са в критично състояние.Нападението е извършено в деня на въоръжените сили на Иран, отбелязан с паради в различни градове. \"В южния град Ахваз по време на парада е била извършена терористична атака, има убити и ранени. Въоръжени лица са открили огън\", съобщи иранската държавна телевизия.Четиримата нападателите били облечени в униформи на гвардейците на Ислямската революция. Те открили масиран огън по маршируващите гвардейци, по зрителите и правителствените представители на близката трибуна. Стрелбата продължила десетина минути.Двама от нападателите са убити, другите двама - задържани. Иранският външен министър Мохамад Джавад Зариф обвини за атаката страните в района и техните \"американски господари\", пише dir.bg.Отговорност за кърваваия атентат пое \"Ислямска държава\".", "date": "2018.09.22", "title": "Атентат в Иран отне живота на 24-има, ранени са над 50 души"}
{"url": "https://www.novinite.bg/articles/164900/Jeni-i-deca-grabnaha-orajie-v-centara-na-Sofiya", "text": "Граждани успяха да се докоснат до военна техника днес в столицата, съобщава Канал3. Бронирана машина \"Хамър\", бойни бронирани колесни машини \"Командо\", \"Гардиан\" и \"Пустинна котка\", гранатомети, картечници и други видове огнестрелно оръжие бяха изнесени пред сградата на Министерството на отбраната.Военнослужещи, пък асистираха на гражданите и им демонстрираха как се борави с оръжията и им позволиха да разгледат бойните машини отвътре.Поводът бе отбелязването на Деня на независимостта, като това бе част от инициативата \"Това сме ние\", с която Министерството на отбраната цели да популяризира военната служба.Присъстващите имаха възможност да се запознаят с условията за участие в курсове за начална и специална военна подготовка.На място присъства и лично вицепремиерът и министър на отбраната Красимир Каракачанов. В инициативата се включи и Представителния духов оркестър на Сухопътните войски, който поднесе няколко изпълнения на гостите.Министерство на отбраната отбелязва Деня на независимостта по аналогичен начин в още 16 града -  Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца, Белене, Асеновград, Карлово, Казанлък, Хасково и Ямбол.", "date": "2018.09.22", "title": "Жени и деца грабнаха оръжие в центъра на София"}
{"url": "https://www.novinite.bg/articles/164899/Balgari-pak-okupiraha-Garciya-za-pochivnite-dni", "text": "Поредната вълна български туристи, които избраха да прекарат празничните дни на море в южната ни съседка, пристигат в Северна Гърция от вчера след обяд.Времето все още е подходящо за плаж, а хотелиерите свалиха цените над 50%.Отново предпочитани са районите на Халкидики, Кавала и Александруполис, които са близо до българската граница.Остров Тасос също остава топ дестинация за българите.Цените са изключително добри. На Халкидики в 4 звезден хотел 3 нощувки са на цена под 200 лева, информира БНР.Туристическите оператори съобщават, че тази година са се увеличили българските туристи, които в края на септември резервират седмична почивка и на по-далечни острови като Родос, Санторини, Крит. Офертите за тези острови са много по-ниски в сравнение с август и предлагат добра възможност за почивка и туризъм.От рано тази сутрин е засилен пътният трафик от граничните пунктове с България без да се създават задръствания по пътната мрежа в Гърция.", "date": "2018.09.22", "title": "Българи пак окупираха Гърция за почивните дни"}
{"url": "https://www.novinite.bg/articles/164896/Katastrofa-zatapi-AM-Trakiya", "text": "Движението при км 5 в посока София на АМ \"Тракия\" се осъществява само в активната лента поради пътнотранспортно произшествие.Това съобщиха от пресцентъра на Агенция \"Пътна инфраструктура\" /АПИ/. Шофьорите да се движат с повишено внимание и съобразена скорост, стриктно спазвайки указанията на \"Пътна полиция\", съветват от АПИ.", "date": "2018.09.22", "title": "Катастрофа затапи АМ \"Тракия\""}
{"url": "https://www.novinite.bg/articles/164889/Gorublyane-pak-na-protest-horata-blokiraha-shoseto", "text": "Гражданско недоволство в „Горубляне”. Десетки жители на столичния квартал продължават и днес да протестират, несъгласни с плановете за изграждане на парк върху частни имоти, а не върху общински и частни, предаде репортер на БГНЕС.„Долу ръцете от земята на нашите деди”, „Частната собственост е неприкосновена”, „Земята на горублянци 1956 г – в ТКЗС, 2018 г – в парк Изток” – са само част от плакатите, които местните издигат по време на протеста си. Движението в района на Околовръстното шосе и бул. „Самоковско шосе” е временно ограничено. Чуват се подвиквания от охраняващите полицаи протеста, че \"кметицата им е в ареста и няма кой да ги защити\".Собственици на терени, върху които се планира да се изгради бъдещия Източен парк, граничещ с \"Младост\", \"Дружба\" и \"Горубляне\", са на мнение, че този парк няма да се реализира в близко бъдеще и зад идеята се крият други планове.За това свидетелстват и промените, които се правят в Закона за устройството и застрояването на Столичната община, твърдят собствениците на земи. Те са убедени, че по този начин Общината цели да ги лиши от възможността да сменят предназначението на терените си, които към момента са отредени за озеленяване. Според протестиращите около 500 фамилии са засегнати от проекта, който предвижда зелени площи върху 1250 декара.", "date": "2018.09.22", "title": "Горубляне - пак на протест, хората блокираха шосето"}
{"url": "https://www.novinite.bg/articles/164890/20-dushi-sa-raneni-pri-katastrofi-za-poslednoto-denonoshtie", "text": "20 души са пострадали при катастрофи в страната през изминалото денонощие.Това съобщиха от пресцентъра на МВР.Общо в страната са станали 16 тежки пътнотранспортни произшествия.В София са регистрирани 56 леки и две тежки катастрофи, при които са пострадали двама души.", "date": "2018.09.22", "title": "20 души са ранени при катастрофи за последното денонощие"}
