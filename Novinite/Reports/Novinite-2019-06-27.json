{"url": "https://www.novinite.bg/articles/177508/25-mln-lv-v-podkrepa-na-predpriemachestvoto-chrez-mikrokreditirane", "text": "Фондът на фондовете подписа споразумения с Първа инвестиционна банка, Микрофонд и СиС Кредит за предоставяне на микрокредити на стартиращи и социални предприятия, лица от уязвими групи или младежи до 29 г., които имат желание да стартират собствен бизнес. Кредитите се отпускат с финансов инструмент „Микрокредитиране със споделен риск“ на Оперативна програма „Развитие на човешките ресурси“.Около 850 предприятия ще могат да се възползват от предоставения ресурс в размер на повече от 25 млн. лв. Размерът на микрокредитите е от 5 000 до 48 895 лв. Кредитите са със срок на погасяване до 10 години с до 2 години гратисен период за погасяване на главницата по кредита. Средствата, които се предоставят от Фонда на фондовете, са с нулева лихва, а финансовите посредници прилагат пазарна лихва. По този начин крайните получатели на финансирането теглят кредит със значително по-ниска лихва от пазарната.„Това е една сериозна подкрепа за бизнес начинанията на стартиращите и социалните предприятия, както и в подкрепа на цялостната политика на държавата по отношение на пазара на труда. Целта на инструмента е да подобрим достъпа до финансиране на малките предприятия и на лицата от уязвимите групи“, коментира изпълнителният директор на Фонда на фондовете Александър Георгиев. Той уточни, че по първия транш на финансовия инструмент са отпуснати близо 100 кредита на стойност над 1,5 млн. лв. Сред кредитираните микропредприятия са център за обучение на деца по ментална аритметика, социално предприятие с обществена пералня, в която работят хора с увреждания, кабинети по дентална медицина, малки ресторантчета в туристически райони.Заместник-министърът на труда и социалната политика и ръководител на Управляващия орган на ОПРЧР Зорница Русинова подчерта, че темата за предприемачеството винаги е била в полезрението на Министерството на труда и социалната политика. Тя припомни, че въпреки рекордно ниската безработица, все още съществува проблем с липсата на кадри с необходимите знания и умения. В същото време в малките населени места няма реален голям бизнес, който да поеме част от работната сила тях. „Вярваме, че възможностите за микрокредитиране на предприемчиви хора, които в рамките на собственото си населено място могат да направят малка семейна фирма, е добър начин за създаване на заетост и подкрепа на иновативни мислещи хора, които искат да развиват свой бизнес“, коментира тя.Русинова уточни, че за първи път на социалните предприятия се дава възможност да кандидатстват за кредит чрез този финансов инструмент. До момента са създадени малко над 250 социални предприятия с грантово финансиране. Според нея с кредит от Фонда на фондовете те могат да подкрепят и разширят дейността си.Първа инвестиционна банка ще отпусне кредити в размер на 19,3 млн. лв., Микрофонд - 3,23 млн. лв., СиС Кредит - 2,84 млн. лв. Изпълнителният директор на ПИБ Севдалина Василева коментира, че целта на банката е с тези средства да успее да достигне до максимално широк брой клиенти, на които да помогне за стартирането и развиването на собствен бизнес. „Проучванията показват, че помощта за един малък предприемач достига до още трима души. По този начин се изгражда една мрежа, която подпомага и стимулира развитието на икономиката“, допълни Василева.Изпълнителният директор на Микрофонд АД Георги Бресковски уточни, че намеренията на финансовия посредник са по новото споразумение да финансират приоритетно проекти за закупуване на активи. До момента от Микрофонд са отпуснати около 70 кредита на обща стойност около 1 млн. лв. Клиентите на Микрофонд са създали около 85 нови работни места. Изпълнителният директор на СиС Кредит заяви, че условията за обезпеченост на кредитите ще бъдат още по-облекчени, като ще се изисква минимално собствено участие на кредитополучателите. Много по-гъвкава ще бъде и схемата за усвояване и погасяване на кредита. Йончев уточни, че за първия транш са сключени около 40 договора на стойност около 500 000 лв.", "date": "2019.06.27", "title": "25 млн. лв. в подкрепа на предприемачеството чрез микрокредитиране"}
{"url": "https://www.novinite.bg/articles/177515/45-gradusa-temperaturi-chakat-v-nyakoi-oblasti-na-Ispaniya", "text": "Европа в плен на опасна жега. Най-високи температури за месец юни, откакто се води статистиката, бяха регистрирани в Германия, Полша и Чехия, предаде Нова ТВ. Там вчера живачният стълб достигна почти 39 градуса, дори на големи височини в Алпите бяха измерени 30 градуса. В Испания, най-вероятно жегата е причина за огромен горски пожар в Каталуния. 30 семейства бяха евакуирани.Синоптици предупредиха, че горещата вълна ще става още по-интензивна през следващите дни. А в части на Североизточна Испания се очаква температурата да подмине 45 градуса.", "date": "2019.06.27", "title": "45 градуса температури чакат в някои области на Испания"}
{"url": "https://www.novinite.bg/articles/177488/Slance-jega-i-bez-valeji", "text": "Днес ще е предимно слънчево, след обяд и горещо. Над планините в следобедните часове ще се развива купеста облачност, но валежи са малко вероятни. Ще духа слаб до умерен северен, в Дунавската равнина – западен вятър. Максималните температури ще са между 30 и 35 градуса.Атмосферното налягане е по-високо от средното за юни - бързо ще се понижава.Над планините ще е предимно слънчево, след обяд ще се развие купеста облачност, но вероятността за валежи е малка. Вятърът ще е умерен от северната четвърт. Максималната температура на височина 1200 метра ще е около 24 градуса, на 2000 метра – около 17.Над Черноморието ще бъде предимно слънчево. Преди обяд вятърът ще е слаб от север, а около и след пладне ще духа бриз. Температурите ще се повишат и максималните ще са между 30-32 градуса. Температурата на морската вода е 26-27. Вълнението на морето ще е 2-3 бала.  ", "date": "2019.06.27", "title": "Слънце, жега и без валежи"}
{"url": "https://www.novinite.bg/articles/177492/Nyama-da-ima-milost-kam-prevratadjii-obyavi-Maduro", "text": "Мадуро предупреди, че ще бъде “безмилостен”, ако опозицията се опита да го свали от власт.Президентът на Венецуела Николас Мадуро предупреди, че ще бъде “безмилостен” с опозицията, ако те се опитат да направят преврат, след като правителството му заяви, че е осуетило заговор за убийството му, съобщи АФП, предаде БГНЕС.“Ние ще бъдем безмилостни в революционна контра-офанзива срещу опит за евентуален преврат – ще бъдем безмилостни!”, каза развълнуваният Мадуро по националните радио и телевизионни канали.", "date": "2019.06.27", "title": "Няма да има милост към превратаджии, обяви Мадуро"}
{"url": "https://www.novinite.bg/articles/177491/Kotel-pod-voda-obyaviha-bedstveno-polojenie", "text": "В Котел е обявено бедствено положение, съобщава Нова телевизия. До извънредната ситуация се стигна, след като проливен дъжд вчера следобед наводни ниската част на града. Близо 80 л/м2 са паднали над Котел за по-малко от час. Реката излезе от коритото си и заля къщи и улици.20 къщи са наводнени. Най-засегнати са били тези около реката. Там нивото на водата е достигнало метър и половина. Наложи се и евакуацията на жителите на три къщи в най-ниската част на Котел.Придошлата река заля и главния транзитен път, който минава през града. Това доведе до силно затрудняване на трафика. Нанесени са щети по уличната настилка. Водите са отнесли и домашни животни.Заради бедствената ситуация кметът Коста Каранашев свика кризисен щаб.Няма данни за пострадали хора. Предстои описване на щетите. Общината ще разчита и на държавата за възстановяването на града след бедствието.\"Получихме изключително много сигнали по телефона. Повикахме помощ от Сливен. С приоритет ни бяха бедстващите хора. След като отработихме тези сигнали, преминахме към отводняване, което ще продължи и днес. Наводнените обекти са изключително много\", каза представител на Пожарната в Котел. ", "date": "2019.06.27", "title": "Котел под вода, обявиха бедствено положение"}
{"url": "https://www.novinite.bg/articles/177509/Jiteli-na-nyakolko-sela-i-gradove-shte-blokirat-E-79", "text": "Мащабен протест, който ще блокира международния път Е-79, ще проведат жителите на селата Владая, Драгичево, Мърчаево, Рударци, Кладница и градовете Перник, Радомир, Кюстендил, Дупница и Благоевград. Причината е, че от АПИ от 01.07.2019 г. спират реверсивното движение, което всяка сутрин се извършва чрез поставяне на конуси, които осигуряват движението посока гр. София в две ленти, съобщават организаторите на демонстрацията.В резултат на множество разговори, провеждани от Инициативните комитети на селата Владая и Драгичево, кметовете на селата Драгичево и Рударци, както и представители на администрацията от Перник от една страна и ръководители на МРРБ, АПИ, Столична община и СДВР-КАТ от друга страна, също и на редица протестни действия проведени през последните две години, в крайна сметка беше въведена реверсивна организация на движението в участъка Княжево – Владая от главен път Е-79 с идеята през това време да бъдат изготвени проектите за постоянна реверсивна организация на движението в пиковите часове, регулирана и контролирана от светофарни уредби и подходяща пътна маркировка.Дни преди приключване на тестовия период и далеч преди да са известни официалните резултати безспорен факт е изключително удачната форма на организация на движението, която адресира подобряване на пропускателната способност на участъка от път Е-79 между кв. Княжево и с. Владая в посока гр. София. Реверсивното движение на практика е най-бързото и ефективно решение и това беше категорично доказано през този период. Най-голямата грешка би било изоставянето на подобна мярка и липсата на продължение и надграждане чрез постоянна реверсивна организация на движението, отбелязват от организацията, подготвяща протеста.„Важно е да отбележим, че също така в рамките на този проект се очакваше да бъде решен и проблемът на жителите на с. Драгичево, на които им бе обещано, че ще бъде проектиран и изграден светофар на северния изход на селото“, казват още недоволните.По наблюдения на ползвателите на този участък, както и на членовете на Инициативния комитет резултатите досега надминават и най-смелите очаквания и се изразяват в следното:1. Намаляване на времето за пътуване с минимум 20 минути в пиковите часове като за периода между 7 и 8 часа сутринта намалението надхвърля 30 минути. Това означава между 20 000 и 25 000 часа дневно икономисано време за ползвателите;2. Намаляване на изразходеното гориво за автомобилите с 2 000 литра дневно в резултат на ускореното придвижване;3. Намаляване на емисиите от вредни газове с минимум 30%;4. Намаляване на шумовото замърсяване в района на участъка;5. Подобряване безопасността на движението – на практика през пробния период имаше само едно леко произшествие, макар че по-голямата част от този период беше през зимните и влажните пролетни месеци;6. Повишаване на работоспособността на гражданите, пътуващи по този път вследствие ускоряване на придвижването им до/по работа и обратно.От инициативния комитет на 19.06.2019 г. проведохме среща в МРРБ с главния секретар на Министерството и началника на кабинета на Министъра. Бяха изложени проблемите по пътя София-Перник и настоявахме временната реверсивна организация на движението да бъде продължена за период от още 6 месеца или до окончателното реализиране на проекта за постоянна система за реверсивно движение. Лично главният секретар на МРРБ днес ни информира, че при проведени разговори на МРРБ и АПИ с кмета на район Витоша Теодор Петков, последният категорично се е противопоставил не само на проектите за въвеждането на постоянна организация, но дори и за временното й продължаване с още 6 месеца.Резултатът е, че сега се противопоставят гражданите от Владая на онези от Княжево и в частност от Мала кория, тъй като кметът Петков заявил, че причината да бъде против реверсивното движение, е недоволството на жителите на Мала кория и е информирал МРРБ и АПИ, че ако реверсивното движение продължи те щели да организират протест.„След като стана ясно, че АПИ от понеделник спират временната организация на реверсивното движение, а кметът на р-н Витоша спира проектът за реверсивно движение обяснявайки, че тепърва ще прави обществени обсъждания – мероприятия, които според нас целят ново противопоставяне на гражданите, се взе решение да се проведе протест, който да блокира Е-79 в неделя, 30.06.2019 от 17:00 ч., като протестът ще продължи и през следващата седмица, когато вече няма да има реверсивно движение“, обясняват от инициативния комитет. Протестите са с две категорични искания:1. Изграждане на постоянна система за реверсивна организация на движението;2. Отваряне на северният изход на с. Драгичево посока гр. София.", "date": "2019.06.27", "title": "Жители на няколко села и градове ще блокират Е-79"}
{"url": "https://www.novinite.bg/articles/177494/Babish-ocelya-vapreki-protestite-i-vota-na-nedoverie", "text": "Милиардерът, чешкият премиер Андрей Бабиш оцеля след гласуването на вот на недоверие, въпреки че е изправен пред обвинения в корупция, загриженост на ЕС за възможни конфликти на интереси и масови митинги, изискващи оставката му.Опозицията не успя да събере необходимите 101 гласа в 200-членния парламент, за да свали кабинета, предаде БГНЕС, позовавайки се на АФП.“85 депутати гласуваха „за“ недоверие в кабинета и 85 гласуваха „против”, заяви депутатът Яна Чернохова, след 17-часовата сесия.Само 170 депутати гласуваха, а останалите 30 отсъстваха или се въздържаха от гласуване.Движението на Бабиш АНО води малцинствена коалиция със социалдемократите (CSSD), като разчита на неофициална подкрепа от комунистите за парламентарно мнозинство от 108 места в 200-членния парламент.CSSD гласува в подкрепа на парламента, а комунистите се въздържаха.64-годишният Бабиш, роден в Словакия, който създаде богатството си като основател и собственик на разрастващия се холдинг „Агроферт“ за храни, химикали и медия, попадна под обстрел за предполагаеми сделки на тъмно. Той се сблъсква с полицейски обвинения във връзка с измами в ЕС за субсидията от 2 милиона евро (2,25 милиона долара) и одита на ЕС за неговата двойнствена роля като политик и предприемач.Твърди се, че Бабиш е служил като агент на комунистическата тайна полиция през 80-те години, когато бивша Чехословакия е зад Желязната завеса.Бабиш категорично отрича всякакви нарушения, като настоява, че одитът на ЕС съдържа „грешки“ и характеризира другите твърдения като „кампания за опетняване“.“Вотът не е толкова за правителството, колкото за мен”, каза Бабиш пред законодателите в сряда вечерта, когато започна сесията.”Наистина не разбирам. Това е опит да се дестабилизира страната ни, това е против интересите на нашите граждани”, добави той. “Аз съм премиерът на всички чешки граждани, воювам, за да защитавам техните интереси… Не знам кой може да ме обвинява за нещо”, каза той, като добави, че се надява кабинетът да завърши четиригодишния си мандат.Чешкото правителство е обект на масови митинги след назначаването през април на министъра на правосъдието Мари Бенесова, смятана за съюзник, който би могъл да замете обвиненията срещу Бабиш под килима.Повече от 250 000 души се събраха в Прага в неделя, призовавайки Бабиш да подаде оставка в най-големия протест в Чешката Република след падането на комунизма през 1989 година.Въпреки безредиците, АНО, описана от критиците като партия от един човек, е начело в социологическите проучвания с 30% подкрепа и спечели изборите за Европейски парламент през май. ", "date": "2019.06.27", "title": "Бабиш оцеля въпреки протестите и вота на недоверие"}
{"url": "https://www.novinite.bg/articles/177511/API-predlaga-dialog-mejdu-dvete-sela-sporeshti-za-reversivnoto-dvijenie-po-patya-Sofiya-Pernik", "text": "Утре, 28 юни, в 9:30 ч. Агенция „Пътна инфраструктура“ (АПИ) организира работна среща с Инициативните комитети от Драгичево и Мала Кория по повод организацията на движение по път I-1 през Владая. Жителите на Драгичево желаят да се запази реверсивното движение с осигуряване на две ленти за движение за София сутрин, с което се подобрява пропускателната способност в отсечката, а жителите на Мала Кория настояват то да се премахне.АПИ предлага в диалог с инициативните комитети да се реши въпросът, защото е неприемливо две съседни населени места, които са на разстояние около 9 км едно от друго, да не могат да постигнат съгласие и да предприемат блокиране на натоварен пътен участък, застрашаващи безопасността на движение на всички останали шофьори. На срещата е поканен и кметът на район Витоша Теодор Петков.", "date": "2019.06.27", "title": "АПИ предлага диалог между двете села, спорещи за реверсивното движение по пътя София-Перник"}
{"url": "https://www.novinite.bg/articles/177512/Balgarski-zastrahovatel-zamesen-v-izmama-s-futbolna-sleda-v-Italiya", "text": "Във връзка с тиражираната в медийното пространство информация относно застрахователната измама с италианския футболен клуб „Палермо“, от застрахователната компсния „Лев Инс“ разпространиха официалното становище на компанията:В началото на 2018 г., с цел превенция и защита на своите клиенти, ЗК „Лев Инс“ откри свои представителства в няколко държави, включително и Италия. Целта на тези партньорства е да се окаже юридическа и медицинска помощ, както и цялостно съдействие на нашите клиенти.Преди по-малко от 24 часа, представителството на ЗК „Лев Инс“ в Италия, чрез отдела си за корпоративна сигурност, първо е узнало за замесването на името на компанията в застрахователна измама, свързана с футболен клуб „Палермо“.След установането на брокера, който няма никакви отношения с агенцията ни и респективно компанията, осъществил злоупотребата на стойност 45 000 евро, от представителстовто ни в Италия се свързаха с мениджмънта на футболния отбор и ги уведомиха официално чрез сертифицирано писмо, че са станали жертва на застрахователна измама.По молба на клуба към ЗК „Лев Инс“-Италия днес е постъпило запитване да се направи оценка на риска и съответно да съдейства за решаване на казуса. Към момента и двете страни са сезирали прокуратурата и компетентните власти.ЗК „Лев Инс“ се ангажира да съдейства на футболния клуб „Палермо“ , за да успее да гарантират финансовото си състояние и да получи право да участват в Серия „Б“, след като в края на миналия сезон бяха отстранени от италианската втора дивизия, заради паричните си проблеми.", "date": "2019.06.27", "title": "Български застраховател замесен в измама с футболна следа в Италия"}
{"url": "https://www.novinite.bg/articles/177496/Ot-DPS-varnaha-nadvzetata-subsidiya", "text": "ДПС е превело на Министерство на финансите средствата, които подлежат на връщане заради надвзетата партийна субсидия, стана ясно от думите на лидера на партията Мустафа Карадайъ, предаде БГНЕС.По данни на финансовото министерство сумата възлиза на 1 625 892 лв.Карадайъ отново потвърди, че ДПС няма да участва в политическите консултации, на които ще бъде обсъждана възможността за намаляване на размера на държавното финансиране на партиите и коалициите. На първо четене мнозинството вече подкрепи предложението на Министерски за 1 лев субсидия на получен действителен глас. „Сроковете са изтекли. И ново заседание на комисията да има, с какви предложения ще се занимава? Няма какво да обсъждаме. Вариантите са сегашната ситуация, предложението от Министерски съвет за 1 лев субсидия и нашето предложение, направено в срока, а нула лева субсидия и отворен модел на финансиране на политическите партии“, обясни Карадайъ.„Разговорите с управляващата партия приключиха. Ако те не си държат на думата, си е техен проблем. Един лев – оставаме, да видим какво ще направят те. Ако се извъртят, те ще се извъртят“, заяви от своя страна депутатът от движението Делян Пеевски. Според него въпросът за партийни субсидии вече е приключил, тъй като няма възможност за нови предложения между двете четения на законопроекта. „Това е смешно, което се случва в момента. Субсидията е приета на второ четене на комисия 1 лев и този въпрос е свършил. Какво променяме? Докладът е изготвен. Как ще го направят? Ако ще нарушаваме парламентарните правила, ние няма да гласуваме на комисия друго – да си гласуват“, заяви още Пеевски.  ", "date": "2019.06.27", "title": "От ДПС върнаха надвзетата субсидия"}
{"url": "https://www.novinite.bg/articles/177516/Moldovski-balgari-tragvat-na-peshehoden-pohod-po-stapkite-na-predcite-si", "text": "Пешеходен поход по стъпките на предците си предприеха седем българи от Молдова. Те ще изминат разстоянието от 515 километра от ямболското село Ботево до Тараклия за десет дни. Целта им е по пътя си да опознаят България, съобщава БНТ.Учителят по биология и география Владимир Мъгла е инициатор на идеята. Неговите предци са тръгнали през 1829 г. от тогавашното село Чомлеккьой, днешно Ботево, да търсят спасение. Идеята за похода се зародила още през февруари. Като предизвикателство за духа определят седмината начинанието си. Всички в похода са с различни професии, но са обединени от каузата да намерят корените си.Българите от Молдова не приемат като изпитание преминаването на 515 километра от България до Молдова. Те са горди, че близо два века са успели да съхранят българския език, традиции и обичаи далеч от родината на предците си.Мечтата на голяма част от българите в Молдова е един ден да се върнат и да живеят в България.На 8 юли българите от Молдова, тръгнали по стъпките на предците си, трябва да пристигнат в Тараклия. Надяват се тяхната инициатива да намери последователи и да стане традиция.", "date": "2019.06.27", "title": "Молдовски българи тръгват на пешеходен поход по стъпките на предците си"}
{"url": "https://www.novinite.bg/articles/177489/Manolova-i-nyakolko-NPO-ta-vnasyat-iskaniya-v-SO-sreshtu-prezastroyavaneto", "text": "Омбудсманът Мая Манолова ще подкрепи инициативата на граждани от „Обединена София срещу презастрояването“, които ще внесат конкретни искания до кмета на София Йорданка Фандъкова и Столичния общински съвет за предприемане на спешни мерки срещу унищожаването на зелени площи. Гражданите настояват обществените обсъждания да не са формални, както досега, а да водят до реален ангажимент от администрацията и съобразяване с постъпилите основателни предложения и възражения, разширяване на кръга на заинтересованите лица с право на оспорване на градоустройствените актове и др.Събитието ще се състои от 9:30 часа пред сградата на Община София.Членове на инициативата „Обединена София срещу презастрояването“ са протестиращи от „Овча купел“, „Да спасим Борисовата градина“, ИК „За Зелен Младост“, „Протестна група Младост“, ИК „Лозенец“, „Протестна група Дианабад“, инициатива „Слънце за децата ни“, АРОЕС „Справедливост“, сдружение „Парк Кукуряк“, протестна група „Мусагеница“, гражданска инициатива „Симеоново“, ИК от кв. „Витоша“, жители от кв. „Стрелбище“ и др. Протестът ще бъде подкрепен и от гражданско сдружение „Спаси София“.По-късно, от 14:00 часа, в Министерството на труда и социалната политика омбудсманът Манолова ще участва в заседание на Националния съвет за хората с увреждания. Тя ще представи становището си по Наредбата за включване в механизма личната помощ. Манолова ще алармира за пореден път за затрудненията на гражданите в процеса по кандидатстване, свързани с липсата на ясна, точна и подробна информация, която МТСП трябва да предостави на нуждаещите се хора, така че те да могат да ползват необходимата им асистентска подкрепа от 1 септември т. г. ", "date": "2019.06.27", "title": "Манолова и няколко НПО-та внасят искания в СО срещу презастрояването"}
{"url": "https://www.novinite.bg/articles/177500/Beleznici-za-oshte-edna-grupa-lihvari", "text": "Петима души са задържани при специализирана акция ГДБОП и специализирана прокуратура срещу лихвари в Лясковец. Претърсванията и изземванията от лични адреси и коли продължават, предаде БНТ.Разпитват се и свидетели, пострадали от дейността на организираната група за лихварство и рекет. На входовете и изходите на Лясковец, както и в центъра на града, полицаи проверят всички преминаващи превозни средства и водачите им.Преди точно седмица подобна акция се проведе в Берковица и врачанското село Арчар. Там също бе арестувана група, занимавала се с лихварство.", "date": "2019.06.27", "title": "Белезници за още една група лихвари"}
{"url": "https://www.novinite.bg/articles/177505/Policiyata-v-Plovdiv-arestuva-dvama-slujiteli-na-BABH-za-korupciya", "text": "Във връзка със задържаните двама служители на Областна дирекция по безопасност на храните – Пловдив, БАБХ информира, че лицата са отстранени от работа.ОД на МВР – Пловдив води разследване по случая. Днес се очаква Окръжна прокуратура – Пловдив да повдигне обвинения за подкуп.", "date": "2019.06.27", "title": "Полицията в Пловдив арестува двама служители на БАБХ за корупция"}
{"url": "https://www.novinite.bg/articles/177503/Zaloviha-dvama-policai-ot-Sofiya-s-narkotici", "text": "Двама полицаи от Четвърто районно управление на МВР в София са арестувани при операция на Вътрешна сигурност в МВР. По информация на БНР в тях са намерени наркотици.Единият от полицаите е задържан близо до сградата на Районният съд в столицата, а другият в сградата на районното полицейско управление.По-рано днес от МВР официално обявиха, че дирекция „Вътрешна сигурност“ и СДВР провеждат специализирана операция под ръководството на Софийска градска прокуратура. Повече информация обаче бе обявено, че ще бъде предоставена след приключването на операцията. ", "date": "2019.06.27", "title": "Заловиха двама полицаи от София с наркотици"}
{"url": "https://www.novinite.bg/articles/177493/Djonsan-Na-Velikobritaniya-j-tryabva-premier-kojto-da-vyarva-v-Brekzit", "text": "“Оттеглянето на Великобритания от Европейския съюз в срок до 31 октомври ще обедини консервативната партия, която е в криза, и цялата страна”, заяви фаворитът за нов лидер на консерваторите и премиер Борис Джонсън, предаде БГНЕС.“Партията изпитва криза и губи подкрепа ( на гласоподаватели – бел. ред.). За да се реши това, трябва да направим следното: първо, да напуснем ЕС на 31 октомври. Великобритания се нуждае от един (министър-председател), който вярва в този проект … Трябва да обединим страната, както обединихме Лондон (когато бях кмет – бел. ред.), заяви Джонсън по време на дебат с външния министър Джереми Хънт в сряда вечерта., съобщи АФПБившият външен министър нарече третия компонент на успеха на подготовката на партията „неутрализирането” на опозицията и победата над лейбъристката партия, водена от Джереми Корбин. В момента Лейбъристката партия планира да организира вот на недоверие към новото правителство в парламента. В това отношение съдбата на новия кабинет зависи от това как Консервативната партия ще бъде единна в подкрепата си за новия премиер.Говорейки за състава на новото правителство, Джонсън каза, че не дава никакви обещания, но кабинетът му ще бъде “много способен”. ", "date": "2019.06.27", "title": "Джонсън: На Великобритания й трябва премиер, който да вярва в Брекзит"}
{"url": "https://www.novinite.bg/articles/177499/Ombudsmanat-poiska-reviziya-na-vsichki-razreshitelni-za-stroej-v-zeleni-ploshti-v-stolicata", "text": "„Тук съм по покана на „Обединена София срещу презастрояването“ и подкрепям всяко едно от справедливите им искания.“ Това каза днес омбудсманът Мая Манолова пред сградата на Столичната община, където подкрепи инициативата на редица граждански сдружения, организации и комитети, които протестираха срещу презастрояването на малкото останали зелени площи в гр. София. „Обединена София срещу презастрояването“ бяха подготвили конкретни искания до кмета Йорданка Фандъкова и Столичния общински съвет за предприемане на спешни мерки срещу унищожаването на зелената система в града.„Смятам, че това, което искат гражданите е напълно справедливо и в интерес на гр. София. Аз съм за това СОС да спре произнасянето по устройствени планове, които се отнасят до мащабно строителство и до унищожаването на малкото останали зелени площи, детски площадки, градинки, междублокови пространства. Даже бих разширила това искане – подобна забрана за произнасяне от страна на Общинския съвет за унищожаване на части от зелената система на столицата, трябва да се разпространят и върху работата на следващия Общински съвет“, обяви Манолова.По думите й е крайно време да се сложи точка на застрояването на градинки, междублокови пространства, на ограждане на паркове. Според нея зелената система трябва да се разширява, а не да се руши и да има посегателства върху нея.„Аз съм против изсичането образно казано даже на „едно здраво дърво“. Трябва да се мислят други решения и този и следващият общински съвет имат тази огромна отговорност пред гражданите на столицата“, заяви омбудсманът.Общественият защитник подчерта, че е дошло времето, в което трябва да се направи пълна ревизия на законността на извършените реституции, заменки и на процедурите, които предвиждат застрояване, особено в парковете и зелените площи.„Плаче за ремонт и общинската наредба за провеждане на обществените обсъждания. Всички сме наясно, че те са абсолютно формални и че реално администрацията изобщо не се интересува от мнението на гражданите, освен разбира се, когато те по категоричен начин с гражданска инициатива не заявят своите искания“, допълни Мая Манолова.По думите й са необходими промени в законодателството, които в препоръките си тя нееднократно е отправяла, включително и през Годишните доклади на институцията на омбудсмана. Чрез тях тя е настоявала за разширяването на кръга от заинтересовани лица, които могат да атакуват по съдебен ред всяко решение на СОС, с което се посяга върху зелените площи.Омбудсманът обясни, че гражданите трябва да имат възможността да обжалват пред административните съдилища актовете на Столична община за строителство, визи за проектиране, строителни разрешения, ПУП-ове, за да се проверяват по съдебен ред всички посегателствата върху зелени площи и съответно да се преустановяват.„Промените в законодателството са необходими, защото тези безобразия не са само в гр. София, а и в гр. Пловдив, в гр. Бургас и в десетки други градове“, отчете омбудсманът и подчерта, че е необходима активната политика не само на Столична община, но и на кметовете по места за запазване на зелените площи и на зелената система.Като добър пример за такава активност Манолова посочи кмета на гр. Стара Загора Живко Тодоров, който инициира референдум за парк „Бедечка“ и започналото му презастрояване бе спряно.Гражданите допълниха, че един от големите проблеми в столицата са детските градини и подчертаха, че терените за тях не трябва да се променят, докато не се построи нова детска градина.Членове на инициативата „Обединена София срещу презастрояването“ са протестиращи от „Овча купел“, „Да спасим Борисовата градина“, ИК „За Зелен Младост“, „Протестна група Младост“, ИК „Лозенец“, „Протестна група Дианабад“, инициатива „Слънце за децата ни“, АРОЕС „Справедливост“, сдружение „Парк Кукуряк“, протестна група „Мусагеница“, гражданска инициатива „Симеоново“, ИК от кв. „Витоша“, жители от кв. „Стрелбище“ и др. Протестът беше подкрепен и от гражданско сдружение „Спаси София“. ", "date": "2019.06.27", "title": "Омбудсманът поиска ревизия на всички разрешителни за строеж в зелени площи в столицата"}
{"url": "https://www.novinite.bg/articles/177513/Edinna-elektronna-platforma-zapochva-da-obslujva-vsichki-administracii", "text": "Национална електронна Платформа за достъп до обществена информация бе създадена в рамките на проект с европейско финансиране от администрацията на Министерския съвет. Така се изпълнява законовото изискване заявленията до всички администрации в страната да могат да се подават и по електронен път, а отговорите по тях да бъдат публични за всеки заинтересован потребител.Oчаква се през втората половина на годината Платформата да заработи в пълен мащаб, след като задължените по закон субекти - централните, областните и общинските администрации - определят своите служители-модератори за работа с нея.Потребителските и технологичните параметри на Платформата ще бъдат представени на конференция утре в Министерски съвет.Платформата за достъп до обществена информация е разработена по проект с европейско финансиране BG05SFOP001-2.001-0001 „Подобряване на процесите, свързани с предоставянето, достъпа и повторното използване на информацията от обществения сектор“ с бенефициент администрацията на Министерския съвет.", "date": "2019.06.27", "title": "Единна електронна платформа започва да обслужва всички администрации"}
{"url": "https://www.novinite.bg/articles/177497/46-rast-na-patuvaniyata-ni-v-chujbina", "text": "Пътуванията на български граждани в чужбина през май 2019 г. са 762.1 хил. или с 4.6% над регистрираните през май 2018 година, съобщиха от НСИ, предаде БНТ. Увеличение на пътуванията на български граждани в сравнение със същия месец на предходната година е отчетено към: Италия - с 9.5%, Република Северна Македония - със 7.3%, Турция - с 6.5%, Румъния - с 5.6%, Гърция - с 3.4%, Германия - с 3.3%, и други. Същевременно намаляват пътуванията на български граждани към: Австрия - с 6.8%, Полша - с 5.0%, Белгия - с 3.4%, Сърбия - с 0.3%, и други.В сравнение с май 2018 г. e регистрирано увеличение по всички наблюдавани цели: „други“ - с 6.1%, „служебни“ - с 5.5%, и „почивка и екскурзия“ - с 2.1%. Най-голям относителен дял от общия брой пътувания на български граждани в чужбина през май 2019 г. формират пътуванията с други цели (гостуване, обучение, посещение на културни и спортни мероприятия) - 39.1%, следвани от тези с цел почивка и екскурзия - 33.5%, и със служебна цел - 27.4%. През май 2019 г. най-голям брой пътувания на български граждани са осъществени към: Гърция - 190.5 хил., Турция - 157.0 хил., Румъния - 61.3 хил., Република Северна Македония - 48.3 хил., Германия - 44.8 хил., Сърбия - 44.7 хил., Италия - 31.6 хил., Австрия - 24.2 хил., Обединеното кралство - 21.9 хил., Испания - 21.3 хиляди.През май 2019 г. посещенията на чужденци в България са 946.7 хил. или с 0.9% повече в сравнение с май 2018 година. Регистрирано е увеличение при пътуванията със следните цели: „други“ (вкл. гостувания и транзитни преминавания) - с 2.1%, и „служебна“ - с 1.7%, докато тези с цел „почивка и екскурзия“ намаляват с 0.9%. Транзитните преминавания през страната са 26.9% (254.6 хил.) от всички посещения на чужденци в България.От общия брой чужденци, посетили България през май 2019 г., делът на гражданите от Европейския съюз е 62.7%, или с 0.7% по-малко в сравнение със същия месец на предходната година. Увеличават се посещенията на граждани от Обединеното кралство - с 14.1%, Австрия - с 6.7%, Гърция - с 2.9%, Полша - с 0.7%, Румъния - с 0.3%, и други. Същевременно намаляват посещенията на граждани от Италия - със 17.2%, Германия - с 0.5%, Франция - с 0.5%, и други.Посещенията на граждани от групата „Други европейски страни“ се увеличават с 3.3%, като най-голямо е увеличението на посещенията на граждани от Украйна - с 29.8%.През май 2019 г. преобладава делът на посещенията с други цели - 41.9%, следвани от посещенията с цел почивка и екскурзия - 38.4%, и със служебна цел - 19.7%.Най-много посещения в България през май 2019 г. са реализирали гражданите от: Румъния - 264.0 хил., Гърция - 103.6 хил., Турция - 99.0 хил., Германия - 68.5 хил., Сърбия - 55.3 хил., Република Северна Македония - 43.0 хил., Обединеното кралство - 33.0 хил., Украйна - 32.2 хил., Руската федерация - 28.3 хил., Полша - 22.0 хиляди.", "date": "2019.06.27", "title": "4.6% ръст на пътуванията ни в чужбина"}
{"url": "https://www.novinite.bg/articles/177501/V-Budapeshta-reshavat-dali-da-varnat-na-Skopie-Gruevski", "text": "Бившият македонски премиер Никола Груевски тази сутрин се появи пред съда в унгарската столица Будапеща с белезници.Съдът в Будапеща днес трябва да реши дали ще одобри екстрадирането му в Скопие, където има двегодишна ефективна присъда за злоупотреба с власт. Груевски избяга миналата година нелегално от родината си. Той се опита да скрие белезниците на ръцете със сако. Заседанието на съда е закрито за журналисти. В края на деня се очаква решението на унгарското правосъдие. Според местните медии тази сутрин Никола Груевски е бил задържан и отведен с белезници пред съда, предаде БГНЕС.Преди две седмици македонският министър-председател Зоран Заев каза, че “Груевски е напуснал страната укрит в багажник”. Груевски избяга през Албания, Черна гора и Сърбия. Властите в Будапеща в изключително кратки срокове одобриха искането му за политическо убежище.Никола Груевски управлява с желязна ръка Македония в продължение на 10 години от 2006 до 2016 г., когато беше принуден да подаде оставка заради масовите протести в страната. Неговият авторитарен стил превърна Македония в изолирана държава, която имаше проблеми в отношенията с всичките си съседи. Той контролираше изцяло Македония – от бизнеса до съда и медиите. Несъгласните с него имаха само един вариант – да напуснат страната. През 2015 г. тогавашният лидер на основната опозиционна партия СДСМ, а сега премиер Зоран Заев започна да вади така наречените бомби – записи на разговори на Груевски с неговите подчинени, които разкриха огромния размер на корупцията и бандитските методи, с които лидерът на ВМРО-ДПМНЕ буквално притежаваше Македония.", "date": "2019.06.27", "title": "В Будапеща решават дали да върнат на Скопие Груевски"}
{"url": "https://www.novinite.bg/articles/177510/Gruziya-iska-opita-na-Balgariya-v-proizvodstvoto-na-eterichno-masleni-kulturi", "text": "Грузия иска опита на България в производството на етерично-маслени култури. Това стана ясно по време на среща между министъра на земеделието, храните и горите Десислава Танева и извънредния и пълномощен посланик на Грузия в България Н.Пр.Тамара Лилуашвили.От страна на Грузия бе поискано експертно сътрудничество и научен опит в областта на розопроизводството. Министър Танева заяви, че страната ни е готова да сътрудничи и подчерта, че има ръст при производството на етерично-маслени култури. Тя допълни, че има изградени големи преработвателни предприятия, а и българското розово масло е със защитено географско указание от Европейската комисия.„България има Институт по розата в Казанлък, където работят едни от най-добрите научни специалисти, от които Грузия може да почерпи опит“, категорична бе тя.От своя страна Н.Пр.Тамара Лилуашвили благодари и заяви, че за Грузия е чест да почерпи опит от България, която е сред водещите производители на етерично-маслени култури.По време на срещата двете страни обсъдиха и възможността за сътрудничество в областта на винопроизводството и търговията със селскостопански стоки.", "date": "2019.06.27", "title": "Грузия иска опита на България в производството на етерично-маслени култури"}
{"url": "https://www.novinite.bg/articles/177498/Datska-investiciya-kraj-stolicata-dava-rabota-na-300-dushi", "text": "„От самолета тук се вижда огромен град. Помня като бяха голи поляни. До две години няма да остане празно място с този темп на строителство“. Това заяви министър-председателят Бойко Борисов при посещението си в Икономическата зона София-Божурище. Премиерът отбеляза колко добре и качествено е изградена инфраструктура в индустриалната зона, която привлича все повече инвеститори, а заводите се изграждат един след друг.Министър-председателят Бойко Борисов заедно с вицепремиера Томислав Дончев, с министъра на финансите Владислав Горанов и заместник-министъра на регионалното развитие и благоустройството Николай Нанков разгледаха новата логистична база на компанията JYSK, която се намира в индустриалната зона. Центърът на датската верига край Божурище е най-високото логистично съоръжение в България.Строителството на логистичната база на JYSK започна през лятото на 2017 г., когато компанията обяви, че с инвестиция от 107 милиона евро ще изгради в България четвъртия си в света логистичен център, от който ще снабдява магазините си в България, Гърция, Румъния, Хърватска, Словения, Босна и Сърбия. Другите центрове на веригата са в Дания, Швеция и Полша.Новата база ще разкрие около 300 нови постоянни работни места, свързани с транспорт, ръчни дейности по стоките и др. От датската верига са изчислили, че складовете край София ще спестяват 10 милиона километра годишно за доставки на стоки в Балканския регион.Премиерът Бойко Борисов посети и завода за детайли за опаковъчни машини на германската група „Мултивак“, който също се намира в индустриалната зона в Божурище.Заводът, който бе открит у нас през миналата година, е първото предприятие на световния лидер в опаковъчните решения на изток от Германия. Инвестицията в обекта е над 37 млн. лв. и са открити 153 нови работни места.Министър-председателят Бойко Борисов разгледа производствените площи в завода. От ръководството му отбелязаха, че оборудването е последна дума на техниката, а в производственото хале са монтирани най-модерните съоръжения за допълнително въвеждане на естествена светлина, която осигурява по-голям комфорт на работещите.„Не само че не си отиват инвеститорите, но дойдат ли - и надграждат“, акцентира премиерът Борисов при посещението си в индустриалната зона.  ", "date": "2019.06.27", "title": "Датска инвестиция край столицата дава работа на 300 души"}
{"url": "https://www.novinite.bg/articles/177490/Dneven-horoskop-za-chetvartak", "text": "През последните няколко месеца сте натрупали доста добра карма. Но не бива да оставите всичко на произвола на съдбата. Работете усилено, за да постигнете целите си. В противен случай няма да можете да се насладите на резултатите.  Днес един от старите ви приятели ще се завърне в живота ви. Ще си припомните колко много сте го харесвали и ще се радвате, че е около вас отново. Също така през днешния ден може да срещнете следващия си партньор.Може да има доста недоразумения, които се случват днес - не сте съвсем в синхрон с хората, с които ще работите, така че трябва да сте особено внимателни, за да изясните какво имате предвид, когато говорите.Представителите на останалите зодии могат да намерят дневния си хороскоп  ", "date": "2019.06.27", "title": "Дневен хороскоп за четвъртък"}
{"url": "https://www.novinite.bg/articles/177507/Arestuvaha-shofor-pregazil-jena-i-izbyagal", "text": "В резултат на предприети светкавични оперативни действия е задържан 31-годишен шофьор на лек автомобил, причинил смъртта на пешеходка в село Български извор. Подробности около инцидента и последвалите оперативно-издирвателни действия съобщиха директорът на ОДМВР-Ловеч ст. комисар Милен Маринов и окръжният прокурор на Ловеч Валентин Вълков.В 4:30 часа тази сутрин двама мъже и жена си тръгват от с. Български извор към родното село. Преди изхода на Български извор, на прав участък, водач на лек автомобил навлиза в насрещната пътна лента, отсича мантинелата и удря жената, която се движи по тротоара. Тя попада под колелата на колата, която я влачи няколко метра, след което автомобилът се удря в електрически стълб. 52-годишната жена умира на място, а шофьорът изоставя колата, напуска местопроизшествието и заедно с двамата си спътници тръгват в посока София. При извършения оглед в автомобила криминалистите откриват документите на водача на автомобила и след установяване и на посоката на движението му, веднага са предприети издирвателни действия, в които се включва  допълнителен  полицейски състав. Мъжът веднага е обявен и за държавно издирване. Униформените извършват  претърсване на над 12 къщи в района на с. Петровене с активното съдействие на кмета на селото и в една от тях откриват укрилите се 31-годишен водач, жената с която той живеел на семейни начала и 19-годишен пътник в автомобила.  Те са задържани в РУ-Тетевен в рамките на 24 часа. В утрешния ден се очаква с постановление на прокуратурата мярката за задържане на 31-годишният мъж да бъде удължена до 72-часа, предстои и искане до съда за налагане на постоянна мярка за задържане. Ст. комисар Младенов  категорично заяви, че полицията реагира на всеки подаден сигнал , предприемат се и мерки  за осигуряване на допълнителен полицейски състав на територията на натоварения участък.По случая е образувано досъдебно производство, в рамките на което под наблюдението на прокуратурата ще се изясняват всички обстоятелства и причини за настъпилото произшествие, очакват се и резултатите от взетата кръвната проба на задържания.", "date": "2019.06.27", "title": "Арестуваха шофьор, прегазил жена и избягал"}
{"url": "https://www.novinite.bg/articles/177506/Dvoen-atentat-v-Tunis-policaj-zagina-drugi-sa-raneni", "text": "Полицай бе убит при едната от двете самоубийствени бомбени атаки днес в тунизийската столица Тунис, предаде БНР, цитирайки Ройтерс.Второто нападение бе извършено край полицейски участък в района „Ал Каряни“, като са ранени 4-ма служители на силите за сигурност, съобщи вътрешното министерство.Малко по-рано нападател самоубиец се взриви до патрулка на централната улица край стария град, ранявайки двама полицаи и трима цивилни. Единият от ранените служители на река почина по-късно от получените рани.Части от тяло са пръснати на шосето, около полицейска кола, съобщи АФП, позовавайки се на служител на реда на мястото на атентата.Още не е ясно кой стои зад нападенията, които стават месеци преди изборите в страната и в пика на туристическия сезон, в който Тунис се надява да привлече рекорден брой посетители.", "date": "2019.06.27", "title": "Двоен атентат в Тунис, полицай загина, други са ранени"}
{"url": "https://www.novinite.bg/articles/177495/Evropa-se-gotvi-za-denya-na-strashnata-jega", "text": "Днес се очаква пикът на горещата вълна, обхванала Европа. Сред най-засегнатите ще бъдат Франция, Швейцария и Испания, като очакванията са температурите да надхвърлят 40 градуса, предаде БНТ.Във Франция е в сила специален план за действие при подобни обстоятелства. Обособени са хладни стаи, безплатно се раздава вода, поставени са допълнителни улични чешми. Страната е особено чувствителна по отношение на горещините.През август 2003 година близо 15 хиляди станаха жертва на жегите. Причина за екстремното време в Европа е горещ въздух от Африка.В Германия, Полша и Чехия вече регистрираха рекордно високи температури за месец юни - термометрите отчетоха над 38 градуса. В много държави са издадени и предупреждения за опасност от пожари.От вчера в пламъци е околността на град Тарагона, в испанския регион Каталуния. Със стихията се борят 260 огнеборци, 60 пожарни коли и 15 самолета. Евакуирани са 30 семейства. Пламъците са обхванали 3 600 хектара, като потенциално застрашени са близо 20 хиляди, посочват каталунските власти.  ", "date": "2019.06.27", "title": "Европа се готви за деня на страшната жега"}
{"url": "https://www.novinite.bg/articles/177502/Petkov-Nasilieto-nad-deca-e-seriozen-problem-za-vsyako-obshtestvo", "text": "Насилието и злоупотребата с деца е едно от най-сериозните нарушения, свързани с правата на децата. Това е сериозен проблем на всяко общество, тъй като неговата значимост се определя не само от разпространението, но и от тежките и вредни последици, които оказва върху детското развитие. Това каза министърът на труда и социалната политика Бисер Петков при откриването на двудневна регионална конференция на тема „Интелигентни инвестиции в стратегии и партньорства за предотвратяване и справяне с насилието над деца“.Форумът, който се провежда днес и утре в София, събра над 150 експерти и представители на държавни институции от 10 държави от Югоизточна Европа - България, Румъния, Сърбия, Черна гора, Босна и Херцеговина, Северна Македония, Албания, Косово, Украйна и Гърция. Събитието се организира от УНИЦЕФ-България, Министерството на труда и социалната политика, Държавната агенция за закрила на детето, Световната здравна организация, Child Protection Hub, подкрепян от Terre des Hommes и Обединение „Детство без насилие“ - България.В изказването си министър Петков подчерта, че вече 28 години България развива политиките за детето в контекста на принципите на ратифицираната от страната ни Конвенция на ООН за правата на детето. Една от тези политики е свързана именно с насилието и с целенасочения стремеж за превенция, недопускане и преодоляване на явлението, както и за подобряване на подкрепата и гарантирането на правата на децата, пострадали от насилие или различни форми на злоупотреба.Министърът подчерта, че българското законодателство поставя специален акцент на въпросите, свързани с превенция на насилието, координацията между институциите и подкрепа на децата жертви. Той посочи, че през последните няколко месеца се наблюдава липса на еднозначно разбиране, погрешно интерпретиране и силно поляризирани мнения по отношение на насилието. Сред обществото ни е видно и недостатъчно познаване на действащото от много години законодателство в областта на закрилата на детето, включително по отношение на постъпването и работата по сигнали за деца в риск, регламентираното задължение за съдействие и др., каза министър Петков.", "date": "2019.06.27", "title": "Петков: Насилието над деца е сериозен проблем за всяко общество"}
{"url": "https://www.novinite.bg/articles/177514/Sadat-v-Budapeshta-otryaza-Skopie-za-deportiraneto-na-Gruevski", "text": "Унгарски съд отхвърли днес искането на Скопие за екстрадиция на бившия премиер Никола Груевски, който е обвинен в злоупотреби с публични средства и осъден за покупката на луксозен „Мерцедес“, предаде БНР, позовавайки се на АФП.„Условията за екстрадиция, след като разгледахме международната заповед за арест и искането за екстрадиция, не са изпълнени“, обяви съдия Ева Варди след кратко закрито слушане в Будапеща.Груевски получи разрешение свободно да напусне съдебната зала.Той избяга в Унгария през ноември през Албания, Черна гора и Сърбия, след като бе осъден на две години затвор за използването на правителствен „Мерцедес“ на стойност 600 000 евро за лични нужди.  ", "date": "2019.06.27", "title": "Съдът в Будапеща отряза Скопие за депортирането на Груевски"}
{"url": "https://www.novinite.bg/articles/177504/Borisov-iska-zavarshvane-na-koridor-10-v-minimalni-srokove", "text": "Най-бързо и ускорено довеждащият път за Индустриална зона Божурище трябва да бъде направен, разпореди министър-председателят Бойко Борисов при днешната инспекция на строителните дейности по изграждането на магистрала „Европа“. „Трябва да се стартира незабавно. Чухте какво казват от немските заводи – разпродадени са всички парцели на индустриалната зона. Не само че не си отиват, но идват и още повече. Като дойдат и още по-големите заводи и тази магистрала ще отеснее, още преди да я построят“, каза премиерът Борисов.Министър-председателят провери строителството на трасето от АМ „Европа“ в участъка Драгоман – Сливница. Проектът стартира в средата на месец май тази година, ще бъде завършен до 2021 година и се изпълнява със средства от републиканския бюджет по програма „Ново строителство“ на Агенция „Пътна инфраструктура“.„След нас ще остане това. Всеки работник като си води децата ще им каже: „Аз съм го правил това!“, поколения ще знаят, че бащите им са работили тук“, посочи още Борисов по време на разговорите със строителите и работниците на АМ „Европа“.Премиерът бе категоричен, че при строителните дейности трябва да се опазва археологията и природата.„Искам да вдигнем 10 процента доходите догодина, да дадем повече пари за медицинските сестри сега“, заяви Борисов и добави, че затова е важно възможно най-скоро да се реализират приходи и от тол системата, за да не се разчита само на готовите пари от приходните агенции.В момента се работи или се извършват подготвителни дейности по двата участъка на магистрала „Европа“ -  от ГКПП „Калотина“ до Драгоман  и от Драгоман до Сливница. През есента се очаква да стартират реалните строителни работи и по участъка от ГКПП „Калотина“ до Драгоман.Пътят София – Калотина е основна пътна артерия, част от Коридор № 10, чрез модернизацията на който ще се развие и подобри преразпределянето на транспортните потоци по Трансевропейските транспортни коридори №4 и № 8 в посока Бургас, Турция и Гърция.Модернизацията на пътя ще подобри пропускателната способност и безопасност на движение в участъка, ще се облекчи високата интензивност на транзитното движение от и за централната част на Европа по транспортен коридор „Ориент/ Източно-Средиземноморски“.В днешната инспекция на АМ „Европа“ заедно с министър-председателя Бойко Борисов бяха вицепремиерът Томислав Дончев, министърът на финансите Владислав Горанов и заместник-министърът на регионалното развитие и благоустройството Николай Нанков.", "date": "2019.06.27", "title": "Борисов иска завършване на коридор №10 в минимални срокове"}
