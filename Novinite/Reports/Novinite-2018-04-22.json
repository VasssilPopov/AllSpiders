{"url": "http://www.novinite.bg/articles/159004/24-plaja-v-oblast-Varna-sa-bez-naemateli", "text": "В навечерието на летния сезон стана ясно, че 24 плажа във Варненска област ще са без наематели. Те вече са в списъка на неохраняемите ивици, за които държавата трябва да се погрижи и да осигури водно спасяване там през лятото.За поредна година големи и атрактивни плажни ивици остават без концесионери. Сред тях са плажовете на Камчия и Шкорпиловци. Основната причина да са без стопани е високата концесионна такса.Стоян Пасев - областен управител на Варна: Преди две години таксата за целия комплекс \"Камчия\" беше 2.5 млн. лв., тоест условно е разделен на пет плажа по 500 000 грубо казано, наполовина падна цената на 250 хиляди, но пак е непосилна явно за наемателите и концесионерите. Около 25 километра плажна ивица извън територията на Община Варна остава без концесионери. Много от плажовете в общините Аврен, Бяла и Долни чифлик са предпочитани и за почивка, и за къмпингуване през лятото.Стоян Пасев - областен управител на Варна: Още повече на територията на Община Бяла знаете за Карадере казуса, там липсва инфраструктура, пречи въобще за осъществяването на каквато и да е вид дейност на плажа. Сериозен финансов проблем за общините е да се грижат за почистването на плажовете без концесионери. Община Аврен трябва да се грижи за пясъчната ивица на Камчия без да печелят от това.Стоян Пасев - областен управител на Варна: По принцип 40% от концесионните такси влизат за направата на инфраструктура и довеждаща инфраструктура към атракционната зона. Експерти са на мнение, че трябва да има друга форма за стопанисване на плажовете. Те да бъдат категоризирани и от това да зависи концесионната такса.", "date": "2018.04.22", "title": "24 плажа в област Варна са без наематели"}
{"url": "http://www.novinite.bg/articles/159012/Islyamska-darjava-poe-otgovornost-za-atentata-v-Kabul", "text": "Най-малко 31 са вече загиналите при днешния самоубийствен атентат до център за регистрация на избиратели в афганистанската столица Кабул. Ранени са били 54 души, предаде Ройтерс, като се позова на говорител на здравното министерство.Отговорност за акта пое групировката \"Ислямска държава\". Говорителят на вътрешното министерство Наджиб Данеш каза, че атентаторът се е самовзривил до центъра, където служители издавали карти за самоличност в рамките на процедурата по регистрация на избирателите за насрочените за октомври парламентарни избори.Експлозията унищожила автомобили и изпочупила стъклата на близките сгради, покривайки улицата с отломки. Това е най-тежката атака в Кабул от януари, когато бомба, скрита в линейка, отне живота на около 100 души. Днешният атентат беше извършен в западен район на столицата, в който живеят много представители на предимно шиитското малцинство хазара, нееднократно подлагано на атаки, за които отговорност пое ИД.Нападението беше извършенo въпреки засилените мерки за сигурност. Преди дълго отлаганите парламентарни избори и избори за областни съвети през октомври центрове за регистрация на избиратели са разкрити в цял Афганистан и имаше опасения, че те може да станат обект на екстремистки нападения. Макар регистрацията да започна този месец, вече имаше множество нападения, чиято цел е да осуетят процеса.Пак днес при бомбена експлозия близо до център за регистрация в северния град Пул и Хумри загинаха шестима души от едно семейство, а още трима души бяха ранени. Ако процесът на регистрация на милионите избиратели, много от които нямат афганистанска карта за самоличност, не приключи навреме, изборите почти сигурно ще бъдат отложени за догодина.", "date": "2018.04.22", "title": "\"Ислямска държава\" пое отговорност за атентата в Кабул"}
{"url": "http://www.novinite.bg/articles/159013/Gol-maj-zastrelya-trima-v-restorant-v-shtata-Tenesi", "text": "Мъж, облечен само със зелено яке, застреля трима човека и рани четирима в денонощен ресторант \"Уафъл Хаус\" в околностите на Нашвил, щата Тенеси, съобщи в Туитър градската полиция, цитирана от Ройтерс.Нападателят, който според описанието бил въоръжен с автомат AR-15, влязъл в заведението в Антиок, предградие на Нашвил, малко преди 03,30 ч. (08,30 ч. по Гринуич) и открил огън по посетителите. Един от посетителите му отнел оръжието.Полицаи разказали за Си Ен Ен, че мъжът захвърлил якето, преди да избяга пеша. Не е ясно дали носи още едно оръжие. Според местни медии втори инцидент със стрелба наблизо може би има връзка със случая.Полицията издирва стрелеца, като предупреждава, че го смята за въоръжен и много опасен. Един от ранените е в критично състояние в болница.", "date": "2018.04.22", "title": "Гол мъж застреля трима в ресторант в щата Тенеси"}
{"url": "http://www.novinite.bg/articles/158993/Slanchevo-termometrite-se-kachvat-do-29-gradusa", "text": "Днес ще е слънчево и ще духа слаб вятър. Максималните температури ще са между 24 и 29 градуса, в София - около 25 градуса.В планините също ще грее слънце и ще е топло. На 1200 метра термометрите ще се качат до 18 градуса, а на 2000 м - до около 10 градуса.Край морето вятърът ще е до умерен от северозапад. Максималните температури ще са между 21 и 25 градуса, а сред вълните от 1-2 бала ще е между 11 и 13 градуса. През следващите дни времето остава слънчево и топло. ", "date": "2018.04.22", "title": "Слънчево, термометрите се качват до 29 градуса"}
{"url": "http://www.novinite.bg/articles/159006/Spasiha-mecheta-bebeta-majka-im-ya-nyama", "text": "Три мечета - кърмачета, останали без майка си, са спасени при съвместна акция на МОСВ, РИОСВ – Смолян и фондация „Четири лапи“, съобщи бТВ.Мечетата били сами на асфалтов път край родопското село Барутин, няколко часа хората издирвали майката мецана, но не успели да я намерят. малките животни са транспортирани в спасителния център в Белица, където специалисти ще поемат грижите за тях.В района на Барутин пък ще се поставят фотокапани, които да следят дали майката на мечетата ще се появи. Ако тя не се върне до седмица, мечетата ще бъдат настанени в специален център за осиротели мечета в Гърция.Там те ще се подготвят за връщане в естествената им среда.", "date": "2018.04.22", "title": "Спасиха мечета - бебета, майка им я няма"}
{"url": "http://www.novinite.bg/articles/159008/Direkciyata-na-NP-Pirin-organizira-proletno-pochistvane-na-zashtitenata-teritoriya", "text": "Дирекцията на Национален парк \"Пирин\" организира пролетно почистване на подходите към защитената територия и местата за отдих. \"Дейността е част от инициативите на МОСВ за отбелязване Деня на Земята - 22 април. В почистването се включиха над 100 доброволци, както и служителите на парка\", съобщи директорът на НП \"Пирин\" Росен Баненски.\"Основно се почистват терените над Банско, в подножието на планината до районите, където има снежна покривка. В акцията се включиха много деца и туристи, раздадени са ръкавици и чували и се радваме, че отпадъците останали от туристите и скиорите след зимата са много малко. Създали сме необходимата организация с техника и автомобили на парковата дирекция, събраните отпадъци да бъдат свалени в Банско\", допълни Баненски.", "date": "2018.04.22", "title": "Дирекцията на НП \"Пирин\" организира пролетно почистване на защитената територия"}
{"url": "http://www.novinite.bg/articles/158992/Otbelyazvame-Mejdunarodniya-den-na-Majkata-Zemya", "text": "На 22 април се отбелязва Международният ден на Майката Земя, предаде ТАСС.Международният ден на Майката Земя беше обявен с резолюция на Общото събрание на ООН по инициатива на Боливия. Съавтори на резолюцията станаха над 50 държави членки на ООН. Според резолюция 63/278 Майката Земя \"е общоприето название на планетата Земя в редица страни и региони\". Името \"отразява съществуващата взаимозависимост между човека, другите живи същества и планетата\". Целта на Международният ден на Майката Земя е да способства за опазване на съществуващото природно разнообразие и постигането на баланс между човека и природата, поддържане на справедлив баланс между икономическите, социалните и екологически нужди, както и борба с пренебрежителното отношение на хората към природните ресурси и екосистеми.В САЩ традицията да се провежда Ден на Земята на 22 април е започнала още от 1970 г. и след това е била възприета от други страни. На 22 април милиони американци се включват в шествия с искане властите да гарантират икономическата сигурност.", "date": "2018.04.22", "title": "Отбелязваме Международния ден на Майката Земя"}
{"url": "http://www.novinite.bg/articles/158996/Zadarjaha-zapodozryan-za-hvarlenata-bombichka-ranila-policai-na-vechnoto-derbi", "text": "Полицията е задържала заподозрян за хвърлената бомбичка, която рани двама полицаи на вечното дерби ЦСКА - \"Левски\" на 18 април.Късно в събота вечерта мъжът е бил отведен за разпит в СДВР. Близки до разследването твърдят, че той е привърженик на \"сините\".Повече подробности вероятно ще бъдат изнесени в неделя. Тогава ще стане ясно и дали на заподозрения ще бъдат повдигнати обвинения, съобщава Darik. Инцидентът стана в почивката между двете полувремена на двубоя, изигран на Националния стадион \"Васил Левски\".От Сектор Б беше хвърлена самоделна бомбичка, която счупи стъклена врата на един от изходите на стадиона и рани двама униформени служители - 24-годишната Гергана Зашева и колегата й Петър Иванов.Зашева претърпя сложна очна операция в столична болница. Лекарите предупредиха, че едва след няколко месеца ще се разбере дали зрението й ще се възстанови напълно.Колегата й Петър Иванов се отърва по-леки наранявания. Заради инцидента бе проведена светкавична полицейска операция. Задържани бяха повече от 40 души, но след разпити всички те бяха освободени. Спортното и вътрешното министерства пък решиха да направят законодателни промени в борбата срещу хулиганството по стадионите. Очаква се до два месеца да бъде внесен изцяло нов закон. Една от идеите, залегнали в него, е въвеждането на поименни билети.", "date": "2018.04.22", "title": "Задържаха заподозрян за хвърлената бомбичка, ранила полицаи на вечното дерби"}
{"url": "http://www.novinite.bg/articles/158997/Davat-knigi-za-smet-v-5-grada-nosete-plastmasovi-otpadaci", "text": "В пет града днес от 10 до 13 часа ще дават \"Книги за смет\".  Кампанията, която се организира за шести път, е с акцент върху събирането на отпадъци от пластмаса. В София инициативата се провежда при паметника на съветската армия. За всеки килограм предадена пластмаса организаторите ще дават една или две книжки. \r\nТази година кампанията се провежда и в Пловдив, Бургас, Стара Загора и Велико Търново.\r\nПризоваваме гражданите на тези 5 града да донесат колкото се може повече пластмаса за рециклиране и повече родители и деца да се включат, заяви Марияна Петкова от фирмата за разделно събиране на отпадъци по БНР. \r\n", "date": "2018.04.22", "title": "Дават книги за смет в 5 града, носете пластмасови отпадъци"}
{"url": "http://www.novinite.bg/articles/158998/Ogledat-na-kolata-blasnala-avtobusa-na-Trakiya-izvarshen-za-10-minuti", "text": "Тройна експертиза ще решава разсеяност или повреда в автомобила на Цвета Таскова e причината тя да се блъсне с колата си в автобус на магистрала „Тракия”. При тежкия инцидент  на 13 април загинаха шестима души, а други 20 бяха ранени. Стана ясно, че след катастрофата експертите направили едва 10-минутен оглед на автомобила на Таскова, а заключението било, че той е технически изправен. Наблюдаващият случая прокурор обясни, че има доверие в работата на специалистите, направили диагностиката. Именно това е един от мотивите прокурор Миро Ангелов да поиска най-тежката мярка за неотклонение за Цвета. Екип на NOVA направи консултация с автоексперти, които не са вещи лица, но ежедневната им работа е свързана с диагностика на различни видове автомобили. „Проверка и диагностика на един автомобил за 10 минути е... доста бърз и според мен - нещателен оглед. Ние за автомобили, които не са катастрофирали, отделяме по над 2 часа. В случая много човешки съдби са на кръстопът, визирам не само шофьорката и нейното семейство, а и много роднини на пострадалите и загиналите, които искат истината да излезе наяве”, коментира Румен Дунев, експерт и шампион по автомобилизъм.Затова е назначена нова, тройна експертиза.Основната теза на прокуратурата е, че колата на Таскова се е ударила в предната лява гума на автобуса, при което той се е завъртял надясно и се е преобърнал в канавката. А шофьорката обяснила, че започнала изпреварване със скорост 110 км/ч, като в началото на маневрата усетила някаква несигурност в автомобила, който без причина се насочвал настрани. Опитала да го овладее, но не успяла. „Вероятно автомобилът само е отклонил движението на автобуса. Ако един лекоатлет тича и малко дете се изпречи на пътя му и го бутне встрани, той може да излезе от пътеката, въпреки че тежи 80-100 кг, а детето - 20 кг”, коментира още Дунев.Ремонт на автомобила на Таскова е правен няколко дни преди катастрофата. „Това със сигурност ще бъде проверено по делото, но тъй като в началото имахме данни ,че автомобилът бил технически изправен и тя е употребявала алкохол - това ме мотивира да поискам най-тежката мярка”, обясни прокурор Миро Ангелов. Той каза, че лично е посетил Цвета в ареста. „Исках да й връча постановление за медицинска и психиатрична помощ. Може да съм прокурор, но съм и човек . На всеки му е тежко в тези моменти. Така че видях - наистина, тя е много притеснена и за нея това е шок”, споделя обвинителят. След два дни съдът отново ще решава дали да промени мярката на 29-годишната Цвета Таскова в по-лека.", "date": "2018.04.22", "title": "Огледът на колата, блъснала автобуса на „Тракия” - извършен за 10 минути"}
{"url": "http://www.novinite.bg/articles/158999/Nova-usluga-v-pomosht-na-horata-v-neravnostojno-polojenie-v-Burgas", "text": "Хората в неравностойно положение в Бургас вече могат да се образоват и работят с помощта на социални асистенти по програма \"Без ограничения\". От стартирането ѝ в града услугата се ползва от 33-ма души, повечето от които са незрящи.Бургаската писателка Калина Вергиева е издала десетки книги, но заради влошеното си зрение писането на нови творби станало проблем за нея.Сега социален асистент пише вместо нея стиховете и после и ги чете.Калина Вергиева: Изключително ми е полезен, защото през последните години зрението ме се затрудни и ме стана изключително трудно да се придвижвам. Петър Костадинов е прикован в инвалидна количка и трудно се придвижва до работа сам.Петър Костадинов: Улесняват ме. вкъщи ми помагат за работа някои неща.Имам кола, но не съм шофьор. Наемам човек личен асистент,който с моята кола ходим да се разписваме. Услугата е предназначена за хора с увреждане, които работят, учат или си търсят работа.Марионела Стоянова - председател на Сдружение \"Социален център-Бургас\": Друга част от целевата група, към която е насочен този проект, са семейства, където членовете на семейството трябва да се грижат за хора с увреждания. Ако си представим едно семейство, в което синът или дъщерята е лице с увреждане и родителите трябва да се грижат за него, това означава, че ще се затрудни трудовата реализация на тези родители. Към проекта има изграден и Център за почасови социални услуги. Там с помощта на диспечер се насочват социалните асистенти към потребителите на услугата.", "date": "2018.04.22", "title": "Нова услуга в помощ на хората в неравностойно положение в Бургас"}
{"url": "http://www.novinite.bg/articles/159000/Proveryavame-po-elektronen-pat-dokumenti-v-kadastara", "text": "Статусът на заявлението за издаване на документи от Агенцията по геодезия, картография и кадастър могат да бъдат проследявани на страницата на Агенцията, без да се налага гражданите да ходят на място в офисите на службата. Такава възможност дава кадастрално-административната информационна система \"КАИС\" на адрес .В системата могат да се подават по електронен път заявления за нанасяне на настъпили промени в кадастралния регистър на недвижимите имоти, издаване на скица за имот или сграда в урбанизирана или неурбанизирана територия, предоставяне на копие от кадастрална карта в графичен вид и други.В онлайн портала могат да се заявят и различни видове справки- за граници и кадастрална информация за имоти, справки по кадастрална карта, за собствениците и носителите на други вещни права за един имот от кадастралния регистър на недвижимите имоти, копия от кадастрални карти в графичен вид, извадки от кадастралната карта с данни от кадастралния регистър на недвижимите имоти за един имот, копие на кадастрална карта в цифров вид без данни за собствеността и други.За цялата страна от началото на годината досега подадените заявления за услуги от АГКК са близо 70 хиляди, като само 10% от предоставяните от агенцията услуги са заявени електронно, съобщава МРРБ. Само в София месечно се подават над 7 хиляди заявления, средно дневно това са по около 450 човека, преминали през офисите на АГКК, а в цялата страна – средно на ден са около 2 000 човека.", "date": "2018.04.22", "title": "Проверяваме по електронен път документи в кадастъра"}
{"url": "http://www.novinite.bg/articles/159001/Huliganat-hvarlil-bombichka-na-vechnoto-derbi-se-predal-sam-na-policiyata", "text": "Задържаният за инцидента със самоделна бомбичка, ранила униформени служители по време на футболния мач между ЦСКА и Левски на 18 април, се е предал сам в полицията. Младежът сам се явил в полицията снощи в късните часове.Мъжът е разпознат от видеозаписите на камерите на стадиона от татуировка на крака. Днес предстои МВР да даде повече информация за самоличността му.Инцидентът стана в сряда на почивката между полувремената в супер сблъсъка от 30-ия кръг на Първа лига между ЦСКА и Левски, игран на националния стадион \"Васил Левски\".От Сектор \"Б\" беше хвърлена самоделна бомбичката, която счупи стъклена врата на един от изходите на стадиона и рани двама униформени служители - 24-годишната Гергана Зашева и колегата й Петър Иванов.Гергана Зашева претърпя сложна операция в столичната болница \"Царица Йоанна-ИСУЛ\". Лекарите предупредиха, че едва след няколко месеца ще се разбере дали зрението й ще се възстанови напълно. Колегата й Петър Иванов се отърва по-леки наранявания и без болничен престой.Дни след инцидента той призова привържениците, които правят тези неща, \"да се замислят, че там в публиката може да е и техен роднина”. Заради инцидента бе проведена светкавична полицейска операция. Задържани бяха над 40 души, но след разпити всички бяха освободени.Спортното и вътрешното министерства пък стигнаха до извода, че са нужни законодателни промени, като една от обсъжданите идеи е въвеждане на поименни билети.", "date": "2018.04.22", "title": "Хулиганът, хвърлил бомбичка на вечното дерби, се предал сам на полицията"}
{"url": "http://www.novinite.bg/articles/159011/SZO-nastoya-za-ogranichavane-na-reklamata-na-tyutyunevi-izdeliya", "text": "СЗО и експерти от България, Европа и света настояха за подобряване и прилагане на политиката за контрол на тютюна в България и ЕС в контекста на ограничаване на рекламата, промоцията и спонсорството на тютюневи изделия.На кръгла маса, посветена на темата, д-р Гергана Гешанова, председател на Коалиция за живот без тютюнев дим, коментира, че у нас имаме големи традиции в производството на тютюневи изделия, но имаме и големи традиции в борбата с тютюнопушенето. „През 2005 г. беше приета рамковата конвенция за контрол на тютюна на СЗО.В България беше създадена и голямата гражданска инициатива „България без дим“, която обединява хиляди българи, които искат да не бъдат опушвани от тютюневия дим”, обясни Гешанова. Тя припомни, че тази гражданска инициатива помогна много за забраната на пушене на закрити обществени места.Според нея рекламата на цигари никога не показвала лошата страна на нещата. „Те никога не показват болница или човек, който не може да диша и умира от рак. Те показват една фалшива прекрасна страна на тютюнопушенето, която подлъгва голяма част от младите хора. В България сме извървели дълъг път - имаме забрана на пушене на обществени места на закрито, грозни снимки, висок акциз, забрана за реклама в медиите. Но все още има изключително дълъг път, който да извърви страната ни, за да достигнем най-добрите практики по света“, посочи още Гешанова.\"Готови сме да работим заедно с правителството и гражданските организации, за да постигнем мисията си. Това е бъдещето на децата на тази красива страна. Всяка година си отиват без време над 20 000 души в България поради тютюнопушене. Това е абсолютно неприемливо и трябва да работим много усърдно, за да се справим с това предизвикателство“, заяви д-р Скендер Сила, представител на СЗО и ръководител на офиса на Световната здравна организация за България.Той коментира, че всяка година тютюнът убива 7 милиона души и развива много болести. „Тютюнът не само утежнява здравната система, но и икономиките. Следователно всички здравни организации призовават всякакви форми на реклама на тютюневи изделия да бъдат забранени, за да може да се намали броят на тютюнопушещите.Съвсем ясно е доказано, че при излагане на реклами се увелича процентът на млади хора, които пушат. При това младите хора до 25-годишна възраст казват, че редовно са изложени на подобни реклами“, посочи представителят на СЗО. Скендер Сила изтъкна още, че в последното десетилетие в България тютюнопушенето се е увеличило. „Днес над 1 млн. от зрелите българи пушат. Това е поради липсата на стратегия и политика.СЗО е изключително угрижена за положението в България“, каза Сила. 43% мъжете и 27% от жените пушат, което е далеч по-висока стойност спрямо глобалното ниво. България трябва спешно да се опита да се справи с тази епидемия, категоричен бе още представителят на СЗО.", "date": "2018.04.22", "title": "СЗО настоя за ограничаване на рекламата на тютюневи изделия"}
{"url": "http://www.novinite.bg/articles/159014/Avtobus-pomete-vazrastna-jena-na-peshehodna-pateka", "text": "Автобус, изпълняващ редовен курс по междуселищна линия, е блъснал възрастна жена на пешеходна пътека в Пазарджик, съобщават от Областната дирекция на МВР в града. Инцидентът е станал около 12,10 часа в неделя.На подадения сигнал са се отзовали автопатрул на Пътна полиция и екип на Спешна помощ с линейка. Установено е, че пострадалата е 82-годишна жена от областния център. Оказана й е първа помощ, след което е настанена за лечение в областната болница. Състоянието на ранената е тежко.Все още не се съобщават причините за произшествието.", "date": "2018.04.22", "title": "Автобус помете възрастна жена на пешеходна пътека"}
{"url": "http://www.novinite.bg/articles/159003/Redica-narusheniya-v-Speshnite-otdeleniya-na-bolnici-v-stranata", "text": "За миналата година инспекторите от Медицинския одит са установили пациенти, които не са получавали качествена грижа, а в други случаи са плащали за безплатни услуги. В много от Спешните отделения е отчетен ръст на пациенти, които не са успели да се свържат с личния си лекар.Най-честите нарушения на спешните отделения - пропуски в медицинската документация и преценка на състоянието на спешния пациент без консултация с друг специалист.Емил Велчовски - главен секретар на ИА \"Медицински одит\": В немалко случаи пациентът се връща, точно поради грешна преценка. Имахме един такъв случай в Севлиево. Един дядо с хипотрермия е върнат. на другия ден той е починал. В други случаи - пациенти са плащали, без да е необходимо.Емил Велчовски - главен секретар на ИА \"Медицински одит\": В болницата в Силистра установихме при една проверка около 55 случая, при които е извършена екстракция на кърлеж и пациентите са заплатили за това нещо. Освен пациентите, за тези случаи е платило и Здравното министерство. То плаща на спешните отделения за всеки преминал спешен пациент. В периода април-юни 2017 г. през спешното отделение на частна болница в Пловдив са преминали с 50% повече пациенти, в сравнение със същия период на 2016 г.Проверката на здравната инспекция за причините - лични лекари от ДКЦ-то на болницата насочвали свои пациенти с кашлица и хрема към спешното отделение в извън работно време. По документи тази дейност трябвало да се осъществява от дежурен кабинет.д-р Сийка Димчева - директор Дирекция \"Медицинска дейност\" - РЗИ-Пловдив: ДКЦ \"Пълмед\" до момента на проверката няма регистриран такъв кабинет в структурата си.д-р Заприн Пепелов - управител на ДКЦ и зам.-директор УМБАЛ \"Пълмед\": Винаги е имало кабинет, неотложен, регистриран, където са провеждани тези прегледи. Медицинският одит e издал предписание за разкриване на кабинет за неотложна помощ към болницата, което е изпълнено през октомври миналата година. В спешните отделения на други болници в страната също отчетено увеличение на преминалите пациенти.Във Видин спешна помощ са търсили предимно неосигурени и пациенти, които не са успели да открият личния си лекар. Когато личните лекари ги няма, към бърза помощ трябва да се обърнем. Ние сме на 40 километра. Аз съм от Бранковци, нямаме лекар там тука винаги. В писмен отговор от болницата обясниха, че не отказват помощ на неосигурените, за да избегнат конфликти, а пациентите, които не откриват личния си лекар, ги търсели, защото кабинетът за неотложна помощ не работи пълноценно.Емил Велчовски - главен секретар на ИА \"Медицински одит\": Това е зависимост, която рефлектира върху разходването на средствата по бюджета на МЗ, за сметка на организацията на дейността на ОПЛ. Здравното министерство и касата започват съвместни проверки на лични лекари и кабинети за неотложна помощ. Работна група от експерти и лекари ще търси възможности за решаване на проблема.", "date": "2018.04.22", "title": "Редица нарушения в Спешните отделения на болници в страната"}
{"url": "http://www.novinite.bg/articles/159015/Ogranichavat-dostapa-do-NDK-v-chetiri-dni-sledvashtata-sedmica", "text": "В понеделник, четвъртък, петък и събота следващата седмица (23, 26, 27 и 28 април) достъпът до централната сграда на НДК ще бъде ограничен.Мярката се налага от съображения за сигурност във връзка със събития от висок клас в календара на Българското председателство на Съвета на ЕС.Касите на Билетния център ще работят нормално с обичайното работно време от 09:00 до 20:30 часа, но са изместени в кино „Люмиер Лидл\".Желаещите да закупят билети за културни събития могат да го направят и през оналйн платформата – tickets.ndk.bg. Без промени остава достъпът до Театър Азарян и ДНК – пространство за съвременен танц и пърформанс, а Литературен клуб „Перото\" ще отвори врати след приключване на събитията.", "date": "2018.04.22", "title": "Ограничават достъпа до НДК в четири дни следващата седмица"}
{"url": "http://www.novinite.bg/articles/159009/Ninova-Ne-priemat-da-se-namalyat-deputatskite-zaplati-zashtoto-iskat-v-1-mandat-da-vzemat-vsichko", "text": "Ако искаме да променяме България, трябва да започнем от себе си, заяви председателят на БСП Корнелия Нинова пред БНР. Нинова коментира предложението да се намалят заплатите на депутатите, както и ваканциите, които са дори повече от ученическите, но не и като на работещите българи. Тя припомни речта си от преди година в централата на ООН, когато е била избрана за вицепрезидент на Социалистическия интернационал, където казва: „Ако искаме да променяме света, трябва да започнем от себе си. Пропастта между политическия елит в Европа и в България и народите ни се увеличава. Смятам, че всяка привилегия, е стъпка към политическото ни самоубийство “. Според нея всички говорят лицемерно колко са големи неравенствата, но с действията си увеличават тези неравенства. Тя подчерта, че 400 000 българи работят на минимална заплата, увеличена с 50 лв., а депутатската с 564 лв. 2/3 от българите работят под средната заплата, която се е увеличила със 120 лв., а за този период депутатската – с 564 лв.Председателят на БСП опроверга твърдението, че високата заплата гарантира някаква корупционна бариера. „В миналия парламент правихме кампания против лобистките закони - преброихме 42. Ако има логика в това, защо на кметове, общински съветници и всички, от които зависи да издадат лиценз, разрешение, документ и където се раждат корупционните практики, да не направим и техните заплати 3540 лв.?“, попита тя. Няма никаква логика, освен нежелание депутатите да се откажат от привилегии, категорична бе Нинова.Според нея политиците трябва сами да започнат промяната или вълната, която идва не само в България, ще помете политическото статукво. Нинова е на мнение, че идеята за намаляване на заплатите не се приема, заради мандатното мислене - докато са на власт да вземат всичко, което могат, а после не ги интересува. „Аз имам вътрешно убеждение в това от години и съм правила такива предложения. Смятам, че това е жизнено важно за политическата класа – да даде сигнал към народа си, че разбира как живее той и ще бъде част от този живот. Иначе народът ще ни помете\", каза още Нинова.Тя подкрепи думите на президента Радев, че трябва да се промени статуквото и държавата да се управлява на светло. „Промяната може да се случи и да започне с прозрачност, информираност и да е на светло,но и да продължи със следващи крачки - мерки и всеки да си понесе отговорност, когато е престъпил закона“, категорична е Нинова.", "date": "2018.04.22", "title": "Нинова: Не приемат да се намалят депутатските заплати, защото искат в 1 мандат да вземат всичко"}
{"url": "http://www.novinite.bg/articles/159007/Policiyata-evakuira-turisti-ot-ostrov-Mon-Sen-Mishel-zaradi-zaplaha", "text": "Мон Сен Мишел - един от най-посещаваните туристически обекти във Франция - беше евакуиран като предпазна мярка заради подозрителен човек, който заплашил да се саморазправи със силите на реда, предаде АФП.Няколко очевидци забелязали този човек при идването му на острова в Нормандия, съобщи жандармерията, без да може да уточни дали той е имал терористични намерения.Екскурзовод предупредил жандармерията, че в автобус до Мон Сен Мишел мъж се държал обезпокоително и отправял заплахи към полицаи и жандармеристи. Полицейски камери за видеонаблюдение го заснели на острова, но впоследствие го изгубили от поглед. Входящият туристически поток бил спрян, а хората, отседнали в хотели на острова, били изведени спокойно и без инциденти. Като предохранителна мярка прочутото абатство било затворено.По данни на местните власти през 2014 г. Мон Сен Мишел, включен в списъка на ЮНЕСКО на световното културно-историческо наследство, е бил посетен от 2,3 милиона туристи.Укрепеният остров-град Мон Сен Мишел е нареждан сред чудесата на западния свят. Наричан е островът на приливите, заради разликата между връхната точка на прилива и най-ниската точка на отлива достига 15 м. Когато приливът се отдръпне, 16 км пясъци се оголват, оставяйки построеното в готически и романски стил абатство, което се издига 150 м над морското равнище.Смелостта и инженерните умения, необходими за построяването му, удивяват всички, които се приближават към него по дългия километър и половина павиран път, който го свързва с континенталната суша. За разлика от други замъци във Франция, Мон Сен Мишел не е построен като отбранителна структура или дворец за удоволствия. От самото начало неговото предназначение е на манастир.", "date": "2018.04.22", "title": "Полицията евакуира туристи от остров Мон Сен Мишел заради заплаха"}
{"url": "http://www.novinite.bg/articles/158995/Samoubijstven-atentat-v-Kabul-sreshtu-centar-za-registraciya-za-izborite", "text": "Самоубийствен атентат беше извършен днес в афганистанската столица Кабул - срещу административен център за регистрация в избирателните списъци. Има неустановен брой жертви, съобщи за АФП полицията. \"Хората се бяха събрали, за да си вземат картите за самоличност. Експлозията стана на входа. Бешеатентатор самоубиец. Има жертви, но още не знаем колко\", каза началникът на полицията в Кабул Дауд Амин.", "date": "2018.04.22", "title": "Самоубийствен атентат в Кабул срещу център за регистрация за изборите"}
{"url": "http://www.novinite.bg/articles/158994/17-dushi-zaginaha-sled-incident-s-dve-lodki-drakoni-v-Kitaj", "text": "Потвърдена е смъртта на 17 души след преобръщането на две лодки-дракони (голямо кану с глава на дракон) в южнокитайския град Гуейлин, съобщиха държавни медии, цитирани от ДПА.Инцидентът се случи вчера по време на тренировки за годишния фестивал в града. По-рано беше съобщено за смъртта на петима души. Общо във водата паднаха 60 гребци.Двама души са отведени в болница и се съобщава, че състоянието им е стабилно.\r\n\r\n\r\n\r\n ", "date": "2018.04.22", "title": "17 души загинаха след инцидент с две лодки-дракони в Китай"}
{"url": "http://www.novinite.bg/articles/159002/Zadarjaha-35-godishen-za-nasilvane-na-4-godishno-dete", "text": "35-годишен мъж от град Рила е задържан късно снощи за многократно извършвани насилствени действия спрямо 4-годишно момиче, дете на негов първи братовчед.Към 16.30 ч. вчера в спешното отделение на болницата в Благоевград от родителите си било доведено за преглед 4-годишно момиче от ромски произход. Преди това то разказало на своя близка, че „татко й“ няколко пъти й правил лоши неща.Бащата на момичето две години е лежал в затвора, поради което детето е отглеждано от негов първи братовчед, който не живее в ромската махала на града. Детето е наричало въпросния братовчед „татко“. След като близката разказала на родителите споделеното от момиченцето, те отишли в полицейски участък в Рила, за да съобщят, че детето им е насилвано от близкия родственик. Полицаите ги изпратили за преглед при гинеколог.В болницата в Благоевград лекар в АГ отделението констатирал, че детето е насилвано и има разкъсвания. Час по-късно в болницата е пристигнал екип от РПУ-Рила със следовател, които отвели детето и родителите му в участъка за показания. 35-годишният мъж е задържан с полицейска заповед за 24 часа. Уведомена е и Районна прокуратура Дупница.", "date": "2018.04.22", "title": "Задържаха 35-годишен за насилване на 4-годишно дете"}
{"url": "http://www.novinite.bg/articles/159005/Nyama-postradali-balgarski-voenni-pri-atakata-v-Kabul", "text": "Няма пострадали български военнослужещи при атентата в Кабул, извършен тази сутрин. Това докладва полковник Георги Маргитин - национален командир на 35-ия контингент на Въоръжените ни сили, който участва в мисията на НАТО \"Решителна подкрепа\" в Афганистан, цитиран от пресцентъра на Министерството на външните работи.Най-малко 31 души загинаха, а 54 бяха ранени при самоубийствен атентат срещу център за регистрация в избирателните списъци в афганистанската столица Кабул. Групировката \"Ислямска държава\" пое отговорност за атаката.Експлозията е станала на голямо разстояние от базата, в която работят и живеят българските военни. Атентатът е извършен в източната част на столицата, в населения главно с шиити квартал \"Даш е Барши\".", "date": "2018.04.22", "title": "Няма пострадали български военни при атаката в Кабул"}
{"url": "http://www.novinite.bg/articles/159010/Policiya-blokira-centralniya-ploshtad-v-Erevan", "text": "Арменската полиция блокира централния „Площад на Републиката“ в Ереван и обяви, че провежданият там митинг на опозицията е незаконен. От полицията обещаха, че ще окажат „съдействие на опозицията за провеждане на митинга на друго място, където няма да се нарушават правата на другите граждани“.Въпреки това засега участниците в протеста не бързат да напуснат площада, на който се намира и министерският съвет на страната.Успоредно с това на една от централните улици на арменската столица се провежда многолюдно шествие.В неделя към демонстрацията се присъединиха и свещеници от Арменската православна църква. Те призова всички участници в протеста да запазят спокойствие.", "date": "2018.04.22", "title": "Полиция блокира централния площад в Ереван"}
