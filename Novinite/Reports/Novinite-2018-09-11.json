{"url": "https://www.novinite.bg/articles/164339/Liderat-na-SDS-otreche-da-e-vodil-razgovori-s-Valeri-Simeonov-za-svalyane-na-pravitelstvoto", "text": "Лидерът на СДС Румен Христов отрече да е водил разговори с вицепремиера Валери Симеонов за сваляне на правителството. СДС е автентичната десница, подчертаха партията:\"Не участвам в такива схеми, не коментирам г-н Волен Сидеров, не съм разговарял с г-н Валери Симеонов. Една от критиките ни към сегашното управление, на което ние сме опозиция, е, че липсват десни политики. Те са член на Европейската народна партия - уважението ми към тях като наши приятели от ЕНП, но те са една партия, която се базира на по-широка основа. Дали ще бъдем алтернатива или не, ще кажат избирателите. Ние можем да бъдем алтернатива в рамките на автентичното, истинското дясно, но ще видим на изборите, които предстоят. Първите са евроизборите\".СДС предостави на Държавна агенция „Архиви“ архива на партията за периода 1989 - 2009 г. за съхранение и дигитализиране. ", "date": "2018.09.11", "title": "Лидерът на СДС отрече да е водил разговори с Валери Симеонов за сваляне на правителството"}
{"url": "https://www.novinite.bg/articles/164340/Narodni-predstaviteli-ot-levicata-shte-razgovaryat-s-horata-ot-Bansko-za-Viziya-za-Balgariya", "text": "Днес (11.09.2018г.) народните представители от ПГ на \"БСП за България\" Весела Лечева, Жельо Бойчев, Атнас Костадинов и Красимир Янков ще се срещнат с жители на гр. Банско. Разговорът по приоритетите на \"Визия за България\" ще се проведе в посетителския информационен център в Банско от 18.00 ч.", "date": "2018.09.11", "title": "Народни представители от левицата ще разговарят с хората от Банско за \"Визия за България\""}
{"url": "https://www.novinite.bg/articles/164363/Obedineni-patrioti-izlyazoha-s-obshto-reshenie-za-koaliciyata", "text": "Политическият съвет на коалиция от партии \"Обединени патриоти - НФСБ, АТАКА и ВМРО\" одобрява и подкрепя дейността на председателя и ръководството на парламентарната група, както и на представителите на коалицията - членове на МС. Това решение е взето на заседание на Политическия съвет на коалицията, което се е състояло днес, съобщиха от пресцентъра.Коалиция \"Обединени патриоти - НФСБ, АТАКА и ВМРО\" подкрепя управленската програма на правителството и смята, че от нейното изпълнение зависи пълния мандат на кабинета, се посочва още в решението.Документът е подписан от съпредседателите на коалицията Валери Симеонов, Волен Сидеров и Красимир Каракачанов.", "date": "2018.09.11", "title": "\"Обединени патриоти\" излязоха с общо решение за коалицията"}
{"url": "https://www.novinite.bg/articles/164362/Borisov-Nyama-da-ima-iznenadi-pri-glasuvaneto-na-novite-ministri", "text": "Няма да има изненади при гласуването на номинациите на новите министри в парламента в четвъртък. Това обяви премиерът Бойко Борисов.Гласуването ще се проведе в присъствието на опозицията. Лидерът на левицата Корнелия Нинова обяви, че групата на БСП се връща в парламента, за да даде своя вот по време на обсъждането на номинациите на новите министри. Мнението на левицата е, че смяната на лица не води до нова политика. „Ние не коментираме личните качества на този или онзи кандидат, а казваме, че това няма да промени системата, политиката. Смяната на един с друг човек е печелена на време за управляващите”, заяви Корнелия Нинова.„На мен ми е най-мъчно, че ги сменям. Защото аз съм ги отгледал от деца в партията – и Московски, и Нанков. Прекрасни отношения имам, но такава е ситуацията. Ние не сме БСП”, заяви премиерът Бойко Борисов. „Изненади може да има само ако аз искам да има изненади”, заяви Борисов относно гласуването в парламента.", "date": "2018.09.11", "title": "Борисов: Няма да има изненади при гласуването на новите министри"}
{"url": "https://www.novinite.bg/articles/164311/5-po-skapi-bileti-za-avtobusite-s-vlezlizaneto-v-sila-na-novi-ekotaksi", "text": "Задължителни колани в автобусите, както и видеорегистратори, които да заснемат случващото се вътре в превозните средства - това предвиждат промени в преходните и заключителни разпоредби на Закона за пътищата. Тази седмица те влизат за окончателно обсъждане и приемане в парламента. Според Съюза на автобусните превозвачи законът ще бъде \"неработещ от самото му създаване\": \"Ще изпълним едни популистки, политически ангажименти, които в крайна сметка няма да доведат нито до по-малка смъртност, нито до по-голяма безопасност на пътниците\".Предвижда се превозвачите да имат 6-месечен гратисен период, за да оборудват автобусите си с колани. След изтичането на този период те ще бъдат глобявани. Санкцията за шофьор на автобус без колани ще бъде 500 лева, а за фирмата - превозвач - 3000 лева. 1500 лева за липсата на видеорегистратор. Изключение ще се прави само за автобусите, които извършват превоз на кратки разстояния до 30 км, тъй като в тях е разрешено да има правостоящи. При повече от старите автобуси коланите няма да бъдат ефективни и няма да отговарят на никакви норми за безопасност, смятат от Съюза на автобусните превозвачи. Проблем е кой ще осъществява контрол дали се спазват изискванията по закон и дали пътниците са с колани, каза Васил Пиронков, председател на Съюза на автобусните превозвачи: \"Коланите ще се поставят, а има и такива, които имат. Тези двата автобуса с най-многото жертви имаха колани, единият беше чисто нов автобус – на месеци, а другият – от Испания, 20-годишен, но никой не ги беше поставил. Кой ще извършва контрола след това? Законодателят е предвидил да има санкции за водача на превозното средство, ако пътниците не са ги поставили, а така също и за фирмата, но този последващ контрол няма как да бъде изпълнен нито от фирмата, нито от водача, защото по време на движение той няма как да гледа в автобуса, а освен това той няма никаква форма, под която да санкционира някой от пътниците. Това е огромен проблем\". Контролът ще се осъществява или от ДАИ, или от КАТ, но проблемът остава, заяви той: \"Те, докато спрат автобуса, всички ще си поставят коланите, т.е. превенцията няма да я има\". Според Пиронков най-големите санкции за неспазване на закона трябва да бъде за пътниците, които са в нарушение. И сега коланите са задължителни, но само за автобусите, в които са монтирани. Глобата за гражданите е 50 лева, но глобени досега няма. Проблемът е дали старите автобуси - 60 на сто от всички, ще могат да отговорят на новите изисквания, напомни Георги Свиленски от БСП. Патриотите също обявиха, че имат резерви към идеята. Общинският съветник от ВМРО Карлос Контрера каза, че поставят под съмнение това дали стари автобуси, които са произведени без колани, могат да бъдат приведени във вид, който да отговаря на закона и да има ефект. Затова от ВМРО предлагат старите автобуси да се изведат от експлоатация.С до 5% се очаква да поскъпнат билетите на автобусите от общинската пътна мрежа с влезлите в сила нови екотакси за камиони и автобуси, прогнозира Пиронков. \"С изключение на автобусите, които изпълняват редовни автобусни линии по републиканската транспортна схема, всички, които са по общинските транспортни схеми, над 65 – 70% не отговарят на условията. Ще бъде по-добре да се подмени целият автобусен парк, но идва следващият момент – с една наредба, дори не със закон, е въведена продуктова такса за камиони и автобуси, които – в случая употребяваните, ще бъдат 2500 лева на автобус – това е втора недомислица, която ще доведе до поскъпване на билетите, не повече от 5%. В републиканската транспортна схема билетите няма да поскъпнат, тъй като и в момента автобусите са с колани и видеорегистратори“, обясни Пиронков.Вносителите на поправките са двама депутати от ГЕРБ - Александър Ненков и Станислав Иванов. Те не крият, че причина за предлагането им е трагедията край Своге, при която загинаха 17 души. Според експерти - нямаше да има толкова много жертви, ако пътниците в автобуса имаха колани. Зад промените застана премиерът Бойко Борисов, който заяви, че \"повече компромиси няма да има\". Въпреки несъгласието на част от превозвачите ситуацията след Своге налага въвеждането на радикалните мерки, твърди един от вносителите - Александър Ненков. Според него \"това би допринесло както от превантивна гледна точка, така и в последствие на някоя евентуална катастрофа\".Предвижда се още промяна в теоретичния и практическия изпит на кандидат-шофьорите. Специални видеа ще поставят в реална ситуация курсистите по теория, а практическият изпит ще се провежда на три етапа - на учебни площадки или полигона, в града и извънградско. Промените в Закона за пътищата предвиждат от 1 януари следващата година да бъде въведена смесена тол система. За леките автомобили ще се изискват електронни винетки, а за тежкотоварните - тол такса на база изминато разстояние. Парите от тези такси няма да отиват за общински пътища. Според Халил Летифов, председател на транспортната комисия в НС, поправките в Закона за пътищата ще станат факт до края на месеца. Според Летифов мерките няма как да останат неприложими, но наистина ще предизвикат затруднения при превозвачите: \"Споделям и двете мнения. От една страна липсата на колани в автобусите е проблем, защото това е една от причините за жертвите в тези катастрофи. Споделям мнението и на превозвачите, защото това ще ги затрудни много, тъй като голяма част от автобусния парк е остарял. Като сметнем над 13 хиляди автобуса – цифрата става наистина внушителна“. Според Халил Летифов трябва да се намери финансов механизъм да се подпомагат малките фирми, за които промените в Закона за пътищата ще се отразят доста сериозно. Той каза още, че някои от превозвачите ще бъдат изправени пред фалит. ", "date": "2018.09.11", "title": "5% по-скъпи билети за автобусите с влезлизането в сила на нови екотакси"}
{"url": "https://www.novinite.bg/articles/164336/Proizvodstvoto-se-zadahva-Biznesat-tarsi-kadri", "text": "10% ог българските работодатели очакват да увеличат нивата на заетост до края на годината. 3% предвиждат да ги намалят и 81% не отчитат промяна.Намеренията за наемане на служители на 620-те анкетирани работодатели не се променят в сравнение с предишното тримесечие, но регистрират намаление от 3 процентни пункта спрямо последното тримесечие на 2017 г., показват резултатите от обзорното изследване на ManpowerGroup за заетостта за четвъртото тримесечие на 2018 г. Работодателите във всички десет индустриални сектора очакват да увеличат нивата на заетост в периода октомври-декември, като най-силната нетна прогноза от 18% е отчетена в сектор \"Производство\", следван от \"Земеделие, лов, горско стопанство и риболов\" и \"Търговия на едро и дребно\" с прогнози от съответно +14% и +12%.Работодателите от сектора на строителството споделят най-слабите намерения за наемане с прогноза от +2%. В сравнение с предишното тримесечие най-големи подобрения на плановете за наемане на служители регистрират работодателите от сектор \"Минно дело\", който отчита най-значително увеличение от 11 процентни пункта, и от сектор \"Електричество, газ и вода\", където има ръст от 5 процентни пункта.Работодателите от сектор \"Транспорт, складове и комуникации\" отчитат повишение от 4 процентни пункта и прогнозите за секторите \"Ресторантьорство и хотелиерство\" и \"Търговия на едро и дребно\" са по-силни с 3 процентни пункта. В същото време работодателите от публичния и социален сектор споделят по-слабите планове за наемане на служители с намаление от 2 процентни пункта.Най-силен пазар на труда се очаква във Варна с нетна прогноза за заетостта от +17% - увеличение с три процентни пункта в сравнение с предишното тримесечие и на годишна база. Значителен ръст на заетостта се очаква и в Русе, където прогнозата е +13%, докато работодателите в Бургас споделят предпазлив оптимизъм относно плановете си за наемане с прогноза от +10%. В същото време работодателите в Пловдив и София споделят скромни перспективи за наемане с прогнози от съответно +8% и +7%.В сравнение с предишното тримесечие прогнозите на работодателите от средно големите и малките предприятия се подобряват с 3 процентни пункта, докато работодателите от микропредприятията отчитат увеличение от 2 процентни пункта, а прогнозата на големите компании остава без промяна.От ManpowerGroup отбелязват, че бизнесът продължава да изпитва огромни трудности да намери кадрите, от които има нужда. Затова, освен предлагането на по-гъвкави форми на заетост, за да запълнят свободните си позиции, препоръчват на работодателите да се фокусират върху повече обучения, за да създадат и отгледат таланти вътре в своите организации, както и да търсят персонал сред пенсионерите и хората с увреждания.", "date": "2018.09.11", "title": "Производството се задъхва! Бизнесът търси кадри"}
{"url": "https://www.novinite.bg/articles/164348/Djambazki-Dolu-racete-ot-Ungariya", "text": "Един призрак броди из Европа - призракът на розовия либерализъм. Всички сили на нова Европа са се съюзили за свещена хайка срещу този призрак: ЛГБТ либералите от запад, зелените терористи от север и необолшевишките комунисти от юг.За пръв и последен път ще ме видите да заимствам каквото и да е било от Карл Маркс и Фридрих Енгелс, в случая моята своеобразна перифраза на първия абзац от . Смятам, обаче, че в този случай подобна алегория е подходяща. Причината за това е отношението на институциите на ЕС към инакомислещите.В края на миналата година Европейската комисия започна наказателна процедура срещу Полша по чл. 7 от Договора за Европейския съюз. Конкретният повод за това бяха редица конституционни промени, проведени от полското правителство. Причината, обаче, е далеч по-дълбока. От години ЕК се опитва да накаже страни като Полша поради простата причина, че страната води независима вътрешна политика и държи на своите традиционни ценности. Впоследствие, за мое съжаление, представителите в Европейския парламент подкрепиха ЕК. Днес е ред на Унгария.За тези от Вас, които не са запознати с витиеватата брюкселска терминология, бих искал да направя няколко пояснения. Член 7 от Договора за Европейския съюз осигурява нормативната база за това определена страна-членка да бъде наказана за неизпълнение на определени свои задължения. Точната формулировка е следната: „  Член 2 от своя страна посочва ценностите, на които се основава ЕС. Такива ценности са човешкото достойнство, на свободата, демокрацията, равенството, правовата държава и правата на малцинствата. Проблемът е там, че когато си позволяваш да санкционираш някого на базата на субективни преценки, се отваря вратичка за фрапиращ двоен стандарт.Така е и в този случай с разликата, че сега инициативата се подема от Комисията по граждански въпроси, правосъдие и вътрешни работи. Ултралибералните кръгове в ЕС, в това число и хора от върхушката, си позволяват да определят кое е европейска ценност и кое не. Да вземем например председателя на групата на либералите в Европейския парламент - Ги Ферховстад. Той нееднократно си позволява в пленарната зала (а и извън нея) да твърди, че единствените ценности, които Европа може да има, са крайно либералните левичарски – тези, свързани с неконтролирана миграция, еднополови бракове, промяна на сексуалната ориентация и прочее.Ние, представителите на истинските, непреходни ценности на стара Европа никога няма да се съгласим с подобна формулировка. И ако това беше само реторика, то бихме могли да го определим като колоритна част от дебата ни с представителите на лявата част от политическия спектър. Проблемът е, че това монополизиране на ценностите от страна на либералите и бюрократите води до спекулации с използването на клаузата, заложена в чл. 7 от Договора за Европейския съюз. От тук идват и сравненията на ЕС със Съветския съюз. Всяка проява на различно (от правилното) мнение се наказва.От идването му на власт политическите противници на Виктор Орбан го нападат по всеки възможен начин. Още през 2010 г., първата година на неговото управление, ЕК започна редица правни възражения срещу банковата реформа, която той въведе. През 2011 г. левичарските сили в Европейския парламент разкритикуваха новия медиен закон в Унгария. А опитите да се действа чрез активиране на чл. 7 по т. нар. „унгарски въпрос“ датират още от 2013 година, когато Руи Таварес, представител на зелените в Европейския парламент, подготви доклад за Комисията по граждански свободи към ЕП, в който предложи Унгария да бъде наказана. През 2014 г. пък ЕС разкритикува Унгария заради това, че отказва да приеме мулти-култи модела, фаворизиран от европейските либерално-болшевишки елити. От тогава насам датират и критиките относно твърдата политика на Орбан срещу приемането на нелегални мигранти на територията на Унгария.Всички тези атаки имат нещо общо помежду си. Те не са мотивирани от юридическа необходимост, каквато Договора за ЕС предвижда. Напротив - те са политически мотивирани от противниците на Виктор Орбан и „Фидес“. Очевидно е, че това е единственият начин да се противодейства на един политик, който е твърдо решен да запази ценностите на народа си и който има достатъчно електорална подкрепа, за да води независима политика. Когато не могат да го победят на избори, НПО-та и противници от Унгария и Европа действат нагло и подмолно, завоалирайки политически мотивираните си действия като нарушение на юридическия фундамент на ЕС.Твърдо съм убеден че няма да успеят. Дори докладът на колегата Саргентини (да, познахте, от Зелената партия) и Комисията по граждански свободи към ЕП да бъде приет, крайната дума има Съветът на ЕС. Там тези номера няма да минат. И това е доста показателно. Това трябва да показва посоката, към която ЕС трябва да насочи реформите си. Защото властта, взимането на решения, а и политическата отговорност трябва да принадлежи на правителствата на суверенните страни-членки. Не на брюкселските бюрократи и розовите либерало-болшевики.", "date": "2018.09.11", "title": "Джамбазки: Долу ръцете от Унгария!"}
{"url": "https://www.novinite.bg/articles/164350/Elena-Joncheva-Borisov-smenya-ministri-v-opit-da-otloji-gneva-na-balgarina", "text": "Смяната на министри е опит да се отложи гневът на българина към цялата тази политика, каза в разложкото село Баня говорителят на БСП Елена Йончева, като агония пък определи Корнелия Нинова цената, с която се плаща за времето, в което ще управляват новите министри, предаде БГНЕС. Йончева коментира номинираните нови министри, след като Корнелия Нинова представи законодателната програма на партията за новия парламентарен сезон. В село Баня БСП провежда двудневен семинар. „Смяната на министри е опит да се избяга от отговорност, опит да се отложи гневът и недоволството на хората заради срива във всички сфери на държавата. Най-добър отговор дава самият министър в оставка Валентин Радев, който казва следното – „Това е някакво продължение на това, което сме правили. Бих искала да попитам продължение на какво – продължение на голяма престъпност в България, продължение на битовата престъпност, продължение на липсата на разкриваемост на тази престъпност, корупцията и грабежа на България, която се констатира от всички международни европейски и американски институции. На това ли ще бъдем свидетели”, каза Йончева. Според нея самият факт, че за 10 г. пазарът на чуждестранните инвестиции в страната ни се е сринал – всичко това е заради непредвидимата политика в България, както и че смяната на министри е опит да се отложи гневът на българина към цялата тази политика. „Смяната на лица не води до нова политика, тя е опит да се избяга от отговорност, опит да се избяга от отговорност, да се отложи гневът на хората заради всичко, което става в държавата”, добави още Йончева. „Ние не коментираме личните качества на някои кандидат. Казваме, че това няма да промени системата няма да промени политиката. Смяната е печелена на време за управляващите и загуба на време за България. Трябва да се промени моделът, по който функционират всички министерства, а не личностите. Личностите изпълняват политика, зададена от управляващата партия. В политиката е разковничето”, каза пък лидерът на БСП Корнелия Нинова.Като агония определи тя цената, с която се плаща за времето, в което ще управляват новите министри. „Агония ще е, ако не постигнем национално съгласие и енергия за качествена промяна. Не ни е целта властта да се смени и да продължи друга, не просто да сменим ГЕРБ, за да управлява БСП. Ние искаме съгласие за начина на изпълнение на политиката. Искаме конституцията да започне да се спазва и изпълнява”, добави Нинова. Лидерът на БСП коментира и казаното вчера от Цветан Цветанов, че няма разрив в отношенията между него и премиера Борисов: „Тяхна си работа. Нашият разговор е за бъдещето, те са на финал, ние искаме да гледаме напред. Нека да некоментираме на господин Цветанов интригантството”, каза Нинова. Лидерът на БСП представи и законодателната програма на партията си за новия парламентарен сезон. Първият е законопроектът срещу двойния стандарт на храните. „Много се изговори за това, но като че ли резултат няма, ето защо с Националното обединение на земеделските кооперации, в което членуват 400 кооперации, изготвихме този проект. Вторият е законопроектът за българско производство и търговски вериги. Той е изработен съвместно между БСП и Съюза на българските производители, храни, стоки и средни предприятия. С него се подема българското родно производство. Третият проект е законът за управление на държавните предприятия. Същността му е предприятията не да се управляват на партиен принцип, а управление на професионален мениджърски принцип, където хората се назначават с конкурси, а не по партийна линия”, каза Нинова. Следващият закон е за обезщетение на тракийските българи, последното – ще бъдат внесени проекти, свързани с борбата за домашното насилие.Започват и срещи и разговори из цялата страна, в които ще присъства целия актив на БСП с изключение на 20 депутати. Това е разговор с гражданите за бъдещето, а не партийна свада за настоящето”, обяви Нинова. Според нея срещите започват този четвъртък от Благоевград, веднага след като бъдат гласувани новите министерски назначения. „Решихме, че 20 души ще бъдат в парламента. Искам да разсея коментарите, че оставаме с 20 души, за да пазим кворума. Тези хора ще отстояват нашите предложения и проекти. Останалите тръгваме на срещите, които ще са в сряда и четвъртък. Разговорите са публични и отворени за всеки. Има дни, в които ще се прибираме всички, поради важни събития като очакваното тази седмица вето на президента, обсъждането на бюджета и закона за пътищата. Поставихме си времеви хоризонт – до края на 2018 да стъпим във всяка община. В края на декември обещаваме всички идеи и около кои има национално съгласие”, добави Нинова.", "date": "2018.09.11", "title": "Елена Йончева: Борисов сменя министри в опит да отложи гнева на българина"}
{"url": "https://www.novinite.bg/articles/164360/BSP-poema-Po-sela-i-palanki-do-kraya-na-2018-a-pri-vsichki", "text": "Cоцлидерката Корнелия Нинова се зарече, че до края на годината тя и нейните съпартийци ще посетят всяка община, за да представят програмата на левицата \"Визия на България\", защото тя била разговор за бъдещето, а не партийна свада за настоящето.След двудневен СПА семинар на левицата в село Баня, тя даде брифинг пред кметството и увери, че в края на декември БСП ще обобщи идеите в програмата, около има на национално съгласие.Според нея става въпрос за няколко ключови неща и нямало нужда социалистите да обясняват на хората, че живеят зле, че има корупция, че здравеопазването се разпада.\"Оттук нататък е какво след ГЕРБ и Патриотите\", каза Нинова.Тя припомни, че 20 депутати от БСП ще останат в парламента, за да участват в законотворчеството, а останалите народни представители от левицата тръгват на срещи в страната, разпределени по график.\"Решението ни е цялата група да отива в една област, разделена на по четири-пет човека, за да обхване всяка една община\", заяви Нинова.Тя уточни, че по ключови моменти в работата на парламента, групата ще се връща в пленарната зала. Като примери лидерът на БСП посочи гласуването на новите министри, обсъждането на бюджета и предложенията на БСП по него, както и Закона за пътищата.И макар че оставя малка част от депутатите си в НС, Нинова обяви, че парламентарната група още през тази седмица ще внесе законопроекти, които касаят живота на много българи.\"Първият е законопроектът срещу двойните стандарти на храните. Много се изговори за това. Имаше кампании – български и европейска. Заедно с Националното сдружението на земеделските кооперации, в което членуват 400 кооперации, изработихме този законопроект. Внасяме го, надявайки се, че ще решим законодателно проблема\", заяви Нинова, цитирана от \"Фокус\".Втората законодателна инициатива на опозицията е за българско производство и търговски вериги.\"Него изработихме заедно със Съюз \"Произведено в България\", в който членуват 1500 български производители. С него подпомагаме родното производство\", допълни лидерът на БСП.\"Третият, който ни е готов, е Законът за управление на държавните предприятия. Същността на този закон е управление не на партиен принцип, не на бордовашки принцип\", каза Нинова.Според нея става въпрос за управление на професионален, мениджърски принцип.\"Следващият ни закон е Законът за обезщетение на тракийските българи. Него изработихме заедно със Съюза на тракийските дружества\", коментира лидерът на БСП.Тя поясни, че са обсъдили и няколко предложения, касаещи борбата срещу домашното насилие.\"Бяхме против Истанбулската конвеция\", подчерта Нинова и добави, че конвенцията не може да реши проблемите с домашното насилие, а българското законодателство.", "date": "2018.09.11", "title": "БСП поема: По села и паланки, до края на 2018-а – при всички!"}
{"url": "https://www.novinite.bg/articles/164354/Rusnaci-smenyat-Chernomorieto-s-Turciya", "text": "Поне половин милион посетители са летували у нас. Сезонът е успешен, но на този фон се наблюдава лек отлив на руски туристи. Като предпочитана от тях дестинация скорост набира южната ни съседка Турция.Според него условията до края на месеца се очертават благоприятни за почивка.„Аз бях дал една прогноза, че водата на Черно море ще остане топла до 15 септември - поне 25 градуса. Това се изпълнява поне до този момент. Остава още една седмица и аз смятам, че тя ще се запази. Много са благоприятни условията за туризъм“, обясни проф. Рачев.По думите му сезонът е хубав и нормален.„Увеличението е от няколко процента. От 4% до 5% - това са предварителните прогнози. Сега ще излезе за август месец и ще се види до каква степен се компенсира това малко изоставане, което се наблюдаваше през юни и началото на юли месец“, обясни експертът.Според него очакванията в началото на сезона напълно се оправдават.„Малко по-малко руски туристи - това е нормално във връзка с обстановката, с икономическата ситуация в Русия. Мощно се навлезе отново на турксия пазар“, обясни още проф. Георги Рачев.По думите му  запазените места по хотелите у нас са в рамките на поносимото.„Българинът пътува доста и аз продължавам да съветвам моите колеги от хотелиерския бранш да обръщат все по-голямо внимание на бългаския турист“, категоричен бе експертът.Проф. Рачев посочи и проблемите по морето. Според него това са шумът, пренаселеността и  алкохолният туризъм.„Просто държвата трябва да поеме сектора в ръцете си и да не го изпуска нито за секунда“, обясни той.", "date": "2018.09.11", "title": "Руснаци сменят Черноморието с Турция"}
{"url": "https://www.novinite.bg/articles/164344/Ochakvanata-rekolta-ot-pshenica-e-54-mln-tona", "text": "Очакваното производство на пшеница през тази година е 5,4 млн. тона. Това показват данните на Министерството на земеделието, храните и горите, разпространени от ведомството след представянето им на Консултативния съвет по зърното. Опасенията, че хлебната пшеница не е достатъчна не се оправдаха, е заявил председателят на Националната асоциация на зърнопроизводителите Костадин Костадинов. Данните на бранша са подобни - среден добив от около 460 кг от декар. Качеството е различно - в районите без дъждове при жътвата е високо, но в останалите има и покълване на пшеницата. С около 25% по-високи са изкупните цени на пшеницата тази година. Средно хлебната се търгува по 354 лв. за тон (при 270 лв. за тон през 2017 г.) При фуражната цената е средно 318 лв. за тон сега при 254 лв. за тон преди година. По данни на Софийска стокова борса тенденцията за поскъпване на зърното се е обърнала и през последните 2 седмици има поевтиняване на международните пазари. По предложение на Националния браншови съюз на хлебарите и сладкарите Консултативният съвет е гласувал да възложи на министър Румен Порожанов провеждането на разговори за възможността за намаляване на ДДС за хляба и основните храни. Представените първи данни за пролетните култури - царевица и слънчоглед показват по-високи добиви.", "date": "2018.09.11", "title": "Очакваната реколта от пшеница е 5,4 млн. тона"}
{"url": "https://www.novinite.bg/articles/164352/Rumen-Radev-Aktivniyat-politicheski-dialog-mejdu-Balgariya-i-Sarbiya-nosi-obshti-uspehi-v-targovskiya-obmen-i-turizma", "text": "„Активният политически диалог между България и Сърбия носи общи успехи в търговския обмен и туризма и близост между нашите граждани. Нашите чести срещи и разговори са показателни за новия дух на отношенията между България и Сърбия и за това, че следваме неотлъчно своите общи цели – историческо помирение и съвместното ни бъдеще в Европейския съюз“. Това заяви президентът Румен Радев, който днес на „Дондуков“ 2 се срещна с председателя на парламента на Република Сърбия Мая Гойкович.Държавният глава даде висока оценка на интензивния диалог между България и Сърбия и изрази надежда той да бъде продължен и задълбочен на различни нива, за да напредва двустранното сътрудничество в областите от общ интерес. Президентът Радев приветства  задълбочаващото се сътрудничество между парламентите на двете държави и активната размяна на посещения на високо и най-високо равнище през последните години, които укрепват приятелските отношения.„Признателен съм за поетия ангажимент от президента Вучич към Българското национално малцинство в Сърбия по време на срещата ни в Белград през юни т.г. както по отношение на образованието, така и за икономическото развитие на района, за увеличената финансова помощ за медиите, които излъчват съдържание на български език“, подчерта Румен Радев. Държавният глава добави, че изпълнението на тези ангажименти ще укрепи доверието на гражданите в способността на двете държави заедно да постигнат напредък по този въпрос.  Обща беше позицията, че Дунавската стратегия на ЕС носи ползи за всички страни от региона и може да бъде много по-ефективна чрез европейско финансиране на повече общи проекти за развитие по поречието на река Дунав. „Дунавската стратегия ще бъде приоритет в следващите председателства на Съвета на ЕС“, посочи държавният глава и добави, че ангажимент за това беше поет през май т.г. на тристранната среща на  президентите на България, Австрия и Румъния в град Русе, която се състоя по покана на президента Румен Радев. „Дунавската стратегия не бива да се пренебрегва заради големия ѝ потенциал да донесе не само икономическа и социална конвергенция в ЕС, но и духовно и културно сближаване. Вярвам, че страните от Дунавския регион имат волята да се обединят, за да стане тя основен приоритет и да донесе видими резултати за гражданите“, категоричен беше държавният глава.„България и Сърбия са обединени от редица фактори – от историята, от близостта на културите и езиците си, но преди всичко – от своето общо бъдеще и стремежа да преодолеем предразсъдъците към своя регион. Благодарни сме за увереността и последователността, с която България се застъпва за разширяването на Европейския съюз и свършената работа по време на председателството ѝ на Съвета на ЕС“, посочи по време на срещата председателят на парламента на Република Сърбия Мая Гойкович.", "date": "2018.09.11", "title": "Румен Радев: Активният политически диалог между България и Сърбия носи общи успехи в търговския обмен и туризма"}
{"url": "https://www.novinite.bg/articles/164327/Izlojba-predstavya-sgradite-na-parviya-arhitekt-na-Sofiya", "text": "На 14 септември, петък, в Регионалния исторически музей ще се открие изложба, показваща сградите, проектирани от чеха Антонин Вацлав Колар, първия архитект на столицата.Архитектът иска да превърне столицата в модерен европейски град. На изложбата ще може да се види и експонат от царската чакалня на Софийската гара, информира 24 часа.Колар е проектирал Градската градина, паметника на Васил Левски, Военното министерство, както и Военното училище и Офицерския клуб.Изложбата ще остане в музея до 3 октомври.", "date": "2018.09.11", "title": "Изложба представя сградите на първия архитект на София"}
{"url": "https://www.novinite.bg/articles/164305/Nad-60-izdatelstva-uchastvat-v-Aleyata-na-knigata-v-Sofiya", "text": "Шестото и рекордно голямо издание на „Алея на книгата“ в София ще бъде открито днес от 17.00 ч. в Литературния кът до паметника на Алеко Константинов в пешеходната зона на бул. „Витоша“, съобщават организаторите от асоциация „Българска книга“.Началото ще дадат министърът на културата Боил Банов и Джаз формация \"София\".Книжното изложение на открито вече успешно премина през Пловдив и Варна. В столицата белите шатри традиционно ще са разположени в пешеходната част на бул. \"Витоша\", от пресечката с бул. \"Патриарх Евтимий\" до ул. \"Узунджовска\". Алеята ще продължи до неделя, 16 септември, с работно време всеки ден от 10.00 до 20.00 ч.Повече от 60 водещи български издателства ще представят новите си заглавия в общо 23 шатри, а както всяка година, сцена на богата културна програма - с премиери на книги, срещи с поети, писатели и преводачи, игри и работилници за деца, ще бъде Литературният кът на Алеята. В сряда, 12 септември, от 18.00 ч. той е домакин на литературно четене в памет на поета Евтим Евтимов и награждаване на победителите в Националния конкурс за любовна лирика \"Горчиво вино - 2018\".Между гостите в културната програма тази година са Атанас Атанасов, Галина Вълчева, Георги Господинов, Димитър Тонин, Елисавета Логинова, Елица Виденова, Нели Нановска, Палми Ранчев, Петя Александрова, Светлозар Жеков, Татяна Костова, чешкият писател Мартин Райнер и други.Събития ще се провеждат в Литературния кът, книжарници и партньорски локации в градския център.", "date": "2018.09.11", "title": "Над 60 издателства участват в Алеята на книгата в София"}
{"url": "https://www.novinite.bg/articles/164313/Vyarvat-li-balgarite-na-horoskopi", "text": "31% от българите споделят, че вярват в зодиите и хороскопите, показва проучване на изследователски център „Тренд“. От допитването става ясно, че социално-демографските характеристики като населено място и образование не влияят толкова върху вярата в хороскопи, колкото полът.48% от анкетираните жени посочват, че вярват в зодии, докато процентът при мъжете с положителен отговор е 13.Впечатление прави, че близо 40% от хората с висше образование също вярват в зодиите. Близо две трети от българите са на обратното мнение – не вярват в зодиите.По отношение на мнението относно съвместимост между зодиите, то 28% посочват, че вярват, че хората са съвместими на база на техните зодии, докато близо две трети са на обратното мнение. Отново делът на жените, които вярват в съвместимостта между хората на база на зодиакалния им знак, е значително по-голям от този на мъжете – 44% от жените спрямо 11% от мъжете.Една четвърт от българите вярват в гледането на кафе, като при жените този дял е 40%, а при мъжете едва 10% споделят това мнение. Голям е делът на тези, които не вярват в този метод за предсказване – 69%.Малко над 20% вярват в гледането на ръка, като при жените този дял е 33%, а при мъжете 9%. 72% от българите не вярват в гледането на ръка.В гледането на карти вярват едва 19%. 30% от жените споделят, че вярват, докато при мъжете, които са на това мнение процентът е едва 8. 73% са на обратното мнение.Намирането на стотинка като знак за късмет се споделя от 35% от хората. При тази опция се отчита повишаване на доверието при мъжете – 23% спрямо останалите тествани опции. Делът при жените отново запазва високи стойности – 45%. Делът на хората, които не вярват, че намирането на стотинка е знак за късмет, е 58%.28% от хората са на мнение, че е лош късмет младоженецът да види булката преди сватбата. Отново при жените се отчита значително по-висок дял (38%) в подкрепа на твърдението за сметка от мъжете – 17%.  За 62% от българите не споделят суеверието, че булката не трябва да се вижда от страна на младоженеца преди сватбата.Едва 10% от българите вярват, че е на лош късмет отварянето на чадър в затворено помещение. 78% споделят, че не вярват в това суеверие. Също толкова е делът (10%) на вярващите, че ходенето под стълба е на лош късмет. 77% от българите посочват, че не вярват в това суеверие.На респондентите беше зададен въпрос, свързан с тълкуването на сънища. 39% от хората вярват, че сънищата могат да бъдат тълкувани, а близо половината са на обратното мнение. Отново впечатление прави динамиката на данните по отношение на пола. Малко над две трети от българките вярват в тълкуването на сънища, докато при мъжете този дял е едва 17%. 20% от българите посочват, че проверяват в съновник какво означават сънищата им. Делът при жените е отново значително по-голям в сравнение с този при мъжете – 32% от жените и 7% за мъжете.", "date": "2018.09.11", "title": "Вярват ли българите на хороскопи?"}
{"url": "https://www.novinite.bg/articles/164349/Shvejcariya-ocenyava-visoko-balgarskoto-evropredsedatelstvo", "text": "Швейцарският външен министър Игнацио Касис сподели, че страната му има много висока оценка за председателството на България на Съвета на ЕС. Той заяви това на брифинг след срещата си с вицепремиера Екатерина Захариева в МВнР.Касис отбеляза, че Швейцария в последно време обръща огромно внимание на тази тема. Той констатира още, че търговският баланс между България и Швейцария е добър и има добри възможности за разширяване на търговските отношения между двете страни. Той отчете и добрите постижения в сътрудничеството в областта на науката и културата. Касис информира, че се подготвя споразумение между двете държави за опазване на културните ценности и изрази надежда то да стане факт до края на годината.Един от най-важните инструменти за сътрудничеството с България е т.нар. инструмент за развитие, като делът на България в тази помощ е 76 милиона швейцарски франка, обясни министърът. Той уточни, че първият транш завършва през 2019 г. и сега в Швейцария се водят преговори за създаване на втори такъв фонд за следващите 10 години, с акцент върху професионалното образование.Касис отбеляза също, че България е важна страна за Швейцария по отношения на връзките на Швейцария с ЕС.Българският външен министър Екатерина Захариева благодари за оценката за българското председателство. Двамата са се разбрали екипите за развитие да се срещат и да търсят общи проекти за подкрепа и помощ за развитие в страните от Западните Балкани.", "date": "2018.09.11", "title": "Швейцария оценява високо българското европредседателство"}
{"url": "https://www.novinite.bg/articles/164329/KZP-Osnovnata-ni-cel-e-da-zapazim-tendenciyata-za-namalyavane-na-narusheniyata", "text": "Запазва се тенденцията нарушенията да намаляват, макар да съвпадат като вид с тези в минали периоди, съобщи в предаването „Добро утро, България“ на Радио „Фокус“ председателят на Комисията за защита на потребителите (КЗП) Димитър Маргаритов. Той допълни, че за него най-големият проблем остава разминаването между предварително обещаното от търговеца и реално изпълненото. „Именно тук трябва да съсредоточим усилия, включително и с информационни кампании, и с превенция – да се сведат до минимум подобни опити. Защото, ако искаме да се повишава качеството на българския туристически продукт, именно това е пътят – да не оставяме разочаровани потребителите, а те да получават дори и повече от това, което им е било обещано”, каза още Маргаритов. Председателят на КЗП съобщи, че не са много сигналите от туристи това лято, а доколкото ги е имало, то те са свързани отново с този проблем. „Били са изкушени от някаква оферта – обикновено тя се предлага и в интернет, с интересни картинки, атрактивни цени и т.н., а впоследствие се оказва, че не всичко това в комбинация може да бъде предоставено”, посочи той. Маргаритов изрази мнение, че българинът все още предпочита при почивка да си запази хотел, а да седне с приятели в отделно избрано заведение. Но според него ол инклузивът навлиза все повече в България, не само поради това, че е предпочитан от чуждестранните туристи. Той припомни, че от 2015г. у нас действа специална Наредба, която определя минималните изисквания при предоставянето на такъв тип услуги и не скри, че контролната дейност на Комисията показва, че продължават да се срещат случаи на отклонения от тях. „Трябва да се работи по посока на това нарушения, които и в минали периоди сме установявали, да бъдат сведени до още по-ниски величини. Смятам, че с активна контролна дейност и до края на този сезон, и през следващите периоди можем да постигнем този успех”, изрази надежда председателят на КЗП. „Нашите екипи продължават да проверяват и всеки един случай на нарушение ще бъде санкциониран”, завърши Маргаритов.", "date": "2018.09.11", "title": "КЗП: „Основната ни цел е да запазим тенденцията за намаляване на нарушенията”"}
{"url": "https://www.novinite.bg/articles/164315/Gripat-udrya-prez-oktomvri", "text": "Грипът ни връхлита през октомври с два нови щама - \"Сингапур\" и \"Колорадо\". Заедно с тях се очаква да се завърне близнакът на свинския грип \"Мичиган\", както и вече познатият ни \"Пукет\". Епидемиолози обаче алармират, че тази година заразата ще подрани.Проверка в аптеките показва, че ваксини срещу грип в момента не са налични, но според фармацевтите доставка се очаква още в края на този месец, пише „Телеграф“.Прогнозите на СЗО са, че през зимата ще ни мъчат два нови щама. Единият е \"Сингапур\" от типа А – Н3N2, който е братовчед на вече познатия ни „Хонконг'. Другият нов тип ще бъде \"Колорадо\" (тип В). Освен тях се очаква да се завърне \"Мичиган\", който пък е А/Н1N1 и е брат близнак на свинския грип. Четвъртият щам , който ще върлува е познатият ни вече „Пукет“. Първите три грипа трябва да бъдат включени в състава на тривалентните ваксини, докато четиривалентните ще ни защитават от всички очаквани щамове.Ваксината, която ще ни пази от три грипа, ще се продава на цена около 10 лева, а другата, която защитава от четирите щама – около 20 лева.Сингапурската зараза е изолирана за първи път преди две години. Грипът „Колорадо“ пък е открит през 2017 година като вариация на друг щам, който вече е върлувал в страната ни - „Виктория“. За двата нови грипа не се знае почти нищо. Епидемиолозите обаче са категорични, че независимо от името симптомите са едни и същи – остро начало, което ни поваля на легло и се характеризира с отпадналост, болка в мускулите, висока температура, понякога кашлица и хрема, непоносимост към светлина", "date": "2018.09.11", "title": "Грипът удря през октомври"}
{"url": "https://www.novinite.bg/articles/164333/MVR-ustanovi-redica-nerednosti-pri-proverki-na-avtoshkolite-v-stolicata", "text": "Полицията откри нередности при проверки на автошколи в столицата. Служители на МВР са установили липса на  счетоводни документи,  както и липса на касова наличност. Изяснено е, че курсистите се записвали за обучение в чрез интернет-платформа на търговско дружество. Плащанията се извършвали на място в офиса на дружеството, срещу които те получавали касов бон или квитанции на името на автошколата. След това събраната сума се носела на ръка лично от  управителя на дружество с ограничена отговорност на съответната автошкола. По случая е сезирана и Националната агенция по приходите.", "date": "2018.09.11", "title": "МВР установи редица нередности при проверки на автошколите в столицата"}
{"url": "https://www.novinite.bg/articles/164303/Naj-malko-35-zaginali-pri-eksploziya-na-cisterna-s-gaz-v-Nigeriya", "text": "Най-малко 35 души загинаха, а стотици са ранени в северния нигерийски щат Насарава при експлозията на камион цистерна с газ, която предизвика пожар, предаде Ройтерс. Представител на държавната служба за извънредни ситуации заяви, че злополуката е станала при разтоварването на газа на бензиностанция по пътя от Лафия до Макурди, който свързва столицата Абуджа със северната и южната част на страната. Подобни злополуки са нещо обичайно в Нигерия, където пътищата са в лошо състояние, а нормите са безопасност са ниски, отбелязва агенцията. Най-малко 9 души загинаха в нигерийската търговска столица Лагос през юни, когато цистерна с бензин се запали и пламъците обхванаха още 53 коли.", "date": "2018.09.11", "title": "Най-малко 35 загинали при експлозия на цистерна с газ в Нигерия"}
{"url": "https://www.novinite.bg/articles/164319/KPKONPI-pogva-s-palna-reviziya-i-Minyu-Stajkov", "text": "Имуществото на алкохолния бос Миню Стайков ще стане обект на пълна проверка, заяви пред \"Труд\" шефът на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев.Само преди седмица комисията бе сезирана и образува ревизия и за издирвания от Интерпол хотелиер Ветко Арабаджиев и членовете на семейството му.В сряда ще се решава дали бургаският клон на КПКОНПИ ще провежда ревизията, тъй като много от обвинените са с адресни регистрации в Бургаска област.\"Ще бъдат сформирани специализирани екипи, както по случая с Арабаджиеви. Ще бъдат установявани както парични преводи, така и всякакви други имуществени отношения\", обясни Георгиев. Той посочи, че по закон срокът за проверката е 1 г., но прокуратурата може да поиска веднага налагане на запор на имуществото като обезпечителна мярка.\"Ние можем да пристъпим към запор единствено, ако установим несъответствие между доходи и разходи\", обясни още Георгиев.В събота спецсъдът остави за постоянно в ареста Миню Стайков, шуреят му Белун Хазърбасанов и Иван Димитров – син на кмета на Карнобат Георги Димитров. Синът на Миню Стайков – Стайко и още четирима души все още се издирват.", "date": "2018.09.11", "title": "КПКОНПИ погва с пълна ревизия и Миню Стайков"}
{"url": "https://www.novinite.bg/articles/164353/Gimnastichkite-ni-varvyat-vtori-v-otbornoto-klasirane", "text": "Грациите от българския национален отбор Боряна Калейн, Невяна Владинова и Катрин Тасева стартираха успешно надпреварата на Световното първенство по художествена гимнастика в София. С изпълненията си на квалафикициите на обръч трите ни момичета се представиха убедително.Начело е Александра Солдатова, следвана от Дина Аверина и Арина Аверина. Калейн се движи пета във временното общо класиране, зад Николченко. Тасева е седма, а Владинова – девета.В отборната надпревара, призьорите от която ще бъдат излъчени в четвъртък, България се движи на второ място със сбор от 56.600 точки, зад Русия (60.450). Трета е Украйна.", "date": "2018.09.11", "title": "Гимнастичките ни вървят втори в отборното класиране"}
{"url": "https://www.novinite.bg/articles/164334/Bivshiyat-nadziratel-ot-zatvora-v-Pazardjik-pregazil-velosipedist-ostava-v-aresta", "text": "Пловдивският апелативен съд постанови най-тежката мярка – \"задържане под стража\", за бившия надзирател от затвора в Пазарджик Георги Доков. На 30 август той прегази на пътя 16-годишен велосипедист. По време на инцидента Доков е бил в нетрезво състояние. Решението на съда е окончателно и влезе веднага в сила, а очакваният протест на близки на загиналото момче пред сградата на съда не се състоя. Близки и приятели на загиналото момче организират протест пред сградата на съда в Пловдив с настояване Доков да остане в ареста през целия съдебен процес. Пред \"Хоризонт\" те изразиха позиции: \"Убийство, и да излезе на свобода за 10 000 лева. Как може това нещо? До започване на делото трябва да бъде в ареста. Не трябва да излезе въобще от ареста\".\"Това е просто недопустимо. Пиян зад волана е недопустимо. Нищо не го оправдава\".\"Като се има предвид, че това не му е първо нарушение\".\"Та един път, та два пъти, та три пъти и накрая уби това дете\".\"За убиеца на нашия приятел трябва доживотна присъда и да си получи заслуженото\"", "date": "2018.09.11", "title": "Бившият надзирател от затвора в Пазарджик, прегазил велосипедист, остава в ареста"}
{"url": "https://www.novinite.bg/articles/164342/Do-dni-Marinela-i-Vetko-Arabadjievi-shte-se-varnat-v-Balgariya-dobrovolno", "text": "До дни Маринела и Ветко Арабаджиеви ще се върнат в България доброволно. Това съобщи адвокат Илиян Василев на заседание на Апелативния специализиран съд. Двамата са издирвани с европейска заповед за арест от края на август. Те са обвинени за участие в организирана престъпна група за данъчни престъпления - укриване на данъци и пране на пари.Днес Апелативният специализиран наказателен съд гледа жалба на специализираната прокуратура срещу пускането под парична гаранция на други трима от групата - синът им Вълчо Арабаджиев, Ромелия Кирилова и Елена Караянева. Обвиняемите настояват за по-лека мярка.Съдът се оттегли на съвещание и се очаква решението по казуса. ", "date": "2018.09.11", "title": "До дни Маринела и Ветко Арабаджиеви ще се върнат в България доброволно"}
{"url": "https://www.novinite.bg/articles/164328/Dnes-sa-finalite-na-topka-i-obrach-na-Svetovnoto-parvenstvo-po-hudojestvena-gimnastika", "text": "Трите български представителки в индивидуалните дисциплини на Светоното първенство по художествена гимнастика - Боряна Калейн, Катрин Тасева и Невяна Владинова, излизат на килима, за да изиграят съчетанията си с топка във втория ден на шампионата.В понеделник гимнастичките ни показаха умения с обръч, а страната ни завърши на второ място в отборното класиране. Временен лидер е Русия.Финалите на уредите топка и обръч ще се играят тази вечер. За медал могат да се борят само осемте гимнастички с най-високи оценки от квалификациите, но само по две от държава.", "date": "2018.09.11", "title": "Днес са финалите на топка и обръч на Световното първенство по художествена гимнастика"}
{"url": "https://www.novinite.bg/articles/164322/V-ES-balgarkite-sa-s-naj-malka-prodaljitelnost-na-jivota", "text": "Британските здравни служби публикуваха статистика, според която продължителността на живота на жените в Обединеното кралство е едва на 17-о място сред 28-те членки на Европейския съюз. От графиката се вижда, че българките са на последното място в това проучване. Класацията е направена въз основа на данни от Евростат. Средната продължителност на живота на британките е 83 години, но това е под средната продължителност за ЕС като цяло. Най-дълголетни са испанките, при които този показател е малко над 86 години. Челната тройка се допълва от Франция и Италия. В дъното на таблицата са българките със 78 години средна продължителност на живота, непосредствено след румънките, латвийките и унгарките. Професор Джон Нютън от правителствения отдел за подобряване на общественото здраве заяви, че резултатите пораждат загриженост, макар че не е тайна, че при британките се наблюдава висок процент на ракови заболявания, особено рак на гърдата. Консумацията на алкохол и затлъстяването също са фактори, допринасящи за раковите заболявания. ", "date": "2018.09.11", "title": "В ЕС българките са с най-малка продължителност на живота"}
{"url": "https://www.novinite.bg/articles/164321/17-godini-ot-atentatite-na-11-septemvri-Otdadaha-pochit-na-geroite-ot-polet-93", "text": "17 години от атентатите на 11 септември в САЩ.На днешния ден през 2001 година похитени от терористи самолети се врязаха в двете кули на Световния търговски център в Ню Йорк и в Пентагона във Вашингтон. Трети самолет се разби в щата Пенсилвания. Загинаха близо 3 хиляди души. Годишнината се отбелязва с редица събития. Президентът на страната Доналд Тръмп ще участва в церемония на мемориала в Шанксвил, Пенсилвания.Въпреки проливния дъжд на церемонията в Шанксивл присъстваха десетки. Те отдадаха почит на героите от полет 93. В градчето на 200 километра от Вашингтон, се разби един от четирите похитени от Ал Кайда самолети. Пасажерите се опитвали да си върнат контрола над самолета, но в крайна сметка той се разбил в полето и без да стигне крайната си цел - американската столица.Том Ридж, бивш губернатор на Пенсилвания: Беше 11 септември - денят, белязан от смъртта на едни, за да могат да бъдат спасени други, в небето над Шанксвил се родиха герои.Беше представен и специален монумент - 30 метрова Кула на гласовете. В нея са монтирани 40 камбани - по една за всяка от жертвите на полета. Днес в Шанксвил пристига Доналд Тръмп и съпругата му Мелания.Трагичната годишнина се отбелязава и в Ню Йорк. Там за първи път след атентата беше отворена метро станцията, която беше най-близо до рухналите кули-близнаци. Таванът и пероните са напълно реновирани след като бяха разрушени при атентата, вградена и модерна вентилационна система.", "date": "2018.09.11", "title": "17 години от атентатите на 11 септември: Отдадаха почит на героите от полет 93"}
{"url": "https://www.novinite.bg/articles/164341/Pusnaha-balgarskite-romki-oskvernili-gracki-muzei", "text": "Гръцката полиция е разпитала и освободила българките от ромски произход, които повредиха експонати във Византийския музей и музея „Бенаки”, съобщават „Ройтерс”. Жените са на възраст 49 и 51 години. В неделя те бяха заловени да мажат с миро и светена вода артефакти.Пред властите те признали, че не са имали намерение да повредят експонатите – направили го заради религиозни вярвания. Според тях действията им били чудотворни и щели да им помагат да преодолеят трудности в личния им живот.„Забелязах, че ръката на едната госпожа е блажна, сигнализирах на охраната”, заяви чиновник от музея пред гръцките медии. След 24-часово задържане българките бяха освободени и ще бъдат съдени за дребно хулиганство, защото нанесените от тях щети не са големи, предаде Би Ти Ви.", "date": "2018.09.11", "title": "Пуснаха българските ромки, осквернили гръцки музеи"}
{"url": "https://www.novinite.bg/articles/164359/Erdogan-Ako-svetat-malchi-shte-ima-humanitarna-katastrofa-v-Idlib", "text": "Турският президент Таип Реджеп Ердоган предупреди, че военната офанзива на сирийската армия в района на Идлиб може да предизвика хуманитарна катастрофа. Това казва той в статия, публикувана във в. The Wall Street Journal със загрлавие \"Светът трябва да спре Асад\". Според Ердоган действията на режима в Дамаск може да предизвикат проблеми със сигурността не само в Турция и Европа, но и много по-далеч. Турският лидер смята, че \"целият свят може да плати цената, ако международната общност не предприеме необходимите мерки\". \"Русия и Иран също носят отговорност за хуманитарната катастрофа с Идлиб\", казва още Ердоган. \"Всички членове на международната общност трябва да разберат тяхната отговорност, когато нападението срещу Идлиб наближава. Последствията от бездействие са огромни\", пише турският президент.Ердоган също каза, че сирийският народ не може да бъде оставен на милостта на режима на Башар Асад. \"Нападение на режима (в Идлиб) също би създало сериозни хуманитарни рискове и рискове за сигурността за Турция, останалата част от Европа и извън нея\", добавя той. Турският президент припомня престъпленията на режима - своеволни арести, системни изтезания, екзекуции, бомби варели, химически и конвенционални оръжия - които се извършват срещу сирийския народ за седем години. \"В резултат на сирийската гражданска война, която Съветът за правата на човека на ООН нарича\" най-лошото предизвикано от човека бедствие от Втората световна война \", милиони невинни хора са станали бежанци или са били вътрешно разселени\", каза той.Ердоган припомня също така ролята на Турция в защитата на сирийския народ, тъй като е страната му е дала подслон на най-много бежанци в света - на 3,5 милиона души. Според Ердоган, въпреки че Турция е цел на терористични групировки като „Ислямска държава“ (ИД) и ПКК, Страната му не губи решимостта си да помогне на сирийците, допълва БГНЕС. \"Ние доведохме сирийската опозиция на масата за преговори в Женева и стартирахме процеса на Астана заедно с Русия и Иран\", казва той, като добавя, че Турция следователно успя \"да посредничи за прекратяване на огъня, за създаването на зони за деескалация и за евакуирането цивилни от зони, подложени на атаки от режима“. Ердоган предупреждава, че режимът Асад се готви да започне \"мащабна офанзива срещу Идлиб\", където живеят около 3 милиона души и е едно от малкото сигурни убежища за вътрешно разселени сирийци.\"В опит да предотврати нападението, моето правителство допринесе за създаването на зона за премахване на риска от конфликт и създаде 12 наблюдателни пункта за документиране и докладване на нарушения на прекратяването на огъня\". Като заяви, че сирийският режим се опитва да легитимира възможната си атака под претекст за борба с тероризма, Ердоган допълва, че никоя страна не би оценила по-добре необходимостта от борба с тероризма, отколкото Турция, тъй като е била цел на терористични атаки от началото на сирийския конфликт. Ердоган казва, че САЩ, които са съсредоточени върху химическите атаки на режима на Асад, трябва да \"отхвърлят своеволната си йерархия на смъртта\". \"Конвенционалните оръжия са причина за много повече смъртни случаи\", смята турският президент.Ердоган пише, че спирането на \"следващото кръвопролитие\" в Сирия не е било само задължение на Запада, но партньорите на Турция в мирния процес в Астана - Русия и Иран - също са отговорни за предотвратяването на \"хуманитарна катастрофа\". Ердоган призовава за \"по-всеобхватна международна операция за борба с тероризма\" за изкореняването на терористи и екстремисти в Идлиб, като заяви, че определени терористични групи са били активни в района. \"Идлиб е последният изход преди плащането на таксата за ползване на пътя. Ако международната общност, включително Европа и САЩ, не успеят да предприемат действия сега, не само невинни сирийци, но целият свят ще плати цената. \"Турция направи всичко по силите си, за да спре кръвопролитието непосредствено до нас. За да гарантираме, че ще успеем, останалата част от света трябва да отстрани тесния личен интерес и да хвърли тежестта си зад политическо решение\", каза турският президент.", "date": "2018.09.11", "title": "Ердоган: Ако светът мълчи, ще има хуманитарна катастрофа в Идлиб"}
{"url": "https://www.novinite.bg/articles/164317/Zaradi-uragan-v-SASht-evakuiraha-1-mln-dushi", "text": "Губернаторът на щата Южна Каролина Хенри Макмастър нареди да започне задължителна евакуация на цялата крайбрежна зона заради приближаването на урагана \"Флорънс\", предадоха световните агенции.Нареждането касае около един милион души, живеещи на крайбрежна ивица с дължина 320 км.\"Това е много опасен ураган. Не искаме да рискуваме ничий живот\", заяви Макмастър.Стихията е от четвърта степен и ще удари Източното крайбрежие на САЩ в четвъртък, предупредиха метеоролози. Южна Каролина, Северна Каролина и Вирджиния вече обявиха извънредно положение. Метеоролози казаха, че ураганът може да поотслабне, но все още ще е силен, когато връхлети сушата.", "date": "2018.09.11", "title": "Заради ураган в САЩ: евакуираха 1 млн. души"}
{"url": "https://www.novinite.bg/articles/164357/Uraganat-Florans-usilva-moshtta-si-do-peta-stepen", "text": "Ураганът Флорънс достигна последната 5-та степен и приближава Източното крайбрежие на САЩ, като се очаква да го достигне в късните часове на 12 септември, сряда. Най-засегнати ще бъдат щатите Северна, Южна Каролина и Вирджиния, в които е обявено извънредно положение.Според метеорологическата служба ураганът може да отслабне малко, но все още ще е силен, когато връхлети сушата. Президентът на САЩ Доналд Тръмп одобри въвеждането на извънредно положение в щатите Северна и Южна Каролина заради приближаващия ураган Флорънс. По-рано Националният център за ураганите предупреди, че при навлизането в Южна Каролина ураганът може да стане „екстремно опасен“.Посолството на Република България във Вашингтон и генералните консулства настоятелно препоръчва на всички български граждани в посочените по-горе райони да се информират постоянно за развитието на ситуацията и да следват стриктно указанията на местните власти.При необходимост от съдействие, можете да се свържете с посолството на телефон: +1 (202) 387-5770 или +1 (202) 387-0174. Телефонът на на Генералното консулство в Лос Анжелис е +1 478 6700.Неблагоприятно вторично въздействие е възможно и по крайбрежията на щатите Джорджия, Мериленд и Делауер. Очакват се ветрове със скорост над 200 км/ч и проливни дъждове в продължение на следващите три-четири дни след достигането на континента.Дадени са указания в отделни области да се пристъпи към евакуация на населението. Издадено е предупреждение за запасяване с храна, вода и предмети от първа необходимост.За информация можете да следите , както и профила в Туитър - @EmbassyBGinUSA.Актуална информация относно урагана Флорънс и неговото движение можете да намерите на https://www.nhc.noaa.gov/.", "date": "2018.09.11", "title": "Ураганът Флорънс усилва мощта си до пета степен"}
{"url": "https://www.novinite.bg/articles/164297/Dnes-shte-preobladava-slanchevo-vreme", "text": "Днес ще преобладава слънчево време, с временни увеличения на облачността. Само на отделни места в източната половина от страната и в планинските райони ще превали. Ще духа до умерен северозападен вятър. Максималните температури ще са между 24° и 29°, в София - около 24°. В планините ще преобладава слънчево време. След обяд с временни увеличения на облачността и на отделни места ще превали. Ще духа умерен предимно северен вятър. Максимална температура на 1200 метра около 15°, на 2000 метра – около 8°.По Черноморието ще бъде предимно слънчево с временни увеличения на облачността, на отделни места са възможни слаби превалявания. Ще духа до умерен северозападен вятър. Максималните температури ще са между 25° и 28°. Температурата на морската вода е 25-26°. Вълнението на морето ще бъде 1-2 бала.", "date": "2018.09.11", "title": "Днес ще преобладава слънчево време"}
{"url": "https://www.novinite.bg/articles/164308/Izlojba-za-kampaniyata-na-Napoleon-v-Egipet-otkrivat-v-Nacionalnata-biblioteka", "text": "Изложбата \"Египетската кампания на Наполеон Бонапарт в документи и издания от фондовете на Националната библиотека \"Св. Св. Кирил и Методий\"\" ще бъде открита в библиотеката на 13 септември от 16.00 ч. В продължение на две седмици посетителите ще видят ценни архивни материали от колекцията \"Ориенталски сбирки\", свидетелстващи за исторически събития от края на 18-и и началото на 19-и век и за съпътстващите ги научни изследвания. Изложбата е първата по рода си у нас: за първи път се представят и архивни документи на арабски и османотурски език - общо 70 архивни единици, или около 130 листа, пряко свързани с военните кампании на Наполеон в Египет.", "date": "2018.09.11", "title": "Изложба за кампанията на Наполеон в Египет откриват в Националната библиотека"}
{"url": "https://www.novinite.bg/articles/164355/EP-odobri-otpuskaneto-na-nad-2-mln-evro-v-podkrepa-na-Balgariya", "text": "Европейският парламент подкрепи отпускането на 2,26 милиона евро на България за претърпени щети от природно бедствие. През януари нашата страна е подала заявление за средства заради щетите от валежите и силните бури на 25 и 26 октомври миналата година.ЕП отчита, че валежите на посочените дати са взели пет жертви и са засегнали около 6000 души. Бедствието е довело до наводняването на 142 жилищни и над 1200 нежилищни сгради. Българските власти оценяват общите преки щети от бедствието на 90,3 милиона евро.Предложението за отпускане на средства от ЕС бе подкрепено днес от 652 евродепутати, 36 се въздържаха, а четирима бяха против. ", "date": "2018.09.11", "title": "ЕП одобри отпускането на над 2 млн. евро в подкрепа на България"}
{"url": "https://www.novinite.bg/articles/164299/Katastrofa-zatvori-ednata-lenta-na-AM-Trakiya-v-posoka-Sofiya", "text": "От АПИ съобщиха, че заради катастрофа на 20-ия километър в посока София на АМ \"Тракия\" движението временно се осъществява само в активната лента.От агенцията призовават шофьорите да се движат с повишено внимание и съобразена скорост.", "date": "2018.09.11", "title": "Катастрофа затвори едната лента на АМ \"Тракия\" в посока София"}
{"url": "https://www.novinite.bg/articles/164298/Stara-hartiya-za-nova-kniga-v-Sofiya-za-shesti-pat", "text": "В навечерието на първия учебен ден  ще бъде домакин на националната екоинициатива „“ за шести пореден път. На 16 септември 2018 г. между 10,00 и 19,00 часа всяко дете, което заедно с възрастен придружител донесе 5 кг стара хартия за рециклиране на бул. „Витоша“ №37, пред Книжен център „Гринуич“, ще получи нова детска книга по избор. А всички малки екоентусиасти, които предадат допълнителни 5 кг хартия, ще бъдат възнаградени с новото специално издание на „ЕКОПАК България“ „Грийн тийн“. Така в рамките на деня децата могат да получат максимален брой две книги, независимо от количеството на предадената хартия. Разбира се, допълнителни изненади очакват всички, които участват в предизвикателствата и игрите в празничната програма.Основната цел на организаторите от „ЕКОПАК България“ и Книжен център „Гринуич“ е децата да се научат да полагат грижи за природата и за града си и още от ранна детска възраст да обикнат книгите и четенето. Традиционно кампанията в София се провежда под патронажа на кмета Йорданка Фандъкова и отново е част от Календара на културните събития на Столична община за 2018 г.Тази година организаторите отправят специално предизвикателство към децата, които се включат в събитието в София: „Стани фотограф на „Стара хартия за нова книга“. Малчуганите трябва да уловят най-добрия миг от празничния ден и да изпратят снимката си с помощта на възрастен до 25 септември 2018 г. на фейсбук страницата на кампанията. Авторите на трите най-добри фотографии ще получат награди. Пълните условия на конкурса можете да откриете тук: Това далеч не е единствената изненада, която очаква всички деца. За настроението на гостите ще се погрижат звездите от „БОН-БОН“, които ще поставят началото на празничния ден. В специалната програма ще се включат талантите от „Voice Academy“ и от клуба по спортни танци „PRO DANCE“. Зрителите ще се насладят на куклената театрална постановка „Червената шапчица“, представена от „Театъра на приказките – София“ в нов вариант.Всяка година кампанията има литературна тематика, вдъхновена от популярно детско заглавие. През 2018 г. малчуганите ще имат възможност да влязат в „дрешника“ на приказния свят на Нарния, където водещата на „Фамилно“ по Bulgaria ON AIR Деляна Маринова-Джуджи, която е и посланик на каузата, им е подготвила още предизвикателства и награди. Книгите от поредицата „Хрониките на Нарния“ на Клайв С. Луис са осигурени за празника от издателство „Труд“, основен партньор на инициативата. А за да остане денят незабравим, всички, предали старата си хартия, ще могат да си направят снимка за спомен във фотобудката на PHOTO KING „Светът на Нарния“.Освен книгите от поредицата за Нарния, децата ще могат да избират между десетки други заглавия в различни жанрове. В избора ще им помага водещата на „Новините ON AIR“ Лилия Мустакова, потомка на основоположника на книгопечатането в България Никола Карастоянов.След 16,00 часа малчуганите ще имат възможността да получат значка „Стара хартия за нова книга“, но единственият начин за това е да я направят сами в тематичната работилница на Фондация „Светът на Мария“.Кампанията вече премина през градовете  и , а след София инициативата ще се проведе в още три големи общини – в  на 23 септември, в  на 24 септември и в  на 29 септември. ", "date": "2018.09.11", "title": "„Стара хартия за нова книга“ в София за шести път"}
{"url": "https://www.novinite.bg/articles/164316/Kin-Chen-un-izpratil-na-Tramp-topla-pokana-za-nova-sreshta", "text": "Президентът на САЩ Доналд Тръмп е получил \"много топло и положително\" писмо от Ким Чен-ун, в което севернокорейският лидер изразява желание за нова срещу между тях, съобщава БТА, позовавайки се на информация от Белия дом.\"Ние сме отворени към идеята и вече започнахме да се координираме с оглед на такава среща, която ще бъде втора след историческата от 12 юни в Сингапур\", каза говорителката на Белия дом Сара Сандърс.Тя спомена за \"напредък\", говорейки за Северна Корея и каза, че военният парад без междуконтинентални ракети в Пхенян в понеделник е \"гаранция за добронамереността\" в процеса за денуклеаризация.", "date": "2018.09.11", "title": "Кин Чен-ун изпратил на Тръмп „топла” покана за нова среща"}
{"url": "https://www.novinite.bg/articles/164304/API-Vnimavajte-osvetlenieto-v-tunel-Kriviya-v-Kresnenskoto-defile-ne-raboti", "text": "Шофьорите да се движат с повишено внимание и съобразена скорост през тунел \"Кривия\" в Кресненското дефиле по път I-1 /E-79/ Благоевград – Сандански. Причината е липса на осветление от авария по електропреносната мрежа. Това съобщиха от пресцентъра на Агенция \"Пътна инфраструктура\".", "date": "2018.09.11", "title": "АПИ: Внимавайте, осветлението в тунел \"Кривия\" в Кресненското дефиле не работи"}
{"url": "https://www.novinite.bg/articles/164300/Okolo-300-kg-mesni-produkti-sa-izzeti-na-granicata-zaradi-chumata-po-svinete", "text": "Няма чума по свинете в село Бозвелийско, опасността обаче остава. Вчера ресорният министър Румен Порожанов направи инспекция на оградата по сухопътната граница с Румъния, която вече е изяло готова. 30% от свинепроизводството е в Русенска област, затова от бранша настояват още по-стриктно да се спазват мерките, които са препоръчани срещу болестта. Темата в сутрешния блок на БНТ коментира доктор Георги Дяков, директор на областната дирекция на БАБХ в Русе. До момента при граничния контрол са иззети и насочени за унищожаване около 300 кг. месни суровини и продукция. Няма признаци, по които месо да се познае дали е заразено, единственият начин е с лабораторни изследвания, коментира д-р Дяков.", "date": "2018.09.11", "title": "Около 300 кг. месни продукти са иззети на границата заради чумата по свинете"}
{"url": "https://www.novinite.bg/articles/164301/NIMH-Ostavat-ni-broeni-dni-do-palno-spirane-na-rabotata-vazmojnostite-ni-sa-izcherpani", "text": "От Националния институт по метеорология и хидрология (НИМХ) излязоха с позиция по повод на вчерашното решение на Общото събрание на БАН за частично изваждане на част от НИМХ от структурата на Академията.„След като не можаха да блокират работата на Националния институт по метеорология и хидрология (НИМХ) с недофинансиране, ръководните органи на БАН успяха с административни средства“, посочват те.\"Ние, работещите в НИМХ, направихме всичко необходимо, за да запазим дейността си. Възможностите ни са изчерпани! Остават ни броени дни - 7, до пълно спиране на работата и започването на разпад на структурите. От 12 дни НИМХ е без ръководство\", заявяват в позицията си метеоролозите.Те настояват председателят на БАН да упражни законовите си задължения, съгласно чл. 43, ал. 4 от Устава на БАН, като уважи волята на работещите и служителите в НИМХ и назначи за и.д. директор проф. д-р Христомир Брънзов. В края на август Управителният съвет на БАН прекрати предсрочно първия му мандат като директор на НИМХ.Решението на 35-ото заседание на Общото събрание на БАН за процедурата за частично изваждане на НИМХ от структурата на БАН, продължава за неопределен срок безвремието за НИМХ и не дава отговор на основни въпроси за бъдещето ни, се казва в позицията.В нея се заявява още, че е време правителството да вземе окончателно и категорично решение за нов статут на НИМХ.„Очевидно е, че Институт, който има задължения по три закона и осем подзаконови нормативни акта, не може да бъде в състава на неправителствена организация, каквато е БАН, и за да ги изпълнява, да разчита единствено на \"добра воля\" на колективните й органи на ръководство“, пише в позицията.Очакваме решението на правителството, преди да е станало много късно, а и за да може всеки един от нас да вземе своето лично решение за бъдещето си, заявяват от НИМХ.", "date": "2018.09.11", "title": "НИМХ: Остават ни броени дни до пълно спиране на работата, възможностите ни са изчерпани"}
{"url": "https://www.novinite.bg/articles/164338/43-jertvi-na-avtobusna-katastrofa-v-Indiya", "text": "Автобус с 55 пътници е паднал в пропаст в индийския щат Телангана, при което са загинали 43 души, съобщава The Indian Express. Според говорител на местната полиция 23 от пътниците са починали на място, а останалите – на път за болницата или в болница.Автобусът е паднал от височина около 9 метра, като шофьорът е загубил контрол вероятно заради техническа повреда.Изданието посочва, че пътят, на който е станала катастрофата, дълго време е бил затворен заради честите инциденти и множеството жертви на него в последните години.", "date": "2018.09.11", "title": "43 жертви на автобусна катастрофа в Индия"}
{"url": "https://www.novinite.bg/articles/164312/Lek-avtomobil-padna-ot-nadlez-na-pat-E-79", "text": "Лек автомобил падна от надлез на главен път Е-79 във вторник, съобщава БГНЕС.Инцидентът станал, след като колата, идваща от село Крупник, слиза от 90-градусов завой на моста, отклонява се вдясно, къса предпазния парапет и пада от 5 метра по таван.19-годишният водач, който е бил сам, е транспортиран до МБАЛ - Благоевград с фрактури на прешлените и контузия на ръката.За 11 години това е третият случай на подобна катастрофа. Досега два леки и един товарен автомобил са падали от същия мост. През 2007 г., при едно от произшествията, загина младеж на 20 години.", "date": "2018.09.11", "title": "Лек автомобил падна от надлез на път Е-79"}
{"url": "https://www.novinite.bg/articles/164324/Shoforat-na-avtobusa-kovcheg-Ne-moga-da-si-prostya", "text": "На Григор Григоров 25 август започва традиционно. В края на деня 17 души не са между живите, а шофьорът с 40 години професионален стаж е друг човек.\"Сутринта като отидох да ги взимам, сигурно 5-6 жени ме прегръщаха и ме целуваха, че ще пътуваме заедно. Но как да знае човек, че това ще е последният ден…”, спомня си мъжът. Григоров засега е единственият обвиняем за трагедията край Своге, предава bTV.Разказва, че за него затворът вече не е сграда, а усещане вътре в него: \"Седя си вкъщи, не мога да изляза навън. Съвестта, трудно ми е. Постоянно мисля за тези хора. Те бяха приятели, приятели. Представям си какво е на близките им. На ранените, които са все още сигурно по болници. Съжалявам за всичко, което се случи. Искам да изкажа съболезнования на близките на загиналите. Те бяха близки приятели от години. Също да изкажа на пострадалите съжаления”. Мъжът няма спомен от фаталния момент. \"Дали съм помагал, дали съм направил всичко, което е било по силите ми? Аз съм от живите, но какво съм направил за останалите след трагедията? Каквото и да им кажа е малко. Нито може да се върне случилото се. Аз не мога да си простя, дано те могат да ми простят. На много от тях имам телефоните, но как да звънна? Какво да им кажа...?”, казва Григоров. Обяснява липсата на втори технически преглед с пропуск:\"Ако съм виновен и имам вина, ще я понеса”. Дни след трагедията, в подкрепа на Григоров се подписаха хиляди. Стотици излязоха на протест с искане за пълно разследване и справедливост. Признава, че е изненадан от инициативата. Григоров е в дома си, освободен под парична гаранция, в очакване на процес, който да извади наяве причините за катастрофата, отнела 17 живота.", "date": "2018.09.11", "title": "Шофьорът на автобуса-ковчег: Не мога да си простя!"}
{"url": "https://www.novinite.bg/articles/164320/MBAL-Sv-Sofiya-shte-preglejda-bezplatno-na-praznika-si", "text": "МБАЛ „Св. София” организира безплатни прегледи по различни специалности по повод празника на болницата “Света София мъченица – Вяра, Надежда и Любов”, съобщават от лечебното заведение.На 17-ти септември пациентите ще могат да разчитат на професионалното мнение на лекарите от следните направления: Акушерство и гинекология, Ортопедия и травматология, Кардиология, Клинична хематология, Неврология, Очни болести, Хирургия, Физиотерапия и рехабилитация, Гастроентерология.Традиционно ръководството на МБАЛ „Света София“ организира безплатни прегледи, които се посещават от десетки пациенти. Необходимо е само предварително записване на телефоните на МБАЛ ''Света София'' - 02/8184600 и 02/8184608. Направления не се изискват, но е препоръчително пациентите да носят със себе си наличната медицинска документация, с която да удостоверят здравословното си състояние.", "date": "2018.09.11", "title": "МБАЛ „Св. София” ще преглежда безплатно на празника си"}
{"url": "https://www.novinite.bg/articles/164318/Jiteli-na-3-sela-s-molba-Asfalt-do-Velingrad", "text": "След тежката катастрофа край Своге темата за безопасността на пътниците и качеството на пътищата се превърна в силно чувствителна.Живеещите в 3 велинградски села от години се борят с местните власти и пишат писма до правителството с една единствена молба - да имат асфалт по единствения път от Велинград до населените им места.\"Правим протест за четвърти път. Сезирахме Министерския съвет, президента, омбудсмана. В момента се водят преговори. Общината ни излъга, че околовръстният път е към АПИ. Ние сме забравени от страната. Искам да се обърна към премиера - не е нормално в една европейска държава да има такива улици. Забравени сме от държавата\", категоричен бе организаторът на протеста Салих Трончов.Жителите се оплакват, че нямат лесен достъп до здравни услуги. Лекарствата си купуват след като хванат влака от гарата, а до там пътят е без асфалт. До центъра на Велинград, който е на 20 километра от селата, им отнема час и половина с автомобил.\"Единствено премиерът обръща внимание на проблемите. Това се вижда от медиите. Кметът на Велинград излъга пред друга медия, че проектът ще бъде задвижен\", отбеляза Трончов пред Bulgaria ON AIR.Следващата стъпка, която ще предприеме Салих, е гладна стачка пред Министерския съвет. Също така се закани, че ще информира европейските институции за проблема.", "date": "2018.09.11", "title": "Жители на 3 села с молба: Асфалт до Велинград"}
{"url": "https://www.novinite.bg/articles/164325/Obsajdat-novata-viziya-na-ulica-Ivan-Vazov-v-stolicata", "text": "Нова визия ще промени изцяло столичната централна улица „Иван Вазов“. Улицата ще претърпи тотална трансформация, с нови настилки, пейки и споделени места. Това е предвидено по проекта, който ще обсъди днес на дискусия, днес от 18:30 ч. в ресторант „Чекпойнт Чарли“, ул. “Иван Вазов” № 12 (вход до къща музей “Иван Вазов”), обяви на официалната си страница НАГ.Дискусията е обявена от Направление архитектура и градоустройство на Столична община и ще се обсъдят идеи за подобряване на качеството на градската среда чрез обособяване на нови публични пространства. Ще има увеличаване ширината на тротоарите, добавяне на озеленяване и места за сядане по тях. Подобрени ще са условията за пешеходците, живущите и ползвателите на улицата, намаляване на автомобилния трафик, паркирането и замърсяването по улицата в частта между ул. “Г. С. Раковски” и бул. “Васил Левски”.Мнения и предложения за новата визия на ул. „Иван Вазов“ може да се изпращат до 17.09.2018г. и на  moyataulitsa@sofia-agk.com.По концепцията за ремонт и реорганизация на централната улица де работи отдавна от place.make. Целта е  да бъде напълно преобразена следващата година и столицата най-накрая да получи своето първо модерно, естетически издържано и функционално преосмислено пространство.", "date": "2018.09.11", "title": "Обсъждат новата визия на улица „Иван Вазов“ в столицата"}
{"url": "https://www.novinite.bg/articles/164330/Shte-se-uvelichi-li-zdravnata-vnoska", "text": "Здравната вноска да се увеличи от 8 процента върху дохода на 10 на сто или да се повиши с 12 лева на месечна база. Тези два варианта се обсъждат в здравното министерство като част от новия здравноосигурителен модел, който се очаква да предложи ресорният министър Кирил Ананиев. Идеята е допълнителният процент да се внася при застрахователни компании, информира Дарик председателят на Центъра за защита на правата в здравеопазването д-р Стойчо Кацаров. Идеята е била обсъдена със съсловните организации на лекари, зъболекари и фармацевти, предстоят разговори и с болнични асоциации, посочи д-р Стойчо Кацаров. Основната разлика между настоящия модел и този, който предлага здравният министър Кирил Ананиев, е, че във втория се предвижда задължително допълнително здравно осигуряване.„Те обсъждат два варианта. Единият вариант е 2 процента върху дохода. Сега е 8 процента, добавят се още два. Ще станат 10 процента, 2, от които – за застрахователите, а другите 8 в НЗОК, както до сега. Другият вариант е да не е 2 процента върху дохода, а да бъде като плоския данък – всеки да плаща по 12 лева месечно, независимо от дохода,” обясни Кацаров.Цените на медицинската помощ вече няма да се определят чрез преговори със съсловните организации, а от министъра на здравеопазването. На срещата с организациите е станало ясно също така, че министерството обмисля държавните и общинските болници да се преобразуват по модела на БДЖ. Подготвяла се и промяна в нормативната уредба на Националната здравноосигурителна каса, според която лекарствата за онкологични заболявания ще бъдат включени в цената на клиничната пътека. Така, според д-р Карацов, водещи за предписването на терапията ще станат финансовите, а не медицинските показания.", "date": "2018.09.11", "title": "Ще се увеличи ли здравната вноска?"}
{"url": "https://www.novinite.bg/articles/164309/Fotoizlojba-Choveshkoto-lice-na-kulturnoto-nasledstvo-v-stolichnata-galeriya-Sredec", "text": "Фотоизложбата „Човешкото лице на културното наследство” се открива този следобед в галерия „Средец“ в Министерството на културата. Тя е част от инициативата на Европейския съюз „Европейска година на културното наследство 2018“.С над 320 събития през месец септември България ще отбележи Европейските дни на наследството. В превърналите се в традиция чествания, съвместна инициатива на Съвета на Европа и Европейската комисия, ще се включат 82 общини от всички области в страната.През целия месец 50-те държави, подписали Европейската културна конвенция, едновременно насочват усилията си към популяризирането на културното наследство, като в проявите се включват повече от 20 милиона европейски граждани, което прави Дните на културното наследство най-голямото и най-споделено културно събитие не само в Европа, но и в света. Мотото на тазгодишните чествания е „Културното наследство – изкуството да споделяш!”. ", "date": "2018.09.11", "title": "Фотоизложба \"Човешкото лице на културното наследство\" в столичната галерия \"Средец\""}
{"url": "https://www.novinite.bg/articles/164326/Vreme-e-za-detoks-na-garderoba-sabira-stari-drehi-i-obuvki", "text": "Столична община обяви локациите на стационарните пунктове в София за събиране на стари дрехи и обувки.  Община стартира от днес есенната си  която цели както събиране на ненужните дрехи, чанти и обувки от домакинствата, така и превенция от смесването им в общия битов отпадък.За максимално улеснение на гражданите през целия септември месец е разкрит мобилен пункт за изземане на ненужните вещи, който ще премине по график през всички райони в Столична община. В допълнение са разположени и четири стационарни контейнера, като три от тях са поставени на ключови места в „Борисовата градина“ (до площадката „Слончето“) и на двата входа на Южния парк (откъм бул. „Витоша“ и откъм ул. „Нишава“). и гостите на столицата за една година. В тази връзка е особено важно да знаем къде и как да изхвърляме този отпадък, така че да намалим неговото отражение върху околната среда и най-вече върху въздуха“ – това подчерта Йоана Христова при старта на кампанията „Време е за детокс на гардероба“.Кампанията „Време е за детокс на гардероба“ ще се състои на два етапа.  мобилен пункт ще събира стар текстил по график във всички райони на Столична община. текстилът ще премине последващо третиране, евентуална повторна употреба и оползотворяване. Финалът на кампанията ще бъде отбелязан с участието на Столична община в Европейската седмица за намаляване на отпадъците (17 – 25 ноември), в рамките на която ще се състои модното събитие Green Fashion Days, в което ще бъде представена специално разработена дизайнерска колекция от дрехи, създадени изцяло от събрания в рамките на кампанията стар текстил.става особено актуално и в контекста на превенцията от неправомерното му изгаряне и замърсяването на въздуха. Проектът за популяризиране на разделното събиране започна още през януари 2018 г. с различни инициативи, които са насочени към това да създават условия успешно да изпълняваме задължението си като граждани да събираме разделно отпадъците си. Извън тази конкретна кампания вече имаме поставени в 8 района 29 контейнера за текстил, чиито точни локации можете да намерите на страницата на Столичния инспекторат“ – коментира директорът на Столичния инспекторат инж. Веска Георгиева. както и в страницата във Facebook „Зелени решения за София“. Партньори на кампанията са организацията за оползотворяване на текстил TexCycle и зелените дни на модата – Sofia Green Fashion Days.– Южен парк – на входа откъм бул. „Витоша“ и на входа откъм ул. „Нишава“;– „Борисова градина“ – на централната алея, водеща към Лятната сцена;– паркингът пред Столичния инспекторат – ул. „Париж“ 5.", "date": "2018.09.11", "title": "Време е за детокс на гардероба“ събира стари дрехи и обувки"}
{"url": "https://www.novinite.bg/articles/164343/Ustanoviha-eko-narusheniya-v-zavoda-za-var-v-Asenovgrad", "text": "РИОСВ-Пловдив установи нарушения на екологичното законодателство от завод за вар в Асеновград.Извършената проверка е по сигнали за замърсяване на въздуха от комин на варова пещ на завод за вар и варови разтвори в Асеновград. При нея е установено, че сутринта на същия ден е възникнал проблем с пречиствателното съоръжение към варова пещ. Поради високата температура на изходящите газове – около 160оС подмяната на ръкавите към филтъра е извършена по-бавно. За възникналата авария операторът не е уведомил контролния орган, съгласно условие от комплексно разрешително.Производството на завода попада в категориите дейности, изброени в Приложение № 4 към чл. 117, ал. 1 от Закона за опазване на околната среда. На дружеството е издадено комплексно разрешително. Съгласно условие в него, на оператора са вменени задължения при аварийни ситуации незабавно да уведомява контролния орган. До момента на подаване на сигналите в инспекцията не е постъпило уведомление за настъпила авария.За установеното нарушение на дружеството ще бъде съставен акт за административно нарушение и наложена имуществена санкция. Санкцията според Закона за опазване на околната среда при подобни случаи е в размер от 10 000 до 500 000 лв. Контролът от РИОСВ-Пловдив на обекта ще продължи.", "date": "2018.09.11", "title": "Установиха еко нарушения в завода за вар в Асеновград"}
{"url": "https://www.novinite.bg/articles/164345/ESP-Sofiya-nyama-plan-za-spravyane-sas-zamarsyavaneto-na-vazduha", "text": "София няма проекти за намаляване на замърсяването на въздуха от битово отопление, а то е значим източник на фини прахови частици. Това се посочва в доклад на Европейската сметна палата, представен днес.Планът за качество на въздуха на София не съдържа никакви мерки за намаляване на замърсяването на въздуха от домакинствата, се допълва в документа. Палатата е направила проверка на мерките за прочистването на въздуха в Брюксел, Краков, Милано, Острава, София и Щутгарт.България заема челно място в таблицата за години загуба на живот в добро здраве заради мръсен въздух. Отбелязва се, че София не разполага с места за наблюдение \"от промишлен вид\" на качеството на въздуха, въпреки че в града има електроцентрали и други промишлени съоръжения. Пояснява се, че в София заради строителството на метрото през 2014 г. измервателната станция на Орлов мост е била премахната.Преди преместването тази станция е отчитала най-големия брой дни с превишение на фините прахови частици, а след това честотата на измерените превишения в столицата е намаляла рязко.България определя като двата основни източника на замърсяване на въздуха в страната битовото отопление и транспорта. За последните десетина години равнището на финансиране на мерки за опазване на чистотата на въздуха у нас е било намалено с 58 на сто - от 120 милиона евро за 2007-2013 г., на 50 милиона евро за 2014-2020 г., показват данните.Въпреки спечелените от Европейската комисия дела за чистотата на въздуха срещу България и други страни в ЕС пред Европейския съд, това не е довело до задължение за предприемане на съответните мерки. През 2016 г. общо 13 държави в ЕС, сред които и нашата страна, са нарушили пределно допустимите стойности за фини прахови частици.Всяка година в ЕС мръсният въздух предизвиква преждевременната смърт на около 400 000 души и води до разходи за стотици милиарди евро, е записано в доклада. Уточнява се, че най-застрашени са хората, които живеят в градовете.", "date": "2018.09.11", "title": "ЕСП: София няма план за справяне със замърсяването на въздуха"}
{"url": "https://www.novinite.bg/articles/164346/Nov-zdravnoosiguritelen-model-se-obsajda-s-vsichki-zainteresovani-strani", "text": "Нов здравноосигурителен модел се обсъжда с всички заинтересовани страни - съсловните организации, университетските, областните, общинските и частните болници, пациентски организации, синдикати, работодатели и др. Това съобщиха от пресслужбата на Министерството на здравеопазването. Парламентът възложи на министъра на здравеопазването да представи модел за реформа в здравеопазването до края на септември, след широко обществено обсъждане, припомниха от пресслужбата. Целта на тези предварителни разговори е да се обменят, обсъдят и представят идеи и предложения, както и насоки за промяна или усъвършенстване на настоящия здравноосигурителен модел. Всички добри идеи и предложения ще бъдат анализирани и обобщени, като министърът ще ги представи по време на форум, който се предвижда да бъде на 26 септември.", "date": "2018.09.11", "title": "Нов здравноосигурителен модел се обсъжда с всички заинтересовани страни"}
{"url": "https://www.novinite.bg/articles/164351/Katastrofa-ogranichi-dvijenieto-na-AM-Trakiya-v-posoka-Sofiya", "text": "Временно е ограничено движението при 18-и км на автомагистрала \"Тракия\" в посока София заради катастрофа. Има обходен път през Нови хан и Вакарел.", "date": "2018.09.11", "title": "Катастрофа ограничи движението на АМ \"Тракия\" в посока София"}
{"url": "https://www.novinite.bg/articles/164306/Hvanaha-13-nezakonni-kubika-darva-za-ogrev", "text": "Вчера полицаи от участъка в Арчар и служители на Регионална дирекция по горите – Берковица извършили проверки на три адреса в селото. Общо 13 кубика дърва за огрев без контролна горска марка и превозни билети, удостоверяващи законен произход, са установили проверяващите, съобщиха от полицията във Видин. В два от имотите униформените открили по пет кубика дърва, а в третия – три кубика. Горските служители съставили актове по Закона за горите. По случаите в РУ-Видин са заведени преписки.", "date": "2018.09.11", "title": "Хванаха 13 незаконни кубика дърва за огрев"}
{"url": "https://www.novinite.bg/articles/164331/Na-17-septemvri-v-Sofiya-shte-otvoryat-vrati-278-uchilishta", "text": "На 17 септември в София ще отворят врати 278 училища, в това число общински, държавни и частни училища. Това каза Ваня Кастрева – началник на Регионалното управление на образованието в София – град, предаде БНР. Тя поясни: „За всички деца и ученици ще има място, а те в София никак не са малко. Около 19% от децата и учениците в образователните институции – за София това са над 184 хиляди деца и ученици. За тях ще се грижат над 13 800 учители“. Въпреки че в някои от образователните институции продължават да се търсят определени специалисти, ще има осигурени педагози за всички столични училища, каза още тя. Предвид това, че все повече се говори за преминаване на едносменен режим, Кастрева обясни, че се прави необходимото и за преодоляването на недостига на училищни сгради: „В София на едносменен режим са 60 % от училищата, което е общо 167 училища, като има във всички формати – както на общинските, така и на държавните, включително и частните училища също са една част от тях на едносменен режим. Говорим за преодоляването на недостига на училищни сгради и то основно в новите ни квартали. Предстои и разширяването на много училищни сгради“. Предстоят и много други дейности, свързани с ОП „Региони в растеж“. 18 образователни институции, между които и 11 училища, са в момент на реконструкция. Гарантирана е безопасна среда в училището, заяви Кастрева. За 2017 година отпадналите от училище деца в София са 833.", "date": "2018.09.11", "title": "На 17 септември в София ще отворят врати 278 училища"}
{"url": "https://www.novinite.bg/articles/164356/Remontirat-osnovno-golyamo-mejdublokovo-prostranstvo-v-kvartal-Kolyu-Ficheto", "text": "Започна ремонт на междублоковото пространство пред жилищната сграда с адрес ул. „Полтава“ №7, намираща се във великотърновския квартал „Колю Фичето“. Дейностите са възложени от Общината и стартираха с възстановяване на отводнителната система. Близо 60-метровият канал се оказа затлачен с битови отпадъци. С прочистването и възстановяването му стичащите се повърхностни води ще бъдат отвеждани в канализацията. След тестване на отводнителната система ще бъде оформена нова пътна основа в пространството край блока, ще бъде положена нова асфалтова настилка, ще бъде изграден и нов подход откъм ул. „Полтава“ за обслужване на входовете. Инвестицията е от общинския бюджет. Община В. Търново работи по цялостно решение за вертикалната планировка на квартал „Колю Фичето“ и за синхронизация на съществуващите разработки за междублоковите пространства. С общата визия ще бъдат определени параметрите на благоустройствените дейности и нужните видове строително-монтажни работи. Част от концепцията са и стартиралите дейности в района на ул. „Полтава“. Частични ремонти бяха извършени също в междублокови пространства към ул. „Арх. Георги Козаров“, ул. „Краков“, ул. „Ален мак“, преасфалтирана бе и пешеходната алея, свързваща улиците „Арх. Г. Козаров“ и ул. „Мария Габровска“ /край Средно училище „Емилиян Станев“/.", "date": "2018.09.11", "title": "Ремонтират основно голямо междублоково пространство в квартал „Колю Фичето“"}
{"url": "https://www.novinite.bg/articles/164358/Zaplatite-na-voennite-po-nova-formula", "text": "Заплатите на военните да зависят не само от военното звание, но и от заеманата длъжност. Това предвиждат промени в Закона за отбраната и въоръжените сили,  публикувани за обществено обсъждане. Промените целят диференциране на възнагражденията на военнослужещите в зависимост от степента на компетентност и отговорност, съобразно разположението на длъжностите им в йерархичните нива и присвоените им военни звания. Проектът предвижда новата формула за определяне на заплатите на военните да влезе в сила от 1 януари 2019 г. Предложението трябва да бъде внесено за обсъждане в Министерския съвет, но за да стане факт, трябва да бъде гласувано и от парламента. Ако промяната в закона мине през Министерски съвет и парламента, от началото на следващата година месечното възнаграждение на военнослужещите ще зависи не само от военното им звание, но и от заеманата от тях длъжност. По подобен начин се определяха военните заплати до 2003 г. В момента у нас има 21 военни звания. По предварителни разчети длъжностите ще бъдат разпределени в до 99 длъжностни нива.  От Министерство на отбраната смятат, че действащата законова уредба, която регламентира заплащането на труда на военнослужещите, не позволява справедливо диференциране на заплащането за различни длъжности в обхвата на едно и също военно звание, независимо от различните изисквания за заемането на длъжността, свързани с образование, квалификация, отговорност и тежест на изпълняваните задачи. Важно условие за справедливо оценяване на труда на отделните категории военнослужещи е въвеждането на по-големи разлики в заплатите, посочват от министерството. Смята се, че това е съществен стимул за по-качествено изпълнение на задълженията и за повишаване на квалификацията и образованието на военните. Според експертите на министерството, промените ще дадат възможност за попълване на длъжности за военнослужещи, за които се изисква допълнителен образователен ценз, квалификация, професионален опит и др., като това ще бъде стъпка към преодоляване на некомплекта в армията.Проектът предвижда също военнослужещите, чиито месечни възнаграждения по новия закон са по-ниски от получаваните сега, да запазят размера на възнагражденията си.  Това ще стане чрез лична временна добавка, която ще се включва в основната месечна заплата. Срокът за обществено обсъждане на промените е 14 дни. Предложението трябва да бъде гласувано от Министерския съвет, а след това и от Народното събрание. За да влязат в сила, промените трябва да бъдат отчетени и при създаването на проектобюджета за 2019-та година.", "date": "2018.09.11", "title": "Заплатите на военните по нова формула"}
{"url": "https://www.novinite.bg/articles/164361/Dejli-Star-Slanchev-bryag-e-bardakat-na-Balgariya", "text": " Ядрото на проститутките и сводниците в България се нарича \"Слънчев бряг\", а цената за час секс с елитна компаньонка може да стигне и 100 евро. За това информира читателите си британското издание \"Дейли Стар\" със статия за летния туризъм в курорта ни. Според вестника, цитиран от \"Блиц\", курортът е пълен с проститутки, като елитните момичета на повикване са почти толкова, колкото и по-евтините им колежки по храстите.\"Курортът е с уникална крайбрежна плажна ивица от над пет километра, жестоки партита и нощни клубове, които побират над 2500 души всяка вечер. Популярен е с евтиното пиене, двоен ром с кола е под две лири (4,38 лв. - бел. ред.). Но купонджийският курорт има и тъмна страна - огромен брой момичета за ескорт, които примамват британските младежи\", пише изданието.Според Daily Star освен обикновени жрици има и високоплатени проститутки, които търсят по-елитни клиенти. Такава е Тома, на 28 години, която се предлага чрез агенция в интернет. Красавицата продава \"всичко специално, което искате да ви направя\" срещу 100 евро на час. Проститутката приканва през нета скучаещите англичани, като задължително иска да се срещне с потенциалните клиенти в бар или тихо заведение. Предлага \"масажи и нещо повече\", а снимките ѝ в профила разказват повече от обясненията ѝ. Но Тома също не крие много - \"Обещавам, че ще бъдете в рая в моята компания\", споделя изкусителката, надупена към телефона си.Голите красавици на по-солени цени имат и изисквания, посочва изданието. Сабрина, на 29 години, е категорична, че \"отговарям само на учтиви и разумни съобщения\" и ако получи такива, \"мога да дойда в хотела ви или вие да дойдете при мен и да ми кажете какво искате да ви направя\".Всички скъпоплатени проститутки са с отличен английски език. Отбелязва се още и не без самоирония, че напливът от жрици се дължи на пияните британци, които изпълват курорта всяко лято. Не всички клиенти обаче са в рая на \"Слънчев бряг\". От британското външно министерство признават пред изданието, че всяка година имат многобройни оплаквания от зажаднели за секс сънародници.\"Туристи са ставали жертви на надценки в стриптийз барове, били са бити, ако не платят. Затова избягвайте тъмни места, паркинги, места с храсти и дървета, включително и на плажа, тъй като там са повечето проститутки в Слънчев бряг\", пише още Daily Star.", "date": "2018.09.11", "title": "Дейли Стар: \"Слънчев бряг\" е бардакът на България"}
{"url": "https://www.novinite.bg/articles/164364/Sadat-varna-v-aresta-Valcho-Arabadjiev", "text": "Апелативният спецсъд върна в ареста Вълчо Арабаджиев - син на Ветко и Маринела Арабаджиеви. След заседание, продължило повече от 5 часа, мярката на Вълчо Арабаджиев беше изменена в „задържане под стража”.Другите две задържани по случая - Ромелия Кирилова и Елена Караянева, също са с най-тежката мярка за неотклонение. „Съдът изцяло уважи становището на прокуратурата, че има престъпление. Съдът прие и че има опасност за друго престъпление”, коментира прокурор Кирил Пейчинов.Маринела и Ветко Арабаджиеви все още се издирват с бюлетина на Европол. Те ще се върнат в България до дни, твърди адвокатът им.Арабаджиеви са обвинени за участие в организирана престъпна група за данъчни престъпления – укриване на данъци и пране на пари.„Тази преписка, която в тези 47 тома, представят по делото, тя виси пред тях от 3 години. По тази преписка нито има повдигнати обвинения, нито по някакъв начин е препятствана дейността на тези фирми. Те си знаят, че престъпление няма”, заяви по-рано адвокат Илиян Василев. „Едно семейство показва на държавата свои 20 милиона, държавата признава, че са законни. След няколко месеца същата държава идва и ти ги взима и прави карнавал”.", "date": "2018.09.11", "title": "Съдът върна в ареста Вълчо Арабаджиев"}
{"url": "https://www.novinite.bg/articles/164323/Borisov-obeshta-Vdigame-parite-v-byudjetniya-sektor-s-10", "text": "С 10% ще бъдат вдигнати заплатите в бюджетния сектор от 1 януари. Това обяви премиерът Бойко Борисов пред журналисти във Варна.\"Така на парче - 150 млн. за полицаи, 100 за военни, за съдебна охрана за учители... Тук таме остават сектори, които все едно не са важни\", разясни премиерът.Утре министрите ще обсъждат това на заседание на Министерския съвет.По думите му щом комунистите не са на власт, няма дефицит в бюджета.Борисов коментира и освобождаването на министрите Николай Нанков, Валентин Радев и Ивайло Московски.\"Най мъчно ми е, че ги сменяме, аз съм ги отгледал от деца - Московски, Нанков... ние не сме БСП. Не очаквам да има изненади в гласуването\", коментира той.Според него в една такава коалиция всеки има мнение и е прав за себе си, но съпротива не е имало.Борисов е във Варна по повод Световното първенство по волейбол. Днес той се видя лично с националния ни отбор и му пожела успехи. Премиерът получи книга от Любо Ганев с посвещение: \"За най-големия от най-високия\".Очаквайте подробности!", "date": "2018.09.11", "title": "Борисов обеща: Вдигаме парите в бюджетния сектор с 10%"}
{"url": "https://www.novinite.bg/articles/164332/Rumen-Radev-Studentite-tryabva-se-boryat-za-spravedlivost", "text": "При откриването на академичната година в Шуменския университет „Епископ Константин Преславски“ пожелах на студентите да бъдат непримирими към несправедливостта и беззаконието, към подмяната, шайките, липсата на прозрачност, отчетност и отговорност. Да бъдат непримирими, когато срещат агресивното невежество и да не се оставят да бъдат заблуждавани и манипулирани. Винаги да са безкомпромисни, когато ограбват тяхното бъдеще или бъдещето на България. Това заяви президентът Румен Ранев. \"Студентите трябва да помнят, че университетът не е само пространство на знанието, университетът е пространство на свободата и затова да бъдат свободни в мислите и в делата си. Това е тяхната битка за България.От студентите не очакваме просто да се превърнат в млади хора, които един ден ще си тръгнат оттук с достатъчно знания, умения и компетенции. Обществото ни очаква от тях да излязат смели и отговорни граждани с ясна гражданска позиция и с отворено сърце за България. Защото студентите навсякъде по света са призвани да бъдат съвестта на нациите\", допълни той. ", "date": "2018.09.11", "title": "Румен Радев: Студентите трябва се борят за справедливост"}
{"url": "https://www.novinite.bg/articles/164337/Ukrajna-e-s-nov-poslanik-v-Balgariya", "text": "Украйна вече има нов посланик в България. Виталий Москаленко заменя на поста Микола Балтажи. Преди близо два месеца украинският президент Петро Порошенко подписа указа за назначаването на Москаленко, който от 2011 г. ръководи генералното консулство на страната в Ростов.Новият посланик е на 62 години и от 1993 г. изпълнява различни дипломатически длъжности. Част от кариерата му преминава през България, като между 1994 и 1998 година е бил първи секретар на посолството в София.", "date": "2018.09.11", "title": "Украйна е с нов посланик в България"}
{"url": "https://www.novinite.bg/articles/164310/Kmetove-se-obediniha-v-podkrepa-na-ministar-Nikolaj-Nankov", "text": "Сдружението на общините се обяви в подкрепа на министъра на регионалното развитие и благоустройството Николай Нанков.Кметовете на едни от най-големите български градове и общини застанаха в подкрепа на Нанков. Градоначалниците смятат, че той има безспорни качества за бранша и оставката му не трябва да бъде гласувана. Според тях при смяната ще се стигне до забавяне на подготвени и одобрени проекти, тъй като много неща зависят от министъра. Регионалният министър Николай Нанков подаде оставка заедно с колегите си Валентин Радев и Ивайло Московски, като така те поеха политическа отговорност след тежката катастрофа с автобус край Своге, в която загинаха 17 души. Вчера премиерът представи и кандидатурите за постовете на министри на вътрешните работи, на регионалното развитие и на транспорта. Александър Манолeв, който в момента е заместник-министър в Министерството на икономиката, ще оглави Министерството на транспорта. Главният секретар на МВР Младен Маринов ще заеме поста министър на вътрешните работи. Петя Аврамова поема Министерство на регионалното развитие и благоустройството.Според кмета на Правец Румен Гунински от БСП, въпреки че МРРБ е едно от най-тежките министерства, министър Нанков се справя добре с работата си. Гунински каза още, че преди да се говори за това как оставките на тримата министри ще се отразят на управлението и дали ще решат проблемите, трябва първо да се изясни кои са виновните за случая в Своге.„Аз не виждам пряка вина на министър Нанков или другите министри за този нещастен случай. Нека разследващите органи да кажат първо кой е виновникът, защото много се изговори през последните дни за този инцидент. Аз имам и една препоръка към министъра – нека има по-големи отговорности и изисквания към фирмите, които изпълняват тези обществен поръчки. Не чух нищо да се говори за надзора на фирмата“.„Право е на министър-председателя да си предложи министрите в своя кабинет и той носи цялата отговорност“, заключи Гунински. Кметът на Димитровград Иво Димов, който е и заместник-председател на Сдружението на общините, твърдо подкрепя министъра на регионалното развитие и благоустройство Николай Нанков и е категорично против освобождаването му от поста, въпреки че сподели казаното от кмета на Правец, че все пак решенията ги взема премиерът. „С работата си министър Нанков доказа, че местната и централна власт могат да работят в много добро взаимодействие, водени от принципите на диалога и сътрудничеството и най-вече водени от интересите на българските граждани. Това беше един от министрите, които спечелиха по категоричен начин нашето доверие“.  Съществува риск от забавянето на проекти по Програмата \"Региони в растеж\" при смяната на подалия оставка министър на регионалното развитие Николай Нанков с Петя Аврамова, тъй като е необходимо технологично време, да за навлезе в работата следващият министър, каза още Димов. По думите му, тази оставка е прибързана и трябва да се помисли сериозно върху нея. „Опитът, експертността, диалогичността на министър Нанков биха имали по-голяма обществена полза, отколкото неговото напускане“, обясни Димов.", "date": "2018.09.11", "title": "Кметове се обединиха в подкрепа на министър Николай Нанков"}
{"url": "https://www.novinite.bg/articles/164335/Predsedatelyat-na-srabskiya-parlament-se-sreshtna-s-Karayancheva", "text": "Българското национално малцинство е мост за сътрудничество между България и Сърбия. Това заяви председателят на сръбския парламент Мая Гойкович, която е на посещение у нас. Днес тя проведе среща с председателя на НС Цвета Караянчева. Сред обсъжданите теми са българите в Западните покрайнини, членството на Сърбия в Европейския съюз и бъдещето на Западните Балкани.Само свързаността на държавите от Балканския полуостров и Западните Балкани може да повиши както икономическия растеж, така и туристическите посещения. Това заяви председателят на Народното събрание Цвета Караянчева след срещата си с председателя на сръбския парламент.Председателят на сръбския парламент Мая Гойковичуточни, че Сърбия е много благодарна на България, защото по времето на председателството е обърнала внимание на Западните Балкани.Председателят на Народната скупщина на Сърбия Мая Гойкович е на двудневно посещение у нас по покана на председателя на Народното събрание Цвета Караянчева.", "date": "2018.09.11", "title": "Председателят на сръбския парламент се срещна с Караянчева"}
{"url": "https://www.novinite.bg/articles/164307/Pravyat-povtoren-ogled-na-sgradata-v-Studentski-grad-v-koyato-gorya-pojar", "text": "Предстои втори оглед на мястото на пожара, който вчера изпепели покрива на триетажна сграда в \"Студентски град\". Огънят е тръгнал от партерния етаж, където има китайски ресторант. По неофициална информация, проблемът е възникнал заради непочистена мазнина, а пламъците стигнали по въздухопровода до покрива. Очаква се вторият оглед окончателно да установи причините за пожара.", "date": "2018.09.11", "title": "Правят повторен оглед на сградата в \"Студентски град\", в която горя пожар"}
{"url": "https://www.novinite.bg/articles/164302/Cvetan-Cvetanov-Deputatite-ot-GERB-shte-glasuvat-za-ostavkite-na-trimata-ministri", "text": "Депутатите от ГЕРБ ще гласуват решението, което министър-председателят обяви след коалиционния съвет в понеленик за оставките на тримата министри и предложенията за нови. Това потвърди в сутрешния блок на БНТ председателят на ПГ на ГЕРБ Цветан Цветанов. Той каза още, че бъдещи промени в кабинета ще бъдат предварително обсъждани в коалицията, за да не се стига отново до напрежение. На въпрос има ли заговор срещу премиера, за какъвто сценарий намекна Волен Сидеров, Цветанов отговори, че няма да правя публични изяви, свързани с коалиционните партньори.Коментирахме всяка една от смените в МС в съответствие на т. 6 от Коалицонното споразумение, заяви председателят на ПГ на ГЕРБ Цветан Цветанов по повод вчерашните разговори между ГЕРБ и ОП. Той добави, че разговорите са били лишени от емоция.От НФСБ ще реализират политическото решение да не подкрепят оставките на тримата министри, но неразбиранията за т. 6 са изгладени и за вбъдеще няма да има неразбирания, добави Цветанов.На въпрос има ли заговор срещу премиера, за какъвто сценарий намекна Волен Сидеров, Цветанов отговори, че няма да правя публични изяви, свързани с коалиционните партньори.Цветан Цветанов заяви, че няма информация за бламиране на решение на министър-председателя. Само той има конституционните права да направи промени в Министерския съвет, добави той.Цветан Цветанов, председател на ПГ на ГЕРБ: Политиката и политическата дисциплина е част от принадлежността към дадена партия. За пример е не само ГЕРБ, но и решенията, които се взимат в Европейския парламент.Въпреки различните мнения в партиите, решенията са единодушни, изтъкна Цветанов, така че няма притеснения дали ще се вземе решението за приемането на оставките на министрите Радев, Московски и Нанков и да бъдат приети новите министерски имена.Заложили сме на професионализма и опита в дадения сектор на предложените министри, заяви Цветан Цветанов.По думите му, предложената за поста на министър на регионалното развитие Петя Аврамова е била зам.-кмет на Враца, което показва ангажираността на кабинета да се развива Северозападна България.Предложеният за министър на транспорта Александър Манолев е народен председател от Благоевградския регион и е човек със сериозен опит, така че могат да се постигнат очакванията на обществото и транспортния бранш, изтъкна Цветанов.Предложеният за поста на министър на вътрешните работи Младен Маринов е бил в системата на МВР през целия си професионален път при различни правителства, по думите на Цветанов. Той ще бъде подкрепян парламентарно, ако се придържа към изпълнението на управленската програма. Кой ще заеме неговото място като главен секретар на МВР зависи от решението на МС и одобрението на президента, напомни Цветанов.Най-голямото предизвикатгелство в новия сезон е приемането на бюджета за следващата година, заяви Цветан Цветанов. Той напомни, че проектобюджетът започва да се готви от май-юни месец и той ще даде сигурност на хората, че страната се развива добре.Цветанов заяви, че предстои второ гледане на Закона за киберсигурност, който ще осигури по-голяма безопасност онлайн. Нови закони ще бъдат приети в сферите на здравеопазването, социалната политика и образованието.Трябва да има по-сериозна ангажираност от страна на службите по отношение на фалшивите новини, които влияят на избори или вредят на националната сигурност.", "date": "2018.09.11", "title": "Цветан Цветанов: Депутатите от ГЕРБ ще гласуват за оставките на тримата министри"}
{"url": "https://www.novinite.bg/articles/164314/Intenziven-trafik-na-GKPP-Dunav-most-Ruse", "text": "На българо-румънската граница на ГКПП Дунав мост - Русе трафикът е интензивен за товарни автомобили на изход. Това сочат данни за трафика на българските гранични контролно-пропускателни пунктове към 10 часа, съобщиха от „Гранична полиция“. На българо-сръбската граница трафикът е нормален на всички гранични контролно-пропускателни пунктове. На българо-македонската граница трафикът е нормален на всички гранични контролно-пропускателни пунктове. На българо-гръцката граница трафикът е нормален на всички гранични контролно-пропускателни пунктове. На българо-турската граница трафикът е нормален на всички гранични контролно-пропускателни пунктове.", "date": "2018.09.11", "title": "Интензивен трафик на ГКПП Дунав мост-Русе"}
{"url": "https://www.novinite.bg/articles/164347/Korneliya-Ninova-opredeli-smyanata-na-ministri-kato-bezsmislena", "text": "Лидерът на БСП Корнелия Нинова определи смяната на министри като безсмислена. Пред журналисти в село Баня, Разложко, тя каза:\"Това няма да промени системата, няма да промени политиката. Просто смяната на един с друг човек, ако ще продължи както досега, е нещо безсмислено. Печелене на време или загуба на време за България, печелене на време за управляващите\".", "date": "2018.09.11", "title": "Корнелия Нинова определи смяната на министри като безсмислена"}
