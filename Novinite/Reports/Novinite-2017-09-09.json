{"url": "http://www.novinite.bg/articles/149769/Zadarjaha-dvama-udryali-policai-skasali-im-pagonite", "text": "Полицаи от Търговище са били удряни и блъскани от двама мъже на 19 и 27 години, потвърдиха от ОД на МВР. При мелето са били скъсани и пагоните на един от служителите на реда.Малко преди полунощ в Полицията получили сигнал за това че двамата са извършвали непристойни действия на паркинг пред една от големите търговски вериги. Според полицията, действията на двамата се отличавали по своето съдържание с изключителен цинизъм, което е престъпление по чл. 325 от Наказателния кодекс.При идването на патрула на мястото, младежите опитали да избягат с опасно шофиране, т.нар. дрифтиране. След като ги спрели и поискали документите им, двамата оказали яростна съпротива на органите на реда. Започнали да ги блъскат и да им нанасят удари. Въпреки това, двамата са били задържани в ареста в Търговище.Двамата извършители на деянието са известни на полицията. По-младият има извършени редица кражби, а по-възрастният е бил залавян да управлява моторно превозно средство след употреба на наркотични вещества.С постановление на прокурор от Районна прокуратура-Търговище задържането им е удължено за срок до 72 часа.", "date": "2017.09.09", "title": "Задържаха двама – удряли полицаи, скъсали им пагоните"}
{"url": "http://www.novinite.bg/articles/149753/Dneven-horoskop-za-9-septemvri", "text": "Трябва малко да подредите живота си. Не е толкова трудно, наистина и днес ще откриете, че имате подходящата енергия, за да направите точно това. Всичко ще се подреди по възможно най-добрия начин. Финансовите решения - особено тези, които включват разходи - са по-лесни за вас в момента, макар че може би ще бъде трудна битка да убеди околните, че сте прави. Постоянството ви ще се изплати.  Днес сте изпълнени с положителна енергия и ще се почувствате задължени да направите нещо хубаво. Ако го направите, очаквайте много положителни емоции от околните. Ако Вие сте представител на някой от останалите зодиакални знаци, можете да намерите своя дневен хороскоп .", "date": "2017.09.09", "title": "Дневен хороскоп за 9 септември"}
{"url": "http://www.novinite.bg/articles/149757/Vlastite-v-Germaniya-otkriha-spisaci-s-nabelyazani-hora-za-napadeniya", "text": "Германските власти откриха списъци с над 5000 имена на възможни мишени, включително повече от 100 политици, при акции в домовете и работните места на двама заподозрени за тероризъм в провинция Мекленбург-Долна Померания, предаде в. \"Велт\".Според цитирани от вестника източници по сигурността се предполага, че единият от заподозрените, който е бивш полицай, е използвал служебния си компютър, за да търси адресите на политически противници.На 28 август органите на реда са обискирали домовете и работните места на полицая, който е временно освободен от длъжност, и на още един човек, заподозрени, че са планирали да залавят и убиват политици заради възгледите им за имиграцията.Според прокуратурата заподозрените, които са се страхували, че германската бежанска политика може да доведе до обедняване на страната, са започнали да се запасяват с храна и боеприпаси и да планират нападения.Политиците в списъка са били от различни партии, включително Християндемократическия съюз на германската канцлерка Ангела Меркел.", "date": "2017.09.09", "title": "Властите в Германия откриха списъци с набелязани хора за нападения"}
{"url": "http://www.novinite.bg/articles/149766/Kitaj-zasilva-kontrola-varhu-religiyata", "text": "Китайските власти публикуваха нови правила за религиозната свобода в страната с цел гарантиране на националната сигурност, ограничаване на неразрешените практики и възпиране на екстремизма, предаде Франс прес.Агенцията отбелязва, че управляващата Китайска комунистическа партия (ККП) се опитва да предотврати появата на каквото и да било организирано движение, което убягва от нейния контрол. Това се отнася и за религиите, включително за християнството и исляма, които са подложени на строго наблюдение от страна на китайските власти.Новите правила по-конкретно забраняват приемането на дарения от чужбина и предвиждат глоби до 300 000 юана (39 000 евро) за организиране на неразрешено събитие. Ще бъдат затегнати освен това правилата за откриване на религиозни училища. Новите правила ще влязат в сила на 1 февруари 2018 г.Китайските власти редовно твърдят, че страната е изправена пред нарастваща заплаха от секти и радикалния ислям, отбелязва Франс прес. Те са особено обезпокоени от ситуацията в Синцзян-Уйгурския автономен район, където живеят много представители на уйгурското мюсюлманско малцинство.", "date": "2017.09.09", "title": "Китай засилва контрола върху религията"}
{"url": "http://www.novinite.bg/articles/149763/Ungariya-zaplashi-che-shte-se-bori-s-Evropejskiya-sayuz", "text": "Унгария заплаши, че ще се бори с Европейския съюз. Повод е решението на най-висшето съдилище на Oбщността, че страните в Източна Европа нямат право да откажат приемането на бежанци на квотен принцип.Унгария беше една от страните, които внесоха жалбата срещу квотите. Будапеща обяви, че няма да промени  политиката си, която е против приемането на мигранти. Все пак по националното радио премиерът Виктор Орбан уточни, че Унгария трябва да \"вземе предвид\" решението на съда, защото не може да подкопава основите на Евросъюза. Но в същото време смята, че е \"неморално\" въпросът за имиграцията да се обвързва с парите, които идват към Източна Европа от кохезионни фондове.", "date": "2017.09.09", "title": "Унгария заплаши, че ще се бори с Европейския съюз"}
{"url": "http://www.novinite.bg/articles/149743/Pochina-srabskata-kinolegenda-Lyubisha-Samardjich", "text": "Почина сръбската кинолегенда Любиша Самарджич. Актьорът си отиде на 81 години  в Белград след тежко боледуване. През декември миналата година той претърпя мозъчна операция, след която обаче не успя да се възстанови.Самарджич е роден през 1936 година. В началото на кариерата си снима предимно партизански филми, които героизират югодиктатора Йосип Броз Тито. Той става известен със сериала \"Горещ вятър\".По-късно става и режисьор. През 1967 година получава наградата \"Купа Волпи\" за \"най-добър актьор\" от Фестивала във Венеция.Носител е на седем сръбски награди \"Златна Арена“.Известен е с прякора „Смоки”.", "date": "2017.09.09", "title": "Почина сръбската кинолегенда Любиша Самарджич"}
{"url": "http://www.novinite.bg/articles/149744/Uraganat-Irma-otnovo-dostigna-maksimalna-mosht", "text": "Ураганът „Ирма“ достигна бреговете на Куба с максималната си мощ. Тази нощ бурята удари архипелага Камагуей. Според американски експерти, в момента окото й е на 600 километра от Маями.Същевременно, Флорида е в очакване на \"Ирма\". Казват, че това е най-мощния атлантически ураган от десетилетия насам. Кореспондентът на NOVA Ясен Дараков предава от окото на бурята. Преди силата му да падне до 4-та степен, по пътя си \"Ирма\" вече взе четиринадесет  жертви, опустоши два карибски острова и остави материални щети за милиарди.Всъщност очаква се Америка да бъде атакувана от три урагана едновременно. Единият е \"Ирма\", роден на запад от Африка, в Атлантическия океан. Следва го \"Хосе\", който се движи по същия маршрут, но все пак е по-слаб – в окото на бурята скоростта е около 195 км в час. И накрая – \"Катя\" – ураган, който се развихря в Мексиканския залив и се очаква да засегне около милион души в западните мексикански щати – около Веракрус.Карибите са опустошени след бедствието. Най-тежко пострада остров Сен Мартен. Опустошена е и Барбуда. В очакване на стихиите Съединените американски щати задействаха най-мащабната евакуация в историята си. ", "date": "2017.09.09", "title": "Ураганът „Ирма“ отново достигна максимална мощ"}
{"url": "http://www.novinite.bg/articles/149771/Generalniyat-sekretar-na-NATO-Svetat-e-mnogo-po-opasen", "text": "Светът днес е много по-опасен, отколкото е бил преди едно поколение. Това заяви генералният секретар на НАТО Йенс Столтенберг в интервю за британския вестник „Гардиън\", цитирано от БГНЕС. На въпрос дали в своята 30-годишна кариера е имало по-рисково време от сегашното Столтенберг заявява, че животът днес е много по-непредсказуем и по-труден заради множеството предизвикателства, пред които човечеството е изправено по едно и също време.„Има разпространение на оръжия за масово унищожение в Северна Корея, има терористи, несигурност, също така има и една по-нападателна Русия“, каза генералният секретар, обобщавайки, че хората сега живеят в „един по-опасен свят“.Интервюто му идва дни преди началото на шестдневни учения на руски и беларуски войски, за които се смята, че ще са най-мащабните от края на Студената война насам. Приблизително 100 000 души военен персонал и цивилни ще извършват действия в района на Балтийско море, Западна Русия и Калининград.Столтенберг подчерта, че според него към момента няма надвиснала заплаха срещу някоя държава членка на организацията и увеличаването на разходите за сигурност в отделните държави, на които и самият Тръмп неведнъж е наблягал, са довели до подсилването на Алианса като цяло.", "date": "2017.09.09", "title": "Генералният секретар на НАТО: Светът е много по-опасен"}
{"url": "http://www.novinite.bg/articles/149773/Pulev-i-Djoshua-se-sreshtat-sledvashtata-sedmica-v-Kardif", "text": "На 11 септември (понеделник) ще се състои първата официална пресконференция на Кубрат Пулев и Антъни Джошуа. Двамата ще се изправят в битка за световната титла в тежка категория на 28 октомври в столицата на Уелс.Срещата между тях ще се проведе на 80-хилядния \"Принсипалити стейдиъм\", където през май се игра и финала в Шампионската лига по футбол.Билетите за мача се очаква да бъдат пуснати за онлайн продажба на 12 септември, става ясно от официалната страница на Кубрат Пулев във Facebook. ", "date": "2017.09.09", "title": "Пулев и Джошуа се срещат следващата седмица в Кардиф"}
{"url": "http://www.novinite.bg/articles/149745/Meksiko-e-v-tejko-sastoyanie", "text": "Трудни часове и в Мексико, след мощното земетресение, което разтърси  страната. Трусът беше с магнитуд от 8,1 по Рихтер, а епицентърът му беше в океана.Само в региона са загинали 34 души. Броят на ранените все още се уточнява.Това е най-мощното земетресение в Мексико от 30 години насам.  Усетено е силно дори в Мексико сити- на близо хиляда километра от епицентъра. Последвано е от над 200 вторични труса със сила до 6 степен по Рихтер.", "date": "2017.09.09", "title": "Мексико e в тежко състояние"}
{"url": "http://www.novinite.bg/articles/149768/V-Berlin-iskat-oryazvane-na-pomoshtite-za-bejancite", "text": "Германският вътрешен министър Томас де Мезиер заяви, че социалните програми за лицата, търсещи убежище в страната, трябва да се изравнят с тези, които се изплащат в другите страни на ЕС. Според него настоящите помощи в Германия са \"твърде щедри\", предаде \"Фокус\", цитирайки Deutsche Welle.\"В сравнение с другите страни от ЕС социалните разходи в Германия са твърде високи, което увеличава привлекателността на страната за мигрантите\", заяви Де Мезиер. Същевременно той призна, че цената на живота в Германия е по-висок от редица други страни в Европа", "date": "2017.09.09", "title": "В Берлин искат орязване на помощите за бежанците"}
{"url": "http://www.novinite.bg/articles/149775/Irma-zagubi-sila-prevarna-se-uragan-ot-chetvarta-kategoriya", "text": "Ураганът Ирма е засегнал сериозно централната част на Куба с пориви на вятъра, достигащи 260 км/ч, съобщи кубински метеоролог в ефира на обществената телевизия, предаде Франс прес.Най-тежко засегнати са централните провинции Камагуей и Сиего де Авила, но заради голямата си площ стихията е усетена и от провинция Лас Тунас, на изток, до намиращата се 400 км западно провинция Вийя Клара.Източникът не даде повече подробности за обстановката на острова, през чиято територия за пръв път от 1932 г. преминава \"окото\" на толкова мощен ураган.При преминаването си през карибската държава обаче Ирма загуби сила и бе понижен от най-високата пета в четвърта категория,съобщи ДП", "date": "2017.09.09", "title": "Ирма загуби сила, превърна се ураган от четвърта категория"}
{"url": "http://www.novinite.bg/articles/149776/Moskva-praznuva-yubilej", "text": "Министър-председателят на Русия Дмитрий Медведев поздрави жителите на руската столица по случай 870-ата годишнина от основаването на Москва, предаде ТАСС.\"Честит рожден ден, Москва. Поздравявам всички столичани по случай Деня на града!\", написа премиерът във Фейсбук.Тържествено приветствие към московчани отправи по-рано от Червения площад президентът на Русия Владимир Путин.Културната програма, съпътстваща московските празненства по повод Деня на града, започна днес и включва 400 прояви - театрални фестивали, музейни проекти, концерти, многобройни екскурзии и тематични изложения под наслов \"Москва покорява\", \"Москва строи\", \"Москва поставя рекорди\" и т. н.Стотици хиляди московчани и гости на столицата прииждаха още сутринта към градския център, информира ТАСС.", "date": "2017.09.09", "title": "Москва празнува юбилей"}
{"url": "http://www.novinite.bg/articles/149742/Dnes-shte-preobladava-slanchevo-vreme", "text": "Днес ще преобладава слънчево време. По-значителни временни увеличения на облачността ще има около и след обяд, когато на места, главно в западната половина на страната ще превали и прегърми. Това съобщи за Агенция \"Фокус\" Анна Дякова, дежурен синоптик в Националния институт по метеорология и хидрология (НИМХ) към Българската академия на науките (БАН). Ще духа слаб, в Източна България – до умерен вятър от юг-югоизток. Максималните температури ще са от 24°-25° по високите полета на Югозападна България до 30°-32° в югоизточните райони, където ще се задържи предимно слънчево.По Черноморието ще е предимно слънчево, със слаб до умерен югоизточен вятър. Максималните температури ще бъдат между 25° и 27°, температурата на морската вода е 22°-24°. Вълнението на морето ще е 2 – 3 бала.Над планините облачността ще е значителна и на места в масивите от западната половина от страната ще превали и прегърми. Ще духа умерен и силен юг-югозападен вятър. Максималната температура на височина 1200 метра ще е около 19°, на 2000 метра – около 11°.Атмосферното налягане ще бъде по-ниско от средното за месеца. ", "date": "2017.09.09", "title": "Днес ще преобладава слънчево време"}
{"url": "http://www.novinite.bg/articles/149752/Predimstvata-da-otidem-na-more-prez-septemvri", "text": "20% по-евтино море през септември по Южното Черноморие. Не само евтината почивка обаче привлича туристите. Водещият мотив за избор на море през този месец е спокойствието, което настъпва в края на сезона по курортите.Антон Тръпков - управител на хотел: Времето е много по-благоприятно, не е толкова горещо. Цените на настаняване и на изхранването са доста по-занижени. Водата е доста по-чиста. Плажовете са също в много добро състояние. Така че септември месец, както и началото на сезона, са може би най-привлекателните месеци за почивка.Намаленията в момента са в зависимост от категорията на хотелите, но със сигурност са доста атрактивни. Около 20 процента са отстъпките в пакетните цени за почивка през септември спрямо активния сезон.Антон Тръпков - управител на хотел: Примерно в хотел като нашия между 65-67 лева на човек се връзва един пакет, в който има закуска, има вечеря и някакъв пакет, примерно към спа центъра процедура или лечение, което може да се предложи.Севдалина Касабова: Някъде около 15 лева на легло. При положение, че стаите са оборудване със самостоятелен санитарен възел, климатици, интернет, хладилник.", "date": "2017.09.09", "title": "Предимствата да отидем на море през септември"}
{"url": "http://www.novinite.bg/articles/149756/Koga-internet-se-prevrashta-v-kapan-za-decata-ni", "text": "Изследване на Националния център за безопасен интернет разкрива тревожни данни. То показва, че възрастта на децата за първото влизане в мрежата е спаднала с 3 години – от 10 на 7 години.Ако през 2010-а година 52 процента от децата са били вече част от социалните мрежи, то днес там са 87 на сто. Ако през 2010-та година 5% са попадали на тревожно съдържание в интернет, то през 2016-а те са три пъти повече - 15 процента.Темата обсъдиха експертът по киберсигурност Спас Иванов и Жюстин Томс, експерт по онлайн комуникация. Гледайте във видеото техния коментар.", "date": "2017.09.09", "title": "Кога интернет се превръща в капан за децата ни?"}
{"url": "http://www.novinite.bg/articles/149754/Motoristi-pomagat-na-dom-za-deca-s-uvrejdaniya", "text": "Мотористи от София, Плевен и Враца използваха 6 септември - Денят на Съединението, за да се включат в организираната от Sofia Riders (SR) благотворителна акция \"Да дарим усмивка”. Те посетиха Комплекса за социални услуги за деца с увреждания в град Роман, намиращ се на около 130 км от столицата и доставиха голямо количество хранителни продукти на обща стойност близо 1000 лв. А също и ученически пособия и раници на стойност над 500 лв.Д-р Асен Цеков – неврохирург в болница \"Токуда” и представител на Sofia Riders, попада на Дома за деца с увреждания в Роман съвсем случайно преди около две години. Впечатлен от изключителната мизерия, в която са принудени да живеят те, в средата на миналия месец той пусна съвсем непринуден пост във фейсбук профила си с призив да се помогне кой с каквото може. Мотористите от Sofia Riders веднага прегърнаха идеята и определиха 6 септември като ден за посещение в дома. А децата там са наистина крайно нуждаещи се! В дома са настанени около 30 души на възраст между 3 и 20 години с различни заболявания (умствена изостаналост – лека, умерена и тежка. Имат и множество допълнителни увреждания – генетични, вродени малформации, разстройства в поведението, Детска церебрална парализа, епилепсия и др. и имат нужда буквално от всичко от първа необходимост.\"В разговорите ни с директорката и запознаването ни със състоянието на децата и нуждите им, тя разказа за случай през януари месец тази година, когато са имали проблем с газа. Наложило се е да стоят на минус 18 градуса без отопление и са предприели мерки, като са спестили средства и са закупили 2 климатика. В момента до началото на зимата имат нужда от закупуването на поне още 2 броя. Всички, които се събрахме и посетихме децата прегръщаме инициативата за продължително подпомагане на дома и децата, като не визирам само откъм финансова гледна точка, а и откъм внимание и занимание с децата. Всеки, който иска да се присъедини към нас е добре дошъл”, каза Диана Бързакова от Sofia Riders.Благотворителните инициативи, насочени към Дома за деца с увреждания в Роман, тепърва набират скорост. Sofia Riders приканват всеки, който има желание и възможност да се присъедини!", "date": "2017.09.09", "title": "Мотористи помагат на дом за деца с увреждания"}
{"url": "http://www.novinite.bg/articles/149758/Praznik-na-baklavata-v-Draganovec", "text": "Сладък и апетитен празник в търговищкото село Драгановец. За трета година там се проведе празник на баклавата. Над 35 тави със сладки изкушения поднесоха местните майсторки. Аромати и вкусове на масло, лимон и орехи възбудиха апетита на гостите. Най-вкусните и атрактивни десерти бяха отличени в кулинарна надпревара.Апетитният сиропиран сладкиш в Драгановец приготвят и в делник, и в празник, а рецептите и тънкостите се предават от стари на млади. За да стане баклавата вкусна най-важно е да престои поне едно денонощие в захарен сироп. Затова местите майстори приготвят десерта дни преди празника.Анифе Исмаилова: Тестото е много важно и корите трябва да бъдат много тънки, да са фини. Често казано за баклавата е нужно много любов и захар. Сладка любов става тука.Местно читалище организира празника на баклавата, за да съхрани древните кулинарни традиции и добросъседството. Показани бяха саралия баклава, традиционната от 60 листа, с пълнеж от орехи или локум.", "date": "2017.09.09", "title": "Празник на баклавата в Драгановец"}
{"url": "http://www.novinite.bg/articles/149746/Naprejenie-v-Kazichene-sled-kato-tir-blasna-peshehodec", "text": "Напрежение имаше в „Казичене” в нощта срещу събота, след като тир прегази мъж на пешеходна пътека в столичния квартал.Пострадалият беше откаран в болница в тежко състояние.По непотвърдена информация тир е спрял на червен светофар в отсрещното платно. В опит да го изпревари турският водач е прегазил мъжа, който е пресичал на светофара.Веднага след инцидента хората в „Казичене” се събраха на пешеходната пътека с искания да бъде поставен надлез или подлез в района, защото твърдят, че това не е първият подобен случай. ", "date": "2017.09.09", "title": "Напрежение в \"Казичене\", след като тир блъсна пешеходец"}
{"url": "http://www.novinite.bg/articles/149751/Naj-poleznite-esenni-plodove-i-zelenchuci", "text": "Есента е сезон, който ни предлага една чудесна възможност да хапваме пресни и здравословни зеленчуци и плодове, които ще ни подготвят за зимата. Вижте ги:ТикваТиквата е едно от най-полезните творения на пиродата. Богата на бета-каротин, витамин С и фолиева киселина, тиквата е основен антиоксидант. Консумацията й може да намали риска от развитие на рак и да осигури защита срещу сърдечносъдови заболявания. Семената на тиквата също съдържат висока хранителна стойност и са полезни за организма заради цинка и омега-3 мастните киселини. Тиквата е подходяща за основно ядене, гарнитура или десерт.ЯбълкиЯбълките лекуват, зареждат с енергия и се борят с излишните килограми.Основните полезни свойства на ябълките се дължат на високото съдържание на антиоксиданти и пектин в състава им. Те се борят с вредното въздействие на свободните радикали, едновременно с това стимулирайки естествения процес на детоксикация на тялото.ГроздеГроздето съдържа много калций, магнезий, натрий, желязо, алуминий, манган, сяра, фосфор, мед, йод, бром, цинк и силиций. Плодът е богат на витамините С, В1, В2 и Д, но те се съдържат в ципата на зърната.КрушиКрушите са богати на фибри. Те помагат за поддържане на по-ниски нива на холестерол в кръвта и подобряване на контрола на кръвната захар.", "date": "2017.09.09", "title": "Най-полезните есенни плодове и зеленчуци"}
{"url": "http://www.novinite.bg/articles/149761/Cyalo-selo-ostana-bez-pensii-i-spestyavaniya", "text": "Пощаджийка мами цяло село от години. Потърпевшите потърсиха NOVA с обвинения към пощенската служителка, че спестяванията им липсват.Други се оплакаха, че системно от пенсиите им са теглени пари. Жената не е задържана, но е уволнена и предстои да се сдобие с обвинение.", "date": "2017.09.09", "title": "Цяло село остана без пенсии и спестявания"}
{"url": "http://www.novinite.bg/articles/149764/Blizo-3400-jilishta-v-Sofiya-bez-tok-zaradi-bezrazborno-kopane", "text": "Четири столични квартала останаха без ток заради изкопни работи, направени от строитеолни фирми, които не са били съгласувани с ЧЕЗ, съобщиха от компанията. Поради това е билповредени кабел средно напрежение. Това се е случило в 11:00 ч. днес. В резултат без електрозахранване за около 1 час останаха 2436 домакинства и бизнес клиенти в кварталите\"Борово”, \"Красно село” и \"Манастирски ливади”. Около 15 минути по-късно друг кабел е бил скъсан, отново в резултат на несъобразени изкопни дейности, в \"Студентски град”. Без електрозахранване за 1 час и 10 минути останаха 925 клиенти.Екипи на \"ЧЕЗ Разпределение” предоставиха електрозахранване по резервна схема и при двете предизвикани аварии, съобщиха от ЕРП-то. Организирани са дежурни групи за възстановяване на повредите, след което ще бъде възстановена нормалната схема на електрозахранване, във връзка с което са възможни кратковременни оперативни превключвания.", "date": "2017.09.09", "title": "Близо 3400 жилища в София без ток заради безразборно копане"}
{"url": "http://www.novinite.bg/articles/149762/Otbelyazvame-Svetovniya-den-na-parvata-pomosht", "text": "Всяка година хиляди хора губят живота си заради липса на навременно оказана първа помощ. Най-често те се нараняват при битови инциденти. Някои от тях са с фатален край.Затова в Световния ден на първата помощ от Българския червен кръст проведоха обучение за реакция при извънредни ситуации у дома.Доброволците демонстрираха и как трябва да се действа и при катастрофи с пострадали.По данни на Червения кръст много малко българи знаят каква първа помощ да окажат до идването на линейката.", "date": "2017.09.09", "title": "Отбелязваме Световния ден на първата помощ"}
{"url": "http://www.novinite.bg/articles/149765/Shte-vkarvat-novi-pravila-za-orajiyata", "text": "След седмицата на трагични инциденти ГЕРБ предлагат нови правила за съхранение на оръжията. Според управляващите е възможно, ако пушката или пистолетът се съхраняват отделно от боеприпасите, да се избегнат нещастията, предаде бТВ.Идеята обаче тепърва ще се обсъжда с експерти. Ще се мисли за специален режим за оръжията за самоохрана. Според експерти обаче опасността никога не може да бъде ликвидирана напълно, тъй като всичко зависи и от добронамереността на притежателя на оръжия и боеприпаси. Независимо какви закони и правила бъдат въведени, най-важното ще е те да бъдат спазвани, коментират още те.", "date": "2017.09.09", "title": "Ще вкарват нови правила за оръжията"}
{"url": "http://www.novinite.bg/articles/149767/Zatrudnen-trafik-na-Trakiya-kraj-Stara-Zagora", "text": "Трафикът по магистрала \"Тракия\" в района на Стара Загора е затруднен. Временно движението се осъществява само в активната и аварийната ленти при км 165 в посока София . Причината е започнал ремонт на мантинелата в средната разделителна ивица, съобщиха от АПИ.От там призовават шофьорите да се движат с повишено внимание и съобразена скорост, спазвайки пътната сигнализация. Всички граждани и транспортни фирми могат да получават информация за актуалната пътна обстановка от безплатното приложение LIMA, интернет страницата на АПИ –  и по всяко време от денонощието на тел. 0700 130 20 в АПИ.", "date": "2017.09.09", "title": "Затруднен трафик на „Тракия“ край Стара Загора"}
{"url": "http://www.novinite.bg/articles/149770/82-godishnata-jena-skochi-s-bandji-za-40-ti-pat", "text": "Пенка Балева, добила известност заради хобито си – екстремните спортове, отпразнува с бънджи скок годишнината на своя спортен клуб. Ето какво каза тя преди полета от Аспаруховия мост.„25-годишнината на варненския клуб за екстремни спортове „Адреналин“ е празник на свободния дух, тържество на скоковете и полетите в свободните простори, прослава на всички, преодолели страха си и полетели на воля във въздуха, честване на едно самочувствие, че можеш да направиш нещо по-различно в ежедневието.В тия дни аз имам и личен празник – отбелязвам 15 години от първия ми бънджи скок, с който влязох в клуба. От 2 август 2002 година, когато бях само на 67 години, до днес – вече на 82, осъществих 40 бънджи скока от различни височини – между 28 метра и 192 метра и 15 парашутни скока от 3 000 до 5 000 метра височина. Повече от щастлива съм от контактите с младите хора в клуба. Сигурно и това е допринесло да не се предам досега.Много съм горда, че съм българка, че се занимавам с екстремни спортове, че съм отраснала в Балкана – в град Дряново, че моят любим град е Варна и немога да ги заменя с нищо! Посвещавам този мой 40-ти бънджи скок специално за юбилея на любимия ми клуб „Адреналин“.", "date": "2017.09.09", "title": "82-годишната жена скочи с бънджи за 40-ти път"}
{"url": "http://www.novinite.bg/articles/149748/Pchelite-mogat-da-pomognat-pri-sazdavaneto-na-nov-antibiotik", "text": "Протеин, произвеждан от медоносните пчели, може да помогне на учените да създадат първия антибиотик от 30 години, предаде агенция ЮПИ. Здравните служби търсят начин за създаването на нови антибиотици, защото щамовете на опасни бактерии увеличават резистентността си към дълго използваните лекарства. Всяка година в САЩ 2 милиона души се заразяват с бактерии, които не се влияят от медикаментозно лечение. За 23 хиляди от тях изходът е фатален. Учените от университета на Илинойс в Чикаго установиха, че протеинът Api137 блокира производството на други протеини във вредните бактерии. Той се съдържа в пчелите, осите и стършелите, като ги предпазва от инфекции. Специалистите се опитват да го синтезират в лабораторна среда.", "date": "2017.09.09", "title": "Пчелите могат да помогнат при създаването на нов антибиотик"}
{"url": "http://www.novinite.bg/articles/149760/V-Sofiya-boryat-rekord-za-naj-mnogo-praveshti-licevi-opori", "text": "Българи ще се опитат да подобрят световния рекорд за лицеви опори на голямата поляна в Южния парк в столицата.", "date": "2017.09.09", "title": "В София борят рекорд за най-много правещи лицеви опори"}
{"url": "http://www.novinite.bg/articles/149749/Putin-sas-seriozno-preduprejdenie-kam-ruskite-tehnologichni-kompanii", "text": "Руските технологични компании ще загубят държавни поръчки, ако не преминат на използване на \"домашен\", т.е. разработен в Русия софтуер, предупреди президентът Владимир Путин, цитиран от Ройтерс. Путин обърна внимание, че в някои сфери държавните институции не могат да работят с компании, използващи чуждестранен софтуер, защото това представлява риск за националната киберсигурност. \"С оглед на сигурността, има неща, които са критично важни за държавата, за поддържането на нормалното функциониране на живота в някои сектори и региони\", каза Путин, цитиран от Интерфакс, на среща с руски технологични производители. \"И ако вие продължите да внасяте хардуер и софтуер в такива количества, то в определени области държавата неизбежно ще ви каже: Вижте, ние не можем да купим това, защото някой някъде ще натисне едно копче и всичко тук ще се срине\", продължил президентът, цитиран от агенцията. \"Така че имайте това предвид\", предупредил той. Ройтерс припомня, че руските държавни институции постепенно преминават на използване на родни технологии като част от усилията на Кремъл да съкрати вноса. Тези действия се засилиха, след като западните държави наложиха санкции на Русия заради анексирането от нея на украинския Кримски полуостров през 2014 г. Много длъжностни лица от екипа на Путин твърдят, че Русия трябва да затегне своята киберсигурност, за да се защитава от атаки, предприети от чуждестранни разузнавателни агенции.", "date": "2017.09.09", "title": "Путин със сериозно предупреждение към руските технологични компании"}
{"url": "http://www.novinite.bg/articles/149750/Kolko-vreme-shte-prodaljat-magnitnite-buri-i-kak-shte-gi-usetim", "text": "Нов цикъл от магнитни бури започва тази вечер и ще продължи през следващите два дни, съобщи за Дарик доц. Петя Трифонова от Геофизичния институт към БАН. Бурите са резултат от силното слънчево изригване на 6-ти септември и започнаха снощи. На географските ширини, в които попада България, магнитната буря е със сила от шеста степен, докато в полярните ширини и на Екватора е регистрирана максималната й сила от седма и осма степен. По-опасно би станало, ако скоро има ново изригване на слънцето, което ще предизвика нови смущения и с наслагването върху сегашните може да доведе до прекъсвания в комуникационните мрежи и претоварване на електрозахранването. Слънчевото изригване от 6 септември е рекордно за последните 12 години, отчитат астрономи от Русия. То е било последвано от второ мощно изригване на 7 септември, а магнитните бури са започнали тази нощ. Магнитната буря е резултат от смущенията в земното магнитно поле, причинени от изригналите слънчеви частици. В близост до Земята се образуват токове, разказа доц. Петя Трифонова. „Тези токове са достигнали при нас през нощта, било е около 4 часа всичко, след което полети се успокои и сега започва нов цикъл, като вероятно това ще продължи около 2 дни“, каза тя. Хората, които са чувствителни към промените на времето, ще усетят и магнитната буря, но не може да се твърди, че тя е опасна, обясни още доц. Трифонова и: „Със сигурност те ще причинят промени в кръвното, промени в пулса, но пряка и директна опасност няма, въпреки че много хора ще ги усетят“. Опасно може да стане за техниката и технологиите, ако сегашното изригване бъде последвано от ново силно изригване, тъй като магнитните смущения ще се насложат.", "date": "2017.09.09", "title": "Колко време ще продължат магнитните бури и как ще ги усетим?"}
{"url": "http://www.novinite.bg/articles/149755/Kak-ohranyavat-decata-ni", "text": "Малко преди старта на учебната година, предвидени ли са допълнителни мерки за сигурността на учениците?С колко камери наблюдават децата ни в училище, къде са поставени те и как органите на реда реагират при необходимост? Екип нa NOVA потърси отговорите на тези въпроси в Центъра за видео наблюдение на Столична община. Диспечерите там следят всички обекти, които се охраняват в столицата. ", "date": "2017.09.09", "title": "Как охраняват децата ни?"}
{"url": "http://www.novinite.bg/articles/149747/BSP-organizira-chestvaniya", "text": "Девети септември е. БСП-София организира тържествено честване на датата.Социалистите ще се поклонят пред Паметника на незнайния воин. Предстои и тържествен митинг на Братската могила в Борисовата градина.В същото време ГЕРБ  и Съюзът на репресираните се обявиха категорично против честванията по повод 9-и септември. На обща пресконференция те  припомниха за престъпленията на комунизма и за съдбите на репресираните след 44-та година у нас.  ", "date": "2017.09.09", "title": "БСП организира чествания"}
{"url": "http://www.novinite.bg/articles/149774/Kakvo-shte-e-vremeto-v-nedelya", "text": "През нощта облачността ще се разкъсва и над по-голямата част от страната ще е предимно ясно. По-значителна ще се задържи над крайните северни райони, където на места ще превали.В неделя времето ще е предимно слънчево и почти тихо. В сутрешните часове по Черноморието с ниска слоеста облачност.Максималните температури ще са между 28 и 33 градуса, в София – около 28 градуса.Атмосферното налягане ще се задържи по-ниско от средното за месеца.Над планините ще е предимно слънчево. Ще духа слаб до умерен югозападен вятър. Максималната температура на височина 1200 метра ще е около 24 градуса, на 2000 метра – около 13 градуса.По Черноморието преди обяд ще е с ниска слоеста облачност, но бързо ще се разкъса до предимно слънчево. Ще духа слаб до умерен вятър от изток-югоизток. Максималните температури ще бъдат между 25 и 28 градуса. Температурата на морската вода е 23-24 градуса, на север от нос Калиакра – около 20 градуса. Вълнението на морето ще е 1-2 бала.", "date": "2017.09.09", "title": "Какво ще е времето в неделя?"}
{"url": "http://www.novinite.bg/articles/149772/Rumen-Radev-9-i-septemvri-e-povod-edinstveno-za-pomirenie", "text": "Президентът Румен Радев избра да коментира днешната дата в социалните мрежи. В профила си във Facebok държавният глава написа: Продължавам да вярвам в това, което написах преди година по повод днешната дата: \"В обществото ни 9-ти септември винаги е бил разделителна линия. Страните имат своите необорими мотиви. Хората, върху които тази дата е дала отражение, имат своята памет за нея. Какво е 9-ти септември - дата на революция или преврат? За мен е нито едно от двете. Тя е повод единствено за помирение. Повод да проявим мъдрост и най-сетне да направим крачката към едно съзидателно помирение с миналото. Дължим го на себе си...“Поклон пред всички невинни жертви преди и след 9-ти септември, пред всички загинали с мисъл за България\". На днешния ден през 1944 година \"Отечественият фронт\" овладява властта и в България се установяват 45 години социалистическа и тоталитарна власт. Днес в памет на жертвите й съюзи на репресираните организираха протестен митинг срещу комунистическия режим в Пловдив.На язовир \"Копринка\" пък се проведе традиционния събор на русофилите. От ГЕРБ  заклеймиха датата и призоваха социалистите да не я отбелязват повече с \"пищни тържества\". ", "date": "2017.09.09", "title": "Румен Радев: 9-и септември е повод единствено за помирение"}
{"url": "http://www.novinite.bg/articles/149759/Stolicata-e-domakin-na-festivala-Komik-Kon", "text": "София е домакин на първия за България световен фестивал \"Комик-Кон\".", "date": "2017.09.09", "title": "Столицата е домакин на фестивала \"Комик-Кон\""}
