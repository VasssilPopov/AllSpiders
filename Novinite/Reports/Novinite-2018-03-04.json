{"url": "http://www.novinite.bg/articles/157283/Oficialnata-pechalba-na-ChEZ-e-okolo-100-mln-leva", "text": "Официално декларираната печалба на ЧЕЗ е около 100 млн. лв. годишно. Поне още 30-40 млн. лв. печалба са били укривани чрез договори между свързани фирми и износ на милиони левове в дружествата-майка чрез различни консултантски договори. Това заяви пред БНР депутатът от \"Обединени патриоти\" Искрен Веселинов относно продажбата на енергоразпределителното дружество ЧЕЗ.Според Искрен Веселинов след приватизацията на тези дружества не са се случили необходимите инвестиции, качеството на поддържане на мрежите е спаднало чувствително и са били съкратени много работници.Освен това депутатът подчерта, че през 2004 г., когато правителството на НДСВ и ДПС е продало ЕРП-та, е направена фатална грешка, която българската държава в бъдеще ще трябва да се опитва да поправи.\"Държавата трябва да си върне позициите в енергетиката\", подчерта Веселинов и допълни, че е вече е налице обществен и политически консенсус, че трябва да има обратно одържавяване на критично важната инфраструктура.Като напълно реален способ за връщане на участието на държавата в ЧЕЗнародният представител определи изтеглянето на необходимите средства и включване в сделката по закупуването на електроразпределителната компания от страна на някои от дружествата на Българския енергиен холдинг.В същото предаване на БНР - \"Неделя 150\", бившият председател на Сметната палата и настоящ член на Консултативния съвет по законодателството към Народното събрание проф. Валери Димитров заяви, че е шокиран от това, че в Закона за енергетиката няма форма на контрол за придобиване на дялово участие в енергийни дружества. Най-вече в енергоразпределителните дружества, уточни проф. Димитров пред БНР. Припомняме, той е и бивш депутат от НДСВ.Проф. Димитров припомни, че в нашето законодателство има около 40 закона, които предвиждат лицензионни режими за определени високорискови бизнеси, които са пряко свързани с обществения интерес. Енергетиката хем е в този вид бизнес, хем за нея няма такъв тип регулация. Законът за енергетиката е приет през 2003 г., но е многократно променян.При всичките промени в Закона не е установена форма на контрол върху акционери със съществено влияние, които могат да упражняват контрол върху енергийни дружества.Правителството и парламента не са органи с регулативни правомощия. Такава е Комисията за енергийно и водно регулиране (КЕВР), заяви проф. Димитров и призова за повече власт на КЕВР.\"Тя трябва да има власт подобна на властта, която има Българската народна банка в областта на банковия бизнес, както и Комисията за финансов надзор в областта на застрахователния, осигурителния бизнес и бизнеса на капиталовия пазар\", смята проф. Димитров.Той даде пример с продажбата на дялово участие в банка, при което прехвърлянето на определени прагове на участие - 10%, 20%, 33% и 50% е свързано с разрешителните правомощия на БНБ, която разрешава всяка такава сделка, след като проучи репутацията, финансовото състояние и свързаностите с офшорни фирми на потенциалния инвеститор и оценява риска от изпиране на пари.Настоящият депутат от \"Обединени патриоти\" и член на Комисията по енергетика в Народното събрание Искрен Веселинов, който също се включи в разговора, че в Закона за енергетиката има съществен пропуск и такъв тип пропуски си проличават при критични ситуации, като настоящата в енергетиката, при която, по думите му, \"случаен инвеститор влиза в подобна мащабна сделка\" - закупуването на ЧЕЗ. ", "date": "2018.03.04", "title": "Официалната печалба на ЧЕЗ е около 100 млн. лева"}
{"url": "http://www.novinite.bg/articles/157266/Vloshava-li-se-otnovo-patnata-obstanovka-v-stranata", "text": "Пътищата в област Силистра са мокри и хлъзгави и са затворени, съобщиха от Областното пътно управление. Видимостта е намалена до 100 м заради мъгла. Временно е ограничено движението на всички автомобили и по пътя Шумен - до границата с област Силистра и по пътя Русе - Силистра поради леден дъжд и обледяване. Вали слаб дъжд, а в Тутраканско е започнал и снеговалеж. Не са отпътували автобуси от автогарата в Силистра.Дъждовете в последните дни отприщиха редица срутища и свлачища по пътищата в област Смолян, като има опасност от падащи камъни в цялата област. Само за денонощие са получени четири сигнала за разчистване на паднала скална маса на пътните настилки, съобщават от Областно пътно управление. Най-сериозен на този етап е проблемът по пътя Смолян-Мадан, в района за разклона с. Тикале, където е затворено едно от пътните платна.", "date": "2018.03.04", "title": "Влошава ли се отново пътната обстановка в страната?"}
{"url": "http://www.novinite.bg/articles/157264/Italiya-glasuva", "text": "В Италия днес се произвеждат парламентарни избори, на които се очаква възход на популистки и крайнодесни партии и е възможно в следващия парламент да няма стабилно мнозинство, предаде БТА.Право да гласуват за Камарата на депутатите (долната камара в парламента) имат 46,6 милиона италианци, а за Сенат - 42,9 милиона. За да могат да гласуват за Камарата, гласоподавателите трябва да са навършили 18 години, а за да гласуват за Сенат, те трябва да имат навършени 25 години.Изборният ден продължава до 23.00 ч. местно време (полунощ българско време).Очаква се ниска избирателна активност.Публикуването на проучвания на избирателните нагласи е забранено в последните две седмици от предизборната кампания. В последните публикувани, в които се отбелязва наличието на милиони колебаещи се, дясната-крайнодясна коалиция на Берлускони води с 37 процента, следвана от популисткото \"Движение 5 звезди\" с 28 процента, левоцентристката коалиция около управляващата Демократическа партия с 27 процента и лявото движение \"Свободни и равни\" с 6 процента.Според експерти за получаване на абсолютно мнозинство в парламента са нужни между 40 и 45 процента от гласовете при новата смесена избирателна система, която комбинира пропорционален и мажоритарен вот.", "date": "2018.03.04", "title": "Италия гласува"}
{"url": "http://www.novinite.bg/articles/157263/Shofirane-v-zimni-usloviya-kak-da-karame-na-zasnejeni-i-zaledeni-uchastaci", "text": "Важни съвети за шофиране в преходното време между зимата и пролетта. В следващия репортаж обръщаме внимание на шофьорите - какви грешки се допускат при шофиране на заснежени и заледени участъци и как да ги избягваме...Най-важното на пътя е да запазим самообладание, ако попаднем в критична ситуация. Основната грешка, която допускаме в момент на паника, е да махнем крака от газта, докато колата е още в движение. Васил Жеков - автомобилен пилот в \"Рали училище \"Павел Жеков\": \"Първата грешка, която допуснах е, че си върнах рязко крака от газта в завой, което е строго забранено. Най-често срещания навик е да почнат да въртят волана на едната страна, на другата страна и става така наречения камшик. Воланът не завива колата, физичните закони завиват колата.\"Друга грешка при неочаквана ситуация на пътя, е рязкото и продължително натискане на спирачката, което блокира гумите на колата. Опасни са и грубото подаване на газ, влизането в завой с висока скорост и износените гуми. А най-страшен на пътя е така нареченият „черен лед\".Васил Жеков - автомобилен пилот в \"Рали училище \"Павел Жеков\": \"Асфалтът е чист, няма сняг, но се хлъзга. Температурите са много ниски, на предния ден е леко валяло или е паднала роса и се заледява и нищо не се вижда.\"Затова експертите съветват преди да тръгнем на път, да тестваме автомобила си.Васил Жеков - автомобилен пилот в \"Рали училище \"Павел Жеков\": \"Веднага тръгне ли с колата трябва да направи няколко теста за сцеплението на пътя. Тръгваш и биеш спирачки, за да видиш дистанцията на спиране.\"За да сме сигурни на пътя, трябва и добре да познаваме колата си, както и да знаем какъв е видът на предавката ѝ. Най-труден за овладяване е автомобил от типа 4 по 4, а най-разпространени са автомобилите с предна предавка. Васил Жеков - автомобилен пилот в \"Рали училище \"Павел Жеков\": \"При предното предаване, колкото повече газ ѝ даваш, тя толкова повече предницата отива към външната част на завоя.\"За да избегнем пързаляне на колата, основното правило е да намалим скоростта с минаване на по-ниска предавка и да не правим резки движения с волана. А ако попаднем в критична ситуация да запазим спокойствие. ", "date": "2018.03.04", "title": "Шофиране в зимни условия: как да караме на заснежени и заледени участъци?"}
{"url": "http://www.novinite.bg/articles/157268/Desetki-poiskaha-lekaryat-ubil-kradec-v-Plovdiv-da-bade-osvoboden", "text": "Приятели, граждани на Пловдив и колеги лекари се събраха на протест пред сградата на полицията в града, за да поискат освобождаването на д-р Иван Димитров.Той беше задържан за 72 часа по обвинение за убийство, след като е произвел изстрел, довел до смъртта на крадец, който влиза в дома му.Според протестиращите Димитров е направил това, което всеки би направил, ако се почувства заплашен за живота си.Негови колеги казват, че ако по случайност той е бил дежурен същата тази вечер в болницата, тогава е можело да се случи нещо много по-страшно и да бъде нападнато семейството му.Местните го описват като добър и етичен човек.", "date": "2018.03.04", "title": "Десетки поискаха лекарят, убил крадец в Пловдив, да бъде освободен"}
{"url": "http://www.novinite.bg/articles/157272/Balgarskata-pravoslavna-carkva-praznuva-godishnina-ot-osnovavaneto-si", "text": "На 4 март 870 г., преди 1148 години, е обособена и прогласена като автономна Българската православна църква. На Константинополския събор през 870 г., на нарочно заседание, проведено на 4 март, били взети исторически решения за нашия народ и неговото християнско бъдеще. Бил разгледан въпросът дали нашата църква да принадлежи към Римската, или към Константинополската катедра. Така по времето на управлението на св. княз Борис-Михаил Покръстител, било решено, че Църквата в българските земи в бъдеще ще принадлежи към Константинополския патриархат и ще изпълнява своята мисия като неразделна част от Православната църква, но с вече автономен статут. Вероятно пръв български архиепископ е бил Георги, с титлата \"Доростолски\", а седалището му е било в тогавашната българска столица Плиска. С този статут БПЦ просъществува до 927 г., когато е признат рангът й на патриаршия по времето на цар Симеон Велики.", "date": "2018.03.04", "title": "Българската православна църква празнува годишнина от основаването си"}
{"url": "http://www.novinite.bg/articles/157274/Pametnik-na-kirilicata-v-Antarktida", "text": "По случай Националния празник 3 март българските полярници монтираха паметника на кирилицата на базата ни в Антарктида, съобщи професор Христо Пимпирев.Той е поставен в непосредствена близост до православния параклис „Св. Иван Рилски” като по този начин създава един комплекс на българските духовни ценности на Ледения континент. Паметникът е монтиран само с два болта в скалите, без леене на бетон, за да се опази уникалната околна среда.Идеята се реализира благодарение на дългогодишното българо-монголско сътрудничество на Антарктида и лично на монголския посланик проф. Лхамсурен Дугержав. Монголия е единствената неславянска държава, която пише на кирилица. Такъв монумент вече има в монголската столица и преди две години бе открит от българския президент.Паметникът е направен изцяло с дарения на българи и монголци. Той тежи около 100 кг, висок е два метра и половина и е изграден от няколко метални сегмента, върху които са изобразени 12 букви от азбуката. Върху \"Ж\" са изрисувани три икони - на светите братя Кирил и Методий и на св. Климент. В основата му в херметически затворени стоманени капсули е поставена пръст от Варна, Плиска, Преслав, Велико Търново, София и от гроба на кан Кубрат в Украйна.", "date": "2018.03.04", "title": "Паметник на кирилицата в Антарктида"}
{"url": "http://www.novinite.bg/articles/157276/Zatrudneno-e-dvijenieto-po-patya-Sofiya-Varna", "text": "Затруднено е движението по главния път София - Варна, в участъка между пътен възел Абланица и село Голец край Ловеч заради свлачище. Срутила се е скална маса на пътното платно.От Областното пътно управление в Ловеч съобщиха, че вече е започнало разчистване на скалните късове, но не се налага затваряне на участъка. От там допълниха, че шофьорите трябва да се движат с повишено внимание по главния път София - Русе в района на луковитското село Румянцево, тъй като пътното платно там е наводнено.", "date": "2018.03.04", "title": "Затруднено е движението по пътя София-Варна"}
{"url": "http://www.novinite.bg/articles/157277/Tir-zatrudnyava-dvijenieto-na-Trakiya", "text": "Аварирал тир затрудни движението по АМ „Тракия” до тунел „Траянови врата” в посока София – Пловдив, съобщи кореспондентът на bTV в региона.Образуваха се колони от около 5 км.Малко след 12:30 ч. тирът е изтеглен от платното и трафикът постепенно се нормализира.", "date": "2018.03.04", "title": "Тир затруднява движението на „Тракия”"}
{"url": "http://www.novinite.bg/articles/157281/700-policai-po-ulicite-na-Plovdiv-zaradi-futbolnoto-derbi", "text": "Около 700 полицаи ще следят за спазването на реда преди, по време и след футболното дерби на Пловдив между \"Ботев\" и \"Локомотив\". Двата отбора ще излязат един срещу друг днес (4 март) от 15:00 ч. на стадион \"Локомотив\".Част от улиците в Града под тепетата са блокирани от органите на реда, които съпровождат шествието на \"канарчетата\" до стадиона. За кратко бул. „Източен“ в града беше затворен.Мачът трябваше да се изиграе на 1 март, но заради снега и тежката обстановка, целият кръг в първенството беше отменен. Така \"Локо\" и \"Ботев\" ще се срещнат за 106-и път в историята. И двата тима имат по 38 победи и 29 равенства. В поседната среща през есента \"жълто-черните\" се наложиха с 3:0.Засиленото полицейско присъствие в града преди срещата е резултат и от последния бой между представители на агитките на двата тима. На 28 февруари те си спретнаха меле в центъра на града, като при него пострада тежко един фен.За опазването на обществения ред в Пловдив са командировани полицаи от София, Бургас, Стара Загора и Кърджали.", "date": "2018.03.04", "title": "700 полицаи по улиците на Пловдив заради футболното дерби"}
{"url": "http://www.novinite.bg/articles/157278/Horata-s-uvrejdaniya-izlizat-na-protest-prez-april", "text": "Национално представителните организации на и за хората с увреждания и членове на Националния съвет за интеграция на хората с увреждания към МС излизат на протест в началото на април заради подготвяната реформа в областта на медицинската експертиза. Това обявиха представители организациите на хората с увреждания. Причината за протестните действия е, че предвижданите законодателни промени ще доведат до отнемане правото на инвалидна пенсия на близо 150 000 български граждани, според представителните организации. Основните искания на организациите са Концепцията за експертиза на работоспособността да бъде преработена съвместно с национално представителните организации. Те настояват още за обвързване на социалните плащания с линията на бедността или минималната работна заплата, както и да се подобри ефективността на изразходвания публичен социален ресурс. Организациите искат да се ограничат и преустановят корупционните практики при определяне на вида и степента на увреждане на едно лице. Друго искане към властта е за подобряване на условията в основни сфери на социално включване. В протестна нота до социалния министър Бисер Петков организациите са представили своята позиция за реформата и въпросите, на които искат да им бъде отговорено. Искаме отпадане на термина \"определяне на работоспособност\" и категорично не искаме разделяне на медицинската експертиза, смятаме, че тя трябва да се осъществява от един мултидисциплинарен орган, казаха представители на организациите. По думите на Васил Долапчиев от Съюза на слепите големият проблем е, че никой не желае да обясни и разпише на организациите какво съдържа концепцията за реформиране на системата за експертиза на работоспособността. И отбеляза, че досега в България никога не се е оценявала работоспособността, а единствено неработоспособността на лицето.", "date": "2018.03.04", "title": "Хората с увреждания излизат на протест през април"}
{"url": "http://www.novinite.bg/articles/157262/Dneven-horoskop-za-nedelya-4-mart-2018-g", "text": "Можете да следите дневния си хороскоп на страницата на!Последвайте инстинктите си. Благодарение на силната си интуиция ще намирате много начини за постигане на успехи. Ако нещо ви се струва нередно, това не означава, че е така. Просто хората имат различни разбирания за живота. Затова не ги съдете.Имате желание да събирате нова информация и да научавате неизвестни за самите вас неща. Посетете местната книжарница или библиотека, за да оползотворите времето си по най-добрия начин. Ако нямате възможност да четете, не забравяйте, че най-големият източник на знания са хората. Затова общувайте.Направете от мечтите си значими инструменти, чрез които да постигате успехите си. Имате склонност да не вярвате, че е възможно да постигнете онова, което най-силно желаете. Вярвайте повече в себе си и всичко ще се нареди!Излезте от обичайната си роля. През днешния ден си позволете да се занимавате с каквото намерите за добре и ще видите, че това ще ви донесе удовлетворение. Опитайте нещо, което никога не сте правили преди. Отидете на нови места. Запълнете деня си с дейности, които ви доставят удоволствие.Вашата креативност е най-добрият ви спътник за деня. Тя ще ви помага нещата да се случват по най-лесния начин. Освен това ще измислите решение на голям проблем, който ви тормози от известно време.Днес сте особено наивни и ще ви бъде много лесно да се доверявате на хората. Внимавайте да не се възползват от вас. Много е трудно да разграничите кое е добро и кое - лошо. Бъдете нащрек!Днес е чудесен ден да напреднете в кариерата или образованието си. Чувствате се изпълнени с енергия, която да вложите в работата си. Работете усърдно - денят е благоприятен за важни делови срещи. Това е чудесен ден да заложите на скритите си таланти. Изкуството ще заема по-голямата част от времето ви днес. Ще откриете перфектния начин да изразите себе си. Затова просто бъдете креативни - може да не виждате голям смисъл сега, но в бъдеще всичко, което сътворите днес, ще ви бъде от полза.Усещате умора през целия ден. Най-добре си починете като послушате приятна музика или се насладите на любим филм. Усиленият труд, който полагате в работата си, ще даде резултати много скоро.Най-лошите ви кошмари могат да се превърнат в истина. Но не се притеснявайте - нещата могат да бъдат много по-лоши. Просто се отпуснете и не се поддавайте на страховете си. Всичко ще се нареди много скоро.Днес ще изживеете една от мечтите си. Енергията ви е изключително силна и постигате успехи както в личен, така и в професионален план. Занимавайте се с неща, които ви носят само позитивни емоции.", "date": "2018.03.04", "title": "Дневен хороскоп за неделя, 4 март 2018 г."}
{"url": "http://www.novinite.bg/articles/157261/Dnes-zpochva-da-vali", "text": "Днес ще бъде облачно и на много места ще вали дъжд, който с нахлуването на студен въздух от север, още преди обяд в Северна България ще преминава в сняг. Ще духа слаб, в Дунавската равнина и източните райони – до умерен североизточен вятър. В сутрешните часове в Северна България отново ще има условия за поледици. Максималните температури ще са от минус 1-0° в североизточните, до 15-16° в крайните югозападни райони. Над планините ще бъде предимно облачно и мъгливо. Ще има валежи от дъжд, над 1700 метра – от сняг. Ще духа умерен до силен вятър от запад-северозапад. Максималната температура на височина 1200 метра ще е около 5°, на 2000 метра – около минус 1°. Над Черноморието ще бъде облачно. Около обяд ще започнат превалявания от дъжд, които по-късно през деня, с понижението на температурите, в северните райони ще се примесват със сняг. Максималните температури ще са 4°-7°. Температурата на морската вода е 5°-6°. Вълнението на морето ще бъде 3 бала. На 04.03.2018 слънцето ще изгрее в 06:58 часа и ще залезе в 18:20 часа. Продължителност на деня 11:22 часа. На 04.03.2018 луната ще изгрее в 21:11 часа и ще залезе в 08:28 часа. Осветеност на диска в 0h UT 95 %. Фаза на луната: след пълнолуние преди последна четвърт.", "date": "2018.03.04", "title": "Днес зпочва да вали"}
{"url": "http://www.novinite.bg/articles/157285/Yazovir-Yasna-polyana-preliva", "text": "След обилните валежи и снеготопенето опасности от наводнения има в цялата страна.В района на Бургас вече има няколко сигнала. Язовир \"Ясна поляна\" прелива, но засега не създава проблеми за населените места. На този етап е сигурено постоянно наблюдение.В бургаското село Равнец, което преди няколко месеца преживя воден апокалипсис, днес повечето дворове са наводнени. Хората са притеснени и източват водата от дворовете си, за да избегнат наводнения.Кметът на Равнец цяла вечер снощи е обикалял, за да провери състоянието на деретата, предаде кореспондентът на Bulgaria ON AIR от Бургас Стилияна Георгиева.", "date": "2018.03.04", "title": "Язовир \"Ясна поляна\" прелива"}
{"url": "http://www.novinite.bg/articles/157269/Korneliya-Ninova-Nyakoj-tryabva-da-ponese-otgovornost-za-sdelkata-s-ChEZ", "text": "Лидерът на БСП Корнелия Нинова коментира скандалната сделка с ЧЕЗ. По думите ѝ, някой купува 1/3 от електропреносната мрежа на България, което е въпрос на национална сигурност. Някой ще контролира чрез сметките за ток живота на 3 милиона българи. Няма и много информация кой е този и кой финансира сделката, по какъв начин, как ще се връщат тези пари - дали няма да се връщат чрез увеличение на сметките за тока на българите?! Много въпросителни и малко отговори, което създаде тази напрегната ситуация, уточни Нинова.Корнелия Нинова - председател на БСП: Поне 3 неща би трябвало да гарантира правителството. Първото е да се гарантира националната сигурност, т.е. да се знае, че който купи тази компания няма от него да зависи дали някой ден 1/3 от електропреносната мрежа ще бъде изключена, например. Втората гаранция е за хората - тези 3 милиона българи и цените на тока да бъдат поносими към социалния им стандарт и социалния им живот. И третата е някой да понесе отговорност за състоянието, в което докараха този случай. Някой трябва да понесе и политическа и друга отговорност, ако се налага.Според лидера на БСП, няма достатъчно информация за тази сделка - първоначално беше казано, че тя се финансира от офшорни компании с неизвестен собственик. След това дойде информацията за банки, които са регистрирани на някакви острови, които се разследват в международен план за пране на пари. Когато има дори и минимален риск такъв субект да стане някой ден собственик на 1/3 от електропреносната мрежа на България, дори и чрез кредитите, това ражда много въпроси, обясни Корнелия Нинова.", "date": "2018.03.04", "title": "Корнелия Нинова: Някой трябва да понесе отговорност за сделката с ЧЕЗ"}
{"url": "http://www.novinite.bg/articles/157270/Cvetanov-kategorien-Darjavata-nyama-nikakvo-otnoshenie-kam-sdelkata-s-ChEZ", "text": "Държавата няма никакво отношение към сделката с ЧЕЗ. Това каза зам.-председателят на ГЕРБ Цветан Цветанов. По думите му, електроразпределителните дружества нямат нищо общо с електропреносната мрежа. В периода 2002 - 2004 г. се взима решение електроразпределителните дружества да бъдат приватизирани и тогава държавата получава 1 милиард и 600 милиона лева. Тогава БСП не са взели никаква реакция, с която да осуетят евентуалното приватизиране, обясни Цветанов.Цветан Цветанов, зам.-председател на ГЕРБ и председател на ПГ на ГЕРБ: 67% се приватизират, 33% странно остават за държавата. Това, което трябва да се уточни - с 33% губиш абсолютно всякакъв оперативен контрол върху управлението на едно такова дружество. С 34% вече имаш блокираща квота. Това, което беше казано като неистина е, че годишно дивидента, който е получавала държавата е някъде около 50 милиона. Това е пълна лъжа. За всичките години след приватизационния договор парите, които са преведени еднократно 2010 или 2011 година са 41 милиона лева. Това са всичките тези пари, които са преведени като дивидент на държавата в рамките на тези 8 години, когато е експлоатирано това дружество и вече е приватизирано. През 2005 г. с решение на МС се взима решение, с което да не се събира дивидента от 2004-2005 г. и да не се прехвърля на държавата.Цветан Цветанов каза още, че това, което трябва да се знае за останалите приватизирани дружества - дивидентът, който е платен досега към държавата за тези 8-10 години, е в размер на около 4 милиона лева. Електроразпределителните дружества нямат никакво отношение към калкулиране на цената на тока и това отново е заблуда и внушение и манипулиране на обществото. В 43-тото Народно събрание беше взето политическо решение КЕВР да бъде равноотдалечено от всичките политици и от управлението, каза Цветанов.КЕВР се избира от българския парламент с представителите, които могат да бъдат номинирани, обсъждани, дискутирани и да се вземе политическото решение. Това, което направи ГЕРБ за тези 10 години е, че има две стратегически държавни дружества - ЕСО за електропреносната мрежа и Булгартрансгаз. Тези дружества в управлението на ГЕРБ са защитавали националния интерес и тези дружества няма да бъдат приватизирани, въпреки че има много апетити в тази посока, категоричен беше Цветанов.", "date": "2018.03.04", "title": "Цветанов категориен: Държавата няма никакво отношение към сделката с ЧЕЗ"}
{"url": "http://www.novinite.bg/articles/157284/I-Slavi-Trifonov-podkrepi-lekarya-ubil-Joro-Plaha", "text": "Телевизионният водещ Слави Трифонов обяви категоричната си подкрепа към д-р Иван Димитров, арестуван за убийството на крадец рецидивист, нахлул в дома му. Трифонов публикува позицията си на личния си профил във Фейсбук. \"Това, което мисля, съм го казал преди повече от 2 години\", написа водещият, като постна откъс от видеозапис на свое изявление пред пълна аудитория с млади хора. В него Слави Трифонов заявява: \"Това се случва на всички. Ние живеем в такава държава. Нали излязоха с едно изявление - между 3 и 5 процента хващат такива, които са обрали...Представете си каква полиция имаме, каква съдебна система. Пет процента от тези, които са обрали, ги хващат. И какво трябва да направиш? Спиш си, да не дава Господ, и виждаш, че двама са влезли да обират. И какво ще му кажеш на крадеца - моля те, напусни! Моля те, тук съм аз и детето ми. Моля те, махни се оттук! Трябва да го гръмнеш веднага, бе!\". От публиката обаче апострофират водещия, че нямаш право по закон да убиеш нападателя. Това предизвиква още по-гневната реакция на Трифонов: \"Ми тогава да те утрепат и теб, и детето ти ли? Ще гледаш като зрител ли? Какво значи нямам право? Имаш право! Има първи закон - важен е животът ти и животът на твоите близки. След това е другият закон. Това ли ще спазваш - закона? Ще гледаш детето ти и другите ти близки...Как може да ми говорите така? Какъв закон?! Над закона първо е моралът! Законът ли е по-важен от живота на твоето дете, от живота на жена ти и от твоя живот? Направете си закон, както е в Америка - влезе ли ти в къщата - гърмиш\". Рентгенологът д-р Иван Димитров бе задържан за 72 часа, след като на 2 март край сградата на Областната администрация в Пловдив бе открито тялото на Жоро Джевизов - крадец, рецидивист, известен с прякора си Плъха.", "date": "2018.03.04", "title": "И Слави Трифонов подкрепи лекаря, убил Жоро Плъха"}
{"url": "http://www.novinite.bg/articles/157273/Otvoriha-patishtata-v-Silistrensko", "text": "Пътищата в Силистренско, които са проходими при зимни условия, вече са отворени за Русе, Шумен и Добрич, съобщиха от Областното пътно управление. Отпътували са и първите за деня автобуси от автогарата в Силистра. Влаковете се движат нормално, показва справка от железопътната гара. Възстановено е движението на всички автомобили по пътя Добрич - Силистра, Добрич - Балчик, Варна - Добрич, Кочмар - Тервел - Силистра, пътя Карапелит - Кочмар, съобщиха от пресцентъра на АПИ. по-рано много пътища бяха затворени заради силно ограничена видимост и леден дъжд.", "date": "2018.03.04", "title": "Отвориха пътищата в Силистренско"}
{"url": "http://www.novinite.bg/articles/157271/Germaniya-shte-ima-koalicionno-pravitelstvo", "text": "След 5 месеца политическа несигурност Германия ще има коалиционно правителство. Това стана ясно след преброяването на гласовете на членовете на Социалдемократическата партия, подадени по пощата. 66 процента от тях са гласували в подкрепа на споразумение с партията на канцлера Меркел. Очаква се резултатите да бъдат обявени официално по-късно.Канцлер на новия кабинет ще бъде отново Ангела Меркел, но коалиционният й партньор ще получи някои ключови министерски кресла. Меркел ще положи клетва в средата на месеца.", "date": "2018.03.04", "title": "Германия ще има коалиционно правителство"}
{"url": "http://www.novinite.bg/articles/157279/Spirat-kamionite-po-naj-natovarenite-patishta-v-ponedelnik", "text": "В понеделник от 14.00 до 20.00 ч. се спират тежкотоварните камиони над 12 тона по най-натоварените пътища и автомагистралите, съобщиха от пресцентъра на Агенция\"Пътна инфраструктура\" (АПИ). За влизащите в София през Владая ще има две ленти. Алтернативен маршрут на първокласния път през Владая е магистрала \"Люлин\".От агенцията предупреждават, че е необходимо е да се тръгва на път с автомобили подготвени за зимни условия, да се кара внимателно и със съобразена скорост, като се спазват въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на трафика. Пътищата, за които ще важи ограничението за тежкотоварни камиони са Ребърково - Ботевград, като движението се пренасочва по пътя Ребърково - Своге - София; етапната връзка на лот 2 на магистрала \"Струма\" при Благоевград - ГКПП Кулата; пътен възел \"Коритна\" - Велико Търново - Шумен; пътя Русе - Велико Търново; пътя ГКПП Калотина - София; Варна - Бургас; Околовръстен път на град София; Бургас - Царево. Забраната няма да важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).", "date": "2018.03.04", "title": "Спират камионите по най-натоварените пътища в понеделник"}
{"url": "http://www.novinite.bg/articles/157265/Dobrev-MS-i-prezidentstvoto-sa-znaeli-koi-sa-kandidatite-za-ChEZ", "text": "„Службите са пращали доклади до Министерсия съвет и президентството как върви процесът между ЧЕЗ и кои са кандидатите за купувачи. Оказа се, че в един ранен етап те са знаели ценовите оферти на кандидатите”. Това каза в „Събуди се” бившият енергиен министър и настоящ депутат от ГЕРБ Делян Добрев.„Оказа се, че сделката с „Инерком” не е фалшива новина. Точно поради тази причина имахме изслушване в четвъртък. В продължение на 5 часа изслушвахме купувача Върбакова с нейните консултанти, целия юридически и консултанскит екип, и службите. Задавахме въпроси, питахме откъде са парите, откъде са кредитите”, уточни той. Последният един час от срещата е бил закрито заседание, в което службите са дали повече информация с детайли.„Аз лично, още в явната част, бях задоволен от отговорите на службите”, подчерта Добрев.Станало е ясно, че финансирането за ЧЕЗ ще е 20-30 процента акционерен капитал и останалите 70 - 80 на сто – банков кредит, добави още той. \"Слушах Румен Гечев и се чудех как рано-рано сутринта, той намери пет доказателства, че едва ли не държавата участва и подкрепя тази сделка. Според данните на службите тя е знаела кои са кандидатите, но не и кой е с най-голям шанс.\"Той е категоричен, че държавата реагира адекватно.", "date": "2018.03.04", "title": "Добрев: МС и президентството са знаели кои са кандидатите за ЧЕЗ"}
{"url": "http://www.novinite.bg/articles/157280/Hakeri-zadignaha-dokumenti-ot-germanskoto-vanshno-ministerstvo", "text": "Хакерите, които атакуваха сървъри на германското правителство, са откраднали няколко документа от външното министерство на страната, съобщи днес в. \"Билд\", цитирайки разузнавателни източници, предаде БТА, цитирайки ДПА. Откраднатите документи били свързани с доклад за Русия и Източна Европа, посочили източниците, които уточнили, че поради малкия размер на данните защитната стена (Firewall) в компютърните мрежи не се задействала. Кибератаката за първи път беше оповестена публично в сряда, а на следващия ден парламентарна комисия по разузнаването потвърди, че тя продължава. Според информации, с които се е запознала ДПА, зад атаката стои руска хакерска група, известна с името \"Снейк\" (Snake - змия). Групата е активна от 2005 г. и компютърни експерти смятат, че тя е свързана с руски разузнавателни служби.", "date": "2018.03.04", "title": "Хакери задигнаха документи от германското външно министерство"}
{"url": "http://www.novinite.bg/articles/157267/V-Germaniya-sa-se-zavarnali-240-privarjenici-na-ID", "text": "Около 970 германски граждани са заминали да воюват в Сирия и Ирак, от тях 160 са загинали. Около 240 са се завърнали във Федералната република, но малцина от тях се наблюдават от властитеОт завърналите се 240 в Северен Рейн-Вестфалия са се установили 74 души. На 14 е наложена мярка „задържане под стража“, съобщава вестник „Кьолнер Щаданцайгер“.Германските правоохранителни органи не разполагат с необходимите ресурси, за да следят всички, въпреки че броят на служителите е увеличен. Имайки предвид гигантските загуби, които понасятджихадистите от „Ислямска държава“, много скоро броят на завръщащите се екстремисти може да нарасне значително, отбелязва изданието.По-рано бе съобщено, че на контролираните от ИД територии в Сирия и Ирак се намират около 290 деца и младежи от Германия. След тяхното завръщане те могат да представляват заплаха за обществената сигурност, смятат от германските служби за сигурност.„Опасността се състои в това, че децата се завръщат с промити мозъци, пред тях е поставена задачата да извършват нападения“, заяви директорът на Федералното ведомство за охрана на Конституцията Ханс-Георг Масен.", "date": "2018.03.04", "title": "В Германия са се завърнали 240 привърженици на ИД"}
{"url": "http://www.novinite.bg/articles/157275/Yujna-Koreya-izprashta-delegaciya-v-Severna-Koreya", "text": "Южнокорейското президентство съобщи, че Сеул ще изпрати правителствена делегация в Северна Корея следващата седмица за обсъждане как да се подобрят двустранните отношения и да се възобнови диалогът между КНДР и САЩ, предаде БГНЕС.Делегацията ще бъде водена от директора на Службата за национална сигурност Чун Ею-йон и шефа на националното разузнаване Су Хун. След двудневната визита в КНДР южнокорейските представители ще посетят САЩ, където ще уведомят американски официални лица за резултата от разговорите си в Пхенян.Визитата идва в рядък момент на успокояване на напрежението на Корейския полуостров след неотдавнашните Зимни олимпийски игри в Пьончан, Южна Корея. На тях Северна Корея изпрати делегации за церемониите по откриването и закриването на Олимпиадата, а на севернокорейски спортисти се даде специално разрешение да участват в игрите. Представителите на КНДР тогава поканиха южнокорейския президент да посети Пхенян и изразиха готовност да възобновят преговорите с Вашингтон, отбелязва АП.", "date": "2018.03.04", "title": "Южна Корея изпраща делегация в Северна Корея"}
{"url": "http://www.novinite.bg/articles/157282/Grackata-bregova-ohrana-zalovi-13-t-kanabis", "text": "Гръцката брегова охрана е заловила около 1,3 тона преработен канабис на борда на чуждестранен риболовен кораб, пресрещнат на 40 мили югоизточно от остров Крит, предаде Ройтерс, цитирана от БGNES. Наркотикът е заловен при операция, продължила три дни. Гръцките власти били уведомени от френски митничари, че подозрителен кораб плава към Крит, носейки вероятно нелегален товар.В операцията за задържане на кораба са участвали четири катера на бреговата охрана и два самолета, един от които на европейската гранична служба Фронтекс. Рибарският кораб \"Селин стар\" бил забелязан на около 60 морски мили от Крит от самолета на Фронтекс.Корабът, който тръгнал от Сирия към неизвестно европейско пристанище, се опитал безуспешно да избяга, но бил ескортиран от катерите на бреговата охрана до критското пристанище Йерапетра.При направената проверка бил открит товар от канабис на стойност около 15 милиона евро. Капитанът и четиричленният екипаж са арестувани, съобщи бреговата охрана.Вчера агенция АНА-МПА, цитирана от други гръцки медии, съобщи, че на кораба е имало 2 тона канабис и че той е тръгнал от Кипър към пристанище в Испания.", "date": "2018.03.04", "title": "Гръцката брегова охрана залови 1,3 т канабис"}
