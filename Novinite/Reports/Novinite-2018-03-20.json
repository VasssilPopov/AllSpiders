{"url": "http://www.novinite.bg/articles/157837/Otmeniha-vsichki-ogranicheniya-po-patishtata-v-Silistrensko", "text": "Отменени са всички ограничения по пътищата в Силистренско, съобщиха от Областното пътно управление в Силистра. Пътищата са проходими при зимни условия. Работят почистващи и опесъчаващи машини. Седем села в Дуловската община са без ток.", "date": "2018.03.20", "title": "Отмениха всички ограничения по пътищата в Силистренско"}
{"url": "http://www.novinite.bg/articles/157813/Zaradi-studa-Kajsiite-izmraznaha", "text": "Между 54 и 98 на сто е степента на измръзване при различните сортове кайсии, каза проф. Люляна Иванова - директор на Опитната станция по кайсията и земеделие в Силистра.Според нея пораженията са от ниските температури в началото на март, продължили близо седмица. По думите на проф. Иванова пораженията за различните сортове са различни заради различната фаза от тяхното развитие.Има и цъфнали дръвчета. Сега дърветата са обледени, но това не причинява големи щети.Кайсиите са сред традиционните овощни видове, отглеждани в Крайдунавска Добруджа.В Опитната станция по кайсията и земеделие в Силистра се отглежда колекционно насаждение от 500 сорта-образци, уточнява БГНЕС.", "date": "2018.03.20", "title": "Заради студа: Кайсиите измръзнаха"}
{"url": "http://www.novinite.bg/articles/157794/Prezidentat-Radev-zamina-na-poseshtenie-v-Izrael-i-Palestina", "text": "Президентът Румен Радев замина на посещение в Израел и Палестина.Визитата на държавния глава е по повод 75-ата годишнина от спасението на българските евреи и 70-ата годишнина от създаването на Израел.По време на официалното посещение в Палестина в сряда Радев ще положи венец пред гроба на Ясер Арафат и ще разговаря с палестинския си колега Махмуд Аббас", "date": "2018.03.20", "title": "Президентът Радев замина на посещение в Израел и Палестина"}
{"url": "http://www.novinite.bg/articles/157799/Bez-voda-v-mnogo-rajoni-na-stolicata-dnes", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на ел. задвижване и настройки на спирателен кран на ул. „Мишова орница“, кв. „Симеоново“, налага спиране на водоподаването в района на Община „Витоша“ - Вилна зона „Симеоново – Драгалевци“, кв. „Драгалевци“- от 10:00ч. до 14:00ч., Вилна зона „Малинова долина“ – от 10:30 ч. до 14:30 ч., Вилна зона „Киноцентъра“ - от 11:00 ч. до 15:00 ч. Кв. „Бояна“ - от 11:00 ч. до 15:00 ч., в.з „Беловодски път“ - от 11:30 ч. до 15:30 ч., c. Владая - района заключен между ЖП линия „София-Перник“, ул.„Лесковец“, ул.“Войнишко въстание“ ,ул.“Любомир Миланов“,ул. „Акад. П. Стайнов“, ул.“Равнище“ и вилна зона „Приплат“ - от 11:30 ч. до 15:30 ч., Вилна зона „Килиите“ - от 12:00 ч. до 16:00 ч., Вилна зона „Мала кория“ - от 12:00 ч. до 16:00 ч., кв. „Княжево“ - района заключен между ул. “Къпина”, ул.“Витошки бор”, ул.“Горска теменуга”, ул.“Калинка”, ул.“713”,ул.“Явор”- от 12:30 ч. до 16:30 ч. , кв. „Княжево“ - района заключен между бул. “Цар Борис” III, ул. “Войводина могила”, ул.„Стойчо Бачийски“, ЖП линията „София - Перник“, ул. „Стойчо Бачийски“, ул.“Бойница”, ул.„Войводина могила“ и ул.“711“- от 12:30 ч. до 16:30 ч., Община „Овча купел“ - кв. „Горна Баня“ и вилна зона „Горна баня“ – от 13:00 ч. до 17:00 ч. Във връзка с монтаж на спирателен кран на бул. „Христо Ботев“, Център, се налага спиране на водоподаването от 09:00 до 19:00 часа на бул. „Христо Ботев“ от бул. „Ген. Скобелев“ до ул. „Ивайло“. Заради подмяна на сградно водопроводно отклонение на ул. „Крум Попов“, жк. „Лозенец“, се налага спиране на водоподаването от 09:00 до 18:00 часа на ул. „Крум Попов“ от ул. „Синчец“ до бул. „Христо Смирненски“, ул. „Неразделни“. Изграждане на сградно водопроводно отклонение на бул. „Илиянци“, кв. „Военна рампа“, налага спиране на водоподаването от 09:00 до 21:00 часа на бул. „Илиянци“ от ул. „ Локомотив“ до река „Суходолска“, ул. „Първа Българска армия“ от бул. „Илиянци“ до река „Суходолска“, ул. „Шлосер“, ул. „Павел Бобеков“. Поради подмяна на спирателен кран на ул. „Ламар“, кв. „Драгалевци“, се налага спиране на водоподаването от 09:00 до 17:00 часа на ул. „Чемшир“ от ул. „Малина“ до ул. „Ламар“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . “Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.03.20", "title": "Без вода в много райони на столицата днес"}
{"url": "http://www.novinite.bg/articles/157822/Sindikatite-iskat-izslushvane-na-Inerkom-vav-vremennata-parlamentarna-komisiya-za-ChEZ", "text": "КНСБ и КТ \"Подкрепа\" искат да се свика спешно заседание на временната комисия за продажбата на активите на ЧЕЗ.  Това се казва в писмо на двата национално представителни синдиката, внесено в парламента. Целта е кандидат-купувачът \"Инерком\" и държавните институции да дадат отговор на три ключови въпроса: -          Социални измерения на сделката с оглед запазване на доходите и социалните придобивки на работещите в ЧЕЗ - ангажименти за запазване на работните места, политика за ръст на доходите и запазване на социалните придобивки  чрез ефективен социален диалог и КТД  -          Стратегия за развитие на дружеството - инвестиции и производствена програма, прилагане на текущия бизнес план на \"ЧЕЗ Разпределение България\" АД и гаранции за запазване на социалните придобивки при предложение за актуализацията му  -          Ценова стратегия на дружеството и социални измерения за потребителите на електрическа енергия в България, включително фирми и домакинства  КНСБ и КТ \"Подкрепа\" настояват на дискусията, освен енергийните им федерации да присъстват кандидатът за купувач на активите на ЧЕЗ \"Инерком България\", енергийният министър Теменужка Петкова и ръководството на КЕВР. Като национално отговорни институции, няма как да подминем огромното обществено и политическо напрежение около сделката за продажбата на активите на ЧЕЗ -България. Пълната липса на прозрачност около сделката и недоказания опит на кандидат-собственика на компанията основателно създават съмнения за стабилността на енергийната система в страната и съответно на националната сигурност, се казва в писмото на КНСБ и КТ \"Подкрепа\". Синдикатите припомнят, че енергийните федерации и ръководствата на КНСБ и КТ \"Подкрепа\" още през 2004 година изразиха ясно своята позиция срещу приватизацията на енергоразпределителните дружества. Това бе потвърдено и в позиция на двете организации, огласена преди две седмици. \"През 2004 г. заявихме, че електрическата енергия е жизнено необходима услуга за потребителите, тя трябва да бъде достъпна за всеки и само държавата може да гарантира сигурност и устойчивост на доставките.  Двата синдиката поставиха и допълни изисквания, касаещи хиляди работещи в дружествата, които залегнаха в специална стратегия за приватизацията на ЕРП-тата, приети от парламента на Р.България. Тези изисквания гарантираха социален пакет за работещите в отрасъла. Надяваме се, че на заседанието на комисията ще намерим отговори на всички наши въпроси\", завършва писмото, подписано от президентите Пламен Димитров и Димитър Манолов. Ръководствата на КНСБ и КТ \"Подкрепа\" ще продължат да следят отблизо сделката за продажбата на акциите на ЧЕЗ България с оглед гарантирането на интересите и правата, както на работещите в дружеството, така и на потребителите на електрическа енергия в страната.", "date": "2018.03.20", "title": "Синдикатите искат изслушване на „Инерком“ във временната парламентарна комисия за ЧЕЗ"}
{"url": "http://www.novinite.bg/articles/157838/Poskapvane-ili-po-golyam-dyal-ot-cenata-shte-poiska-EVN", "text": "По-високи сметки за ток се очертават от средата на лятото. Това стана ясно от думите на ръководството на ЕВН, което обслужва Югоизточна България. Ценовите предложения на ЕРП-то, които то ще внесе в КЕВР в края на този месец, все още не са ясни поради няколко причини. Основните са, че все още не е готова новата Наредба за ценообразуването, не се знае и какви тарифи ще поискат компаниите по-назад във веригата (ТЕЦ-ове, АЕЦ, НЕК, ЕСО...). Но при всички положения от ЕВН ще поискат по-голям марж от крайната цена на тока за битовите потребители да остане за тях, т.е. по-голям дял от парите, които клиентите плащат според месечната си фактура.Дори и така представени нещата сочат по-скоро към увеличение на крайата цена, тъй като едва ли някой по веригата по-назад от ЕРП-то ще пожелае да бъде намалена неговата цена. А и председателят на регулатора Иван Иванов вече каза, че няма да позволи сериозно поскъпване на тока, което обаче означава, че Комисията все пак предвижда ръст на тарифите от 1 юли, когато трябва да влезе в сила новата цена.„Ще поискаме по-голям марж за нас и при цената за разпределение (мрежовите услуги – бел.ред.), и за снабдяване (цената на тока – бел.ред.). Има ясна необходимост за такъв по-голям марж“, заяви председателят на Съвета на директорите на „ЕВН България“ Робърт Дик. Той допълни, че досега регулаторът не е признавал в пълен размер реалните разходи, направени и от двете дружества - „ЕВН Електроснабдяване“ и „ЕР Юг“ (с предишно име „ЕВН Електроразпределение“). Дик допълни и че за същия по-голям марж настояват от години и останалите две ЕРП-та – ЧЕЗ и „Енерго-Про“. „Качеството (на електроснабдяването – бел.ред.) изисква определени разходи и цени, за да се поддържа“, каза още Дик.Шефът на „ЕВН България“ допълни, че команията ще оповести конкретните си предложения в края на март, както изисква нормативната уредба. И че те ще бъдат базирани на останалите цени – на НЕК, на електроцентралите и т.н., които все още не са обявили своите предложения за промяна на цените от 1 юли. „Има прекалено много неизвестни, за да кажем точна цифра сега“, допълни Робърт Дик.Освен по-малките маржове, които дава регулаторът на ЕРП-тата от години, друг стар проблем е признаването на инвестициите, отбеляза заместник-председателят на Съвета на директорите на „Електроразпределение Юг“ Гочо Чемширов. Според думите му дори има две последователни години, в които КЕВР не е признавал никакви инвестиции, направени в мрежата. И по-конретно това са 2013 и 2014-та, когато дружеството е вложило съответно 66.5 и 79.8 млн. лв., но регулаторът е признал нула лева. Общо за 13-те години, откакто ЕВН е в България – от 2005 г., обо направените инвестиции са 1.305 млрд. лв., но над 100 млн. лв. от тях остават неотчетени от регулатора. Паралелно с това КЕВР занижава и технологичните разходи (загубите) по мрежата, които от 15% до март 2013 г. и след неколкократно намаляване в рамките на кратък период падат до 8% от 1 юли 2014 г., стана ясно още от думите на Чемширов. ", "date": "2018.03.20", "title": "Поскъпване или по-голям дял от цената ще поиска ЕВН"}
{"url": "http://www.novinite.bg/articles/157820/Do-sedmica-asfaltirat-obhoden-pat-na-srutishteto-Smolyan-Madan-za-leki-koli", "text": "Другата седмица обходният път на срутището на пътя Смолян - Мадан ще бъде асфалтиран и отворен за леки коли, каза днес Дончо Атанасов, председател на Управителния съвет на Агенция \"Пътна инфраструктура\". Второкласният път Смолян - Мадан в района на село Тикале остава затворен заради опасността от свличане на скална маса. Алтернативният маршрут за тежкотоварните камиони е през Рудозем - Смилян, а за леките автомобили и по пътя Смолян - Фатово - Рудозем. Направихме оглед с институциите, които са над пътя - това са електроразпределителното дружество ЕВН, държавния електроенергиен системен оператор - ЕСО, местното ВиК дружество и Горското стопанство, каза Дончо Атанасов. Има резервно захранване на ЕВН, с което не се създаде проблем за електрозахранването на хората. 110-киловолтовият електропровод и водопроводът, които минават над срутището, работят нормално, каза Атанасов. Срутището тръгна на 6 март, а още на 9 март започна подготовка за прокарване на нов път. Утре е последното взривяване по трасето. След като се асфалтира и му се сложат мантители, пътят ще бъде отворен другата седмица за автомобили и микробуси. Днес областният управители и кметът на Смолян ще имат срещи с кметовете на всички села, засегнати от проблема. Срутището продължава да се проучва. От днес върви геодезично заснемане на засегнатия участък. Имаме разбиране от всички институции и всичко необходимо се прави, посочи Дончо Атанасов. Експертите, проучващи срутището на пътя Смолян - Мадан се представили в Агенция \"Пътна инфраструктура\" доклад за извършените огледи на свлачището. Работната група бе сформирана със заповед на председателя на УС на АПИ инж. Дончо Атанасов и задачата й е да се извърши подробен оглед и картировка на свлачището, да изготви становище за механизма и динамиката на свлачищно-срутищния процес и да даде препоръки за изпълнението на неотложни аварийни мероприятия за стабилизиране на участъка. Срутището е тръгнало внезапно, но след обрушване на скалната маса започва постепенно стабилизиране на терена, каза Стефчо Стонев, ръководител на експертната работна група, проучила терена. Динамиката на времето и валежите ще окажат влияние на процеса, но след три измервания, включително и днес, на места има слаби деформации между 5 и 10 см. Причината за срутището е структурата на масива, това са нашистени и напукани гнайси, каза Стефчо Стойнев. Навсякъде геоложката структура е подобна в Родопите, но тук освен първото обрушване на скали има условия за тръгване надолу на втори пакет от скална маса. Друга причина е ниското съпротивление на хлъзгане между блоковете, защото пукнатини на скалите са запълнени с глина. Третата причина е водонасищането на масива след бързото топене на снега, което се е оказало и спусъкът, дал началото на срутището, каза Стойнев. На този етап не е допустимо разчистване на пътя и пускане на движението смята Стойнев. Срутените скални маси засега задържат обрушените скали и пакета от скали, който е по-нагоре в района. Ако махнем скалите, ще тръгне ново, по-голямо срутище, което може да стигне до река Черна и да я заприщи, подчерта той.", "date": "2018.03.20", "title": "До седмица асфалтират обходен път на срутището Смолян-Мадан за леки коли"}
{"url": "http://www.novinite.bg/articles/157826/Pak-broim-vrabchetata-v-Balgariya", "text": "За втори път ще броим заедно врабчетата в България. Миналата година наднешния, Световен ден на врабчето – 20 март, ние, Българското дружествоза защита на птиците, стартирахме кампанията „НИЕ БРОИМВРАБЧЕТАТА“.. Време е да я повторим. Готови ли сте?Тази година ще броим врабчетата през май. Отново единственотонеобходимо усилие от страна на желаещите да броят врабчета ще бъде дасе регистрират на сайта vrabcheta.bg и в деня на броенето да отделят само10 минути и запишат данни си. Тези, които вече са го направили, самотрябва да влязат в профила си.„НИЕ БРОИМ ВРАБЧЕТАТА“ има за цел да оцени състоянието на тритенай-често срещани врабчета – домашно, полско и испанско. На vrabcheta.bgима интерактивна карта, която предлага на всеки да си запазипредварително удобно място, което да посети в деня на броенето. На сайтаима и подробна информация със снимки на трите вида врабчета.На 8 април 2017 година, 550 души в цялата страна преброиха 6706врабчета. Тази година ще разчитаме на вас да се включите в броенето презмай. Целта ни е да установим закономерности в предпочитанията наптиците към средата. Точно за това, за нас е много важно да се включатколкото се може повече хора от различни по тип населени места.А защо ще броим месец по-късно? През май трите вида врабчета съссигурност вече ще гнездят и благодарение на преброяването ще можем даразберем местата, които предпочитат за отглеждане на малките си. Броейкиврабчетата дни по-късно, в сравнение с миналата година, ще се опитаме даустановим, дали съществуват закономерности в разпространението импреди и по време на гнезденето им.Миналата година доказахме, че врабчетата избягват места за живот, къдетонивата на шум са високи и липсват зелени площи, както и че предпочитатсреда с разнородни местообитания, която им осигурява необходимитеусловия за съществуване. Искаме да разберем, дали ще се запази тазизакономерност или не с месец разлика в броенето.В кампанията „НИЕ БРОИМ ВРАБЧЕТАТА“ предстоят различни активности,за които ще научавате от vrabcheta.bg и сайта на БДЗП birds.bg.Разчитаме, че всичките 550 човека, които броиха преди година отново щебъдат част от семейството на врабчетата и през май, и се надяваме даувлечем много повече хора да се включат в „НИЕ БРОИМ ВРАБЧЕТАТА“.", "date": "2018.03.20", "title": "Пак броим врабчетата в България"}
{"url": "http://www.novinite.bg/articles/157790/Proletniyat-snyag-zatvori-magistrala-Hemus-i-mnogo-drugi-patishta-za-tirove", "text": "Обилен снеговалеж затруднява движението по някои пътища в Североизточна България, съобщи Агенция \"Пътна инфраструктура\" (АПИ).Временно е ограничено движението на товарни автомобили над 12 тона по автомагистрала \"Хемус\" на територията на област София, в посока София.Забранява се движението на коли с такъв тонаж и по път I-2 Русе-Разград-Шумен. Същата забрана е в сила и за път II-49 Търговище-Разград, както и за път III-204 Разград-Попово. Поради усложнената обстановка на територията на Разградска област автомобили над 12 т не могат да се движат и по път I-2 Русе-Разград.Ограничава се и движението за коли над 12 т по път I-2 Шумен-Разград, поради обилен снеговалеж на територията на област Разград. Същото важи за път II-21 Русе-Силистра. Ограничения има по път II-84 Велинград-Юндола-Якоруда, съобщават още от АПИ.", "date": "2018.03.20", "title": "Пролетният сняг затвори магистрала Хемус и много други пътища за тирове"}
{"url": "http://www.novinite.bg/articles/157828/Politikata-za-razvitie-e-fokus-na-mejdunarodna-konferenciya-v-Sofiya", "text": "Над 80 представители на неправителствения сектор от Черноморския регион, Западните Балкани и Източното партньорство ще се включат в международната конференция „Сътрудничеството за развитие във време на променящи се парадигми“, която ще се проведе на 21 и 22 март във Витоша Парк Хотел в София. Събитието цели да повиши информираността и ангажираността по отношение на ролята на Европейския съюз в изпълнението на Програма 2030 и Целите за устойчиво развитие на ООН в рамките на Съюза и в трети страни, и се организира от Българската платформа за международно развитие.Представители на гражданския сектор, сред които членове на европейската мрежа на конфедерация КОНКОРД, българското правителство, индустрията, синдикатите и академичните среди, ще направят преглед на прогреса, добрите практики и инструментите за проследяване на ефективността на националните политики на държавите-членки и страните-партньори на развитието. Фокус на дискусиите ще бъдат Цел 3 – „Добро здраве“, Цел 4 – „Качествено образование“, Цел 5 – „Равенство между половете“ и Цел 16 – „Справедливост“ от Глобалните цели за устойчиво развитие на ООН. Една от основните цели на конференцията е да бъдат обсъдени възможностите за бъдещо сътрудничество между институциите и гражданското общество в рамките на развитието и набелязани конкретни съвместни дейности за работа в мрежа между организациите на регионално ниво. На преден план ще бъде изведена и ролята на бизнеса в изпълнението на заложените индикатори и добрите практики при имплементирането на Целите в дейността на компаниите.В церемонията по откриването ще вземат участие заместник-министърът за Българското председателство на Съвета нa ЕС Моника Панайотова, представителят на Световната здравна организация в България доц. д-р Михаил Околийски и съоснователят на Българската платформа за международно развитие Ива Бонева.Събитието е част от проекта „Граждански диалог за развитие“, изпълняван във връзка с Българското председателство на Съвета на ЕС в сътрудничество с Министерството на външните работи и с финансовата подкрепа на Европейската комисия.", "date": "2018.03.20", "title": "Политиката за развитие е фокус на международна конференция в София"}
{"url": "http://www.novinite.bg/articles/157829/Zapochva-mejdunarodna-podpiska-v-zashtita-na-balgarskoto-Kresnensko-defile", "text": "Заради противоречието да се финансира строеж с европейски средства в зона, защитена от самото европейско законодателство, WeMove.EU и партньорите им призовават и в двете посоки целият трафик, освен местния, да се премахне от дефилето, а магистралата да се изгради изцяло извън него. Подписката е адресирана до Европейската комисия и комисар по околна среда, морско дело и рибарство Кармену Велла и комисар за регионалната политика Корина Крецу. В нея от петък, 15.03, са събрани 90 хиляди подписа.“Призоваваме ви да гарантирате, че европейските закони за опазване на природата ще бъдат зачитани и девствената долина на Кресненското дефиле в България ще бъде спасена от унищожение.” се казва в посланието на WeMove.EU.Магистрала, която минава през Кресненското дефиле не само ще разруши уникалната природна зона, но и ще прекрати всяка възможност за развитие на устойчив туризъм — долината на Струма е едно от малкото места, подходящи за рафтинг в България, например. Освен това ще има негативно въздействие върху околните села, намалявайки качеството на продукцията и прекъсвайки естествените обходи до нивите и градините, създавайки рискове от пътни злополуки. На срещи с местните хора от град Кресна, те изразиха безпокойството си, че пътят им към ключовия за тях регионален център Благоевград ще бъде изключително затруднен по този начин.Случаят за Кресненското дефиле вече е под наблюдение на Бернската конвенция, която в края на миналата година  остави наблюдението върху случая. В момента граждани и представители на неправителствени организации обжалват решението по ОВОС, взето в края на миналата година.От Коалиция “Да спасим Кресненското дефиле”, както и хора от региона, ясно заявяват, че алтернатива е възможна, необходимо е желание от отговорните институции.", "date": "2018.03.20", "title": "Започва международна подписка в защита на българското Кресненско дефиле"}
{"url": "http://www.novinite.bg/articles/157823/Shefat-na-sigurnostta-vav-Facebook-podade-ostavka", "text": "Шефът на сигурността във Facebook подаде оставка заради скандал със социалната мрежа.Политици от Европа и Америка искат обяснения дали фирма, близка до предизборния щаб на Тръмп, е получила и използвала личните данни на 50 милиона потребители на Facebook.Компанията трябва да обясни прави ли достатъчно, за да защити персоналната информация на хората.Заради скандала акциите на Facebook се сринаха с 8%. А съзаделят й Марк Зукърбърг загуби над 5 милиарда долара.", "date": "2018.03.20", "title": "Шефът на сигурността във Facebook подаде оставка"}
{"url": "http://www.novinite.bg/articles/157832/Bezplatni-konsultacii-v-Sofiya-sas-svetilo-v-oblastta-na-diabetnata-hirurgiya", "text": "Първата безплатна консултация на пациенти, интересуващи се от диабетна хирургия, ще се проведе на 24 март 2018г. в новооткрития представителен офис в София на най–широката болнична мрежа  – Турция от проф. др. Тургут Ипек.Проф. д-р Тургут Ипек е завършил  обща медицина в Истанбулския медицински университет през 1986 г., специализира хирургия и продължава своето професионално развитие до защита на професорска титла в Медицински факултет Джеррахпаша към Истанбулския Университет.Този тип хирургия е все още малко позната у нас, но това е бъдещето в  борбата със затлъстяването и диабет тип 2.Бариатричната хирургия се прилага при хора, които не могат да отслабнат с диети и спорт; имат индекс на телесната маса (body mass index – BMI) над 35 и придружаващи заболявания, като метаболитен синдром, диабет, хипертония и др., както и хора, които са с индекс на телесната маса (body mass index – BMI)  над 40, но нямат придружаващи заболявания.В случаите с висока степен на затлъстяване подлагането на такъв тип хирургична интервенция води до понижаване и на общата смъртност.Метаболитната хирургия е подходяща за пациенти  на възраст от  18 до 70 години, лекували диабет тип 2 поне 2 години, които не могат да постигнат добър контрол на кръвната захар или пациенти с инсулинова резистентност и влошено качество за живот.Метаболитната хирургия не е подходяща за пациенти под 18 г и над 70 г., с новооткрит диабет или лечение на диабет под 2 години, както и за пациенти с добър контрол на кръвната захар.Операцията не се прави и при пациенти с Диабет тип 1.Желаещите да получат повече информация или да запишат час за безплатна консултация на 24.03 могат да го направят на телефон Консултациите ще се проведат на адрес:гр.София, бул.Патриарх Евтимии/ул. Цар Самуил 1, партер (до църквата Св.Георги).Необходими медицински изследвания за: кръвна захар – на гладно и след хранене; инсулин – на гладно и след хранене; С-пептид; анти – GAD; IAA; ", "date": "2018.03.20", "title": "Безплатни консултации в София със светило в областта на диабетната хирургия"}
{"url": "http://www.novinite.bg/articles/157806/GDBOP-razbi-grupa-za-inovativni-izmami-v-igralni-zali-i-kazina-v-stranata", "text": "При спецоперация на служители на отдел \"Киберпрестъпност\" при ГДБОП, под ръководството на софийската прокуратура, е неутрализирана организираната престъпна група, действала на територията на цялата страната, съобщиха от пресцентъра на МВР. Групата била изградила иновативен механизъм за дистанционен достъп до игрални автомати, посредством който изменяли компютърно-информационните данни в софтуера на хазартните съоръжения и реализирала неправомерни печалби в особено големи размери. Задържани са четирима непосредствено след получаване на печалба от манипулиране на хазартни съоръжения. Според МВР лицата са действали изключително конспиративно и професионално, като всеки от участниците е имал точно определена роля в престъпната дейност - един симулирал участие в хазартните игри, а друг - контролирал дистанционно хазартното съоръжение до този, който е изработвал електронните устройства за изменяне на компютърно-информационните данни в софтуера на хазартните автомати. Иззети са електронни съоръжения за дистанционно манипулиране на игралните автомати, технически средства за контролиране на софтуера на хазартните съоръжения и парична сума в особено големи размери. Предстои на задържаните да им бъде повдигнато обвинение.", "date": "2018.03.20", "title": "ГДБОП разби група за иновативни измами в игрални зали и казина в страната"}
{"url": "http://www.novinite.bg/articles/157816/Spipaha-1200-kg-nelegalen-tyutyun-za-nargile", "text": "Отклоняване от митнически режим „Транзит\" на 1200 кг тютюн за наргиле на стойност около 600 000 лв. разкриха митническите служители на ГКПП Капитан Андреево.Акцизната стока е превозвал по документи товарен автомобил с латвийска регистрация. Камионът е пристигнал на Митнически пункт Капитан Андреево на 18.03.2018 г. сутринта на трасе „Изход товарни автомобили\", управляван от латвийски гражданин. Шофьорът на камиона е декларирал, че превозва  от Латвия за Турция през България 24 пакета, съдържащи по 50 кг тютюн за наргиле с общо нетно тегло 1200 кг, както и друга стока, за които е представил фактура и транзитна декларация.При последвалата митническа проверка на превозното средство и товара със специализирана рентгенова апаратура, митническите служители откриват индикации за несъответствие на съдържанието с декларираните стоки. Извършена е физическа проверка, при която митническите служители установяват, че в товарното помещение на камиона е налице останалата стока, но липсва декларирания тютюн за наргиле.  Т.е. тютюнът за наргиле е отклонен от митнически  режим  „Транзит\".Срещу шофьора на камиона - латвийски гражданин, с инициали К.К., е съставен акт за установяване на административно нарушение. Товарният автомобил е задържан като средство, послужило за извършване на нарушението. Работата по случая продължава. ", "date": "2018.03.20", "title": "Спипаха 1200 кг нелегален тютюн за наргиле"}
{"url": "http://www.novinite.bg/articles/157805/Darjavata-shte-plashta-stotici-milioni-ako-iska-da-stane-partnor-na-Ginka-tvardi-Milen-Velchev", "text": "България би се поставила в странна ситуация, ако настоява на всяка цена да купи ЧЕЗ, заяви бившият финансов министър Милен Велчев в сутрешния блок на бТВ.Според него това би била грешка, защото преди всичко държавата досега с нищо не е доказала, че може да управлява икономиката и големите фирми по-добре от частния бизнес. „Държавата по принцип е лош стопанин и това не е практика само в България. Мантрите, които стават в известна степен по-популярни напоследък, че държавата трябва да се върне в икономиката, не са доказани”, подчерта Велчев. Той направи и интересен коментар по повод иска на досегашния собственика за 600 милиона евро, заведен от чешката ЧЕЗ срещу България.„Държавата в момента води арбитраж срещу ЧЕЗ и никой продавач, в случая ЧЕЗ в Прага, не би си позволил да остави в ръцете на своя опонент такъв сериозен лост за влияние върху изхода му. Тоест, за да се съгласи ЧЕЗ да продаде своето подразделение в България на българската държава, трябва да е постигнато взаимно приемливо решение по арбитража, което ще струва десетки или стотици милиони на държавата”, смята бившият финансов министър. Велчев отрече да е участвал в срещи с банкери и организатори на схема за приватизиране на ЕРП-тата още преди Симеон Сакскобургготски да спечели изборите, каквито информации се появиха. „Не е било моя работа да приватизирам енергетиката”, подчерта Милен Велчев. Той не познавал Гинка Върбакова, а името ѝ за първи път чул от медиите. „Възможно е тя да има уговорки не само с банки, но и с инвеститори в основния капитал на компанията”, предположи Велчев.Според него може би бизнесдамата от Пазарджик знае какво прави и има необходимата финансова подкрепа да го направи. \"Това, че не я познаваме, не означава, че тя ще управлява зле ЧЕЗ, ако се стигне дотам. Не зная дали въобще някой стои зад нея, възможно е да е получила подкепа от финансови инвеститори, които са оставили в ръцете ѝ управлението, защото ѝ имат доверие”, предположи Милен Велчев.", "date": "2018.03.20", "title": "Държавата ще плаща стотици милиони, ако иска да стане партньор на Гинка, твърди Милен Велчев"}
{"url": "http://www.novinite.bg/articles/157792/Putin-sled-preizbiraneto-si-Nyama-da-ima-nadprevara-vav-vaorajavaneto", "text": "Преизбраният руски президент Владимир Путин заяви, че Русия иска да има градивни отношения с другите страни и няма да участва в надпревара във въоръжаването.На среща със съперниците си в кандидатпрезидентската кампания той каза, че ще се съсредоточи върху повишаването на жизненото равнище на сънародниците си, подобряване на здравеопазването и образованието.Москва ще се стреми към конструктивен диалог с международните си партньори и ще направи всичко за решаване на разногласията с други страни, отстоявайки националните си интереси.", "date": "2018.03.20", "title": "Путин след преизбирането си: Няма да има надпревара във въоръжаването"}
{"url": "http://www.novinite.bg/articles/157798/Dneven-horoskop-za-vtornik", "text": "Днешният ден е изключително късметлийски. Няма по-добър момент да пуснете тото или да се пробвате в някоя подобна игра на късмета. Не се самозабравяйте! Във всеки един момент везните на живота могат да се наклонят в неочаквана посока. Към края на деня ще се сблъскате с приятна новина.Още от сутринта денят ви започва много напрегнато. В работата се намирате в центъра на конфликт, който ви изтощава изключително много. Започвате да се замисляте за смяна на професията. Ако не се чувствате добре на работното си място, днес е идеалният ден да потърсите нови предложения.Любовта чука на вратата ви, но вие отказвате да повярвате. Свикнали сте да ви нараняват и сега пазите сърцето си със зъби и нокти. Не бъдете толкова крайни, защото в противен случай ще изпуснете истинската любов. Днешният ден е особено важен за вас. Оглеждайте се внимателно.Вижте повече: !", "date": "2018.03.20", "title": "Дневен хороскоп за вторник"}
{"url": "http://www.novinite.bg/articles/157803/GDBOP-razbi-grupa-za-inovativni-izmami-v-igralni-zali-i-kazina-v-stranata", "text": "При спецоперация на служители на отдел \"Киберпрестъпност\" при ГДБОП, под ръководството на софийската прокуратура, е неутрализирана организираната престъпна група, действала на територията на цялата страната, съобщиха от пресцентъра на МВР.Групата била изградила иновативен механизъм за дистанционен достъп до игрални автомати, посредством който изменяли компютърно-информационните данни в софтуера на хазартните съоръжения и реализирала неправомерни печалби в особено големи размери. Задържани са четирима непосредствено след получаване на печалба от манипулиране на хазартни съоръжения.Според МВР лицата са действали изключително конспиративно и професионално, като всеки от участниците е имал точно определена роля в престъпната дейност - един симулирал участие в хазартните игри, а друг - контролирал дистанционно хазартното съоръжение до този, който е изработвал електронните устройства за изменяне на компютърно-информационните данни в софтуера на хазартните автомати.Иззети са електронни съоръжения за дистанционно манипулиране на игралните автомати, технически средства за контролиране на софтуера на хазартните съоръжения и парична сума в особено големи размери. Предстои на задържаните да им бъде повдигнато обвинение.", "date": "2018.03.20", "title": "ГДБОП разби група за иновативни измами в игрални зали и казина в страната"}
{"url": "http://www.novinite.bg/articles/157795/Polovinata-ot-horata-na-Zemyata-jiveyat-s-nedostig-na-voda", "text": "За по-бързи действия за опазване на водата призоваха участниците в Световния форум за водата, който започна в Бразилия.Световната организация представи изключително тревожен доклад, според който близо половината от населението на планетата живее в райони, където може да няма вода най-малко един месец в годината.Форумът, който се провежда до петък под мотото \"Да си поделим водата\", е събрал 40 000 участници, сред които около 15 държавни ръководители, 300 кметове от целия свят, както и десетки учени и еколози.", "date": "2018.03.20", "title": "Половината от хората на Земята живеят с недостиг на вода"}
{"url": "http://www.novinite.bg/articles/157796/Nash-diplomat-sledi-sastoyanieto-na-postradalite-v-katastrofa-v-Egipet-balgari", "text": "Петимата български туристи, които пострадаха по-тежко при пътнотранспортно произшествие с автобус в Египет вчера, се намират частната болница АМС в Хургада, съобщи българският консул Евгени Паралингов. Той бе изпратен незабавно на място от вицепремиера и министър на външните работи Екатерина Захариева, се казва в съобщение до БТА от българското външно министерство.Пострадалите имат фрактури и порезни рани. Днес ранените ще бъдат изследвани със скенер, за да бъде им назначено лечение, включително оперативно, ако се налага.Представител както на българската, така и на египетската туристическа фирма са в болницата с ранените. Всички изследвания и операции ще бъдат платени от застраховките на пътниците. От общо 20 души ранени в автобуса, 12 са с по-леки рани, ожулвания, охлузвания, синини, леки порезни рани - те са обработени и са изявили желание да продължат туристическата си програма.Круизът по река Нил на групата свършва в събота, 24 март. В хотела в Хургада, където ще бъде настанен и консулът, са пожелали да останат и да изчакат връщането на групата на 24 март други трима души, по-леко пострадали, с вече обработени рани.Министър Захариева лично следи случая, като служителите на посолството ни в Кайро ще оказват пълно съдействие на пострадалите наши сънародници в рамките на своите правомощия.", "date": "2018.03.20", "title": "Наш дипломат следи състоянието на пострадалите в катастрофа в Египет българи"}
{"url": "http://www.novinite.bg/articles/157836/Cenata-na-agneshkoto-tragna-nagore", "text": "По 6 лева за килограм живо тегло ще трябва да дадем, ако искаме на Великденската трапеза да сложим свежо агнешко месо тази година. Оказва се, че заради по-малкия брой агнета – 600-700 хил. и поради голямото търсене цената на месото още от сега е скочила. Ако миналата година фермерите са ни предлагали агнешко на цени между 4 и 4,50 лв./кг, то в момента килограм струва 5-5,50 лв., като до Великден цената ще скочи на 6-7 лева. Това заяви бившия председател на Националната овцевъдна асоциация Бисер Чилингиров, цитиран от \"Монитор\". В магазините пък се очаква цените да варират между 11 и 16 лева за кило. По думите на овцевъда търговците нарочно завишават до такива нива цените, което не е правилно. Според него, ако от фермата агнето излиза на 5-6 лева, то нормалната цена на пазара трябва да е 12-13 лева. Чилингиров уточни още, че и тази година месото за празника няма да е на 100% българско, а отново ще се предлага мръвка от Нова Зеландия, Австралия и Румъния. Цената обаче не издава кое месо е наше и кое е чуждо. Така макар румънските агнета да струват по-малко, магазинерите го продават на същата цена, както българското. Размразеното месо обаче можем да се познае, като се натисне, остава вдлъбнатина, както при мекото на хляба. Прясното е сухо и има бяла корица и при натиск е еластично и възвръща формата си. За сметка на вноса зад граница изнасяме много малко количество агнешко. Единични фермери си позволяват да продават в Германия, Италия и Хърватска, посочва експерта. Според него, ако догодина Великобритания излезе от Европейския съюз (ЕС) цената на този вид месо драстично ще скочи заради митата, които ще бъдат наложени, разясни още Чилингиров. Междувременно кюстендилци масово започнаха да се презапасяват с по-евтино агнешко от съседна Македония. Въпреки, че все още търговията не е в разгара си по-предвидливите вече са си закупили традиционното месо и продукти за празника. Например, в Крива Паланка агнешкото месо се предлага срещу 10 лв. за кг. „Става въпрос за трупно месо. Има и такива, които продават живи агнета. Тогава вече цената е 4-5 лв. за кг., което е под цената в Кюстендил“, коментират запознати. Преминаването през граница пък ставало безпроблемно, тъй като обикновено по четирима човека си разделяли мръвката за Великден.", "date": "2018.03.20", "title": "Цената на агнешкото тръгна нагоре"}
{"url": "http://www.novinite.bg/articles/157801/Otmeniha-zadaljenieto-na-sauditskite-jeni-da-pokrivat-glavite-si", "text": "Поредна стъпка на промяна в Саудитска Арабия. Жените в изключително консервативното кралство няма да са задължени да покриват главите си с хиджаб и да носят черна абая, при условие че облеклото им е скромно и благоприлично.Това обяви престолонаследникът принц Мохамад бин Салман в интервю за американската телевизия Си Би Ес.Миналия месец високопоставен саудитски духовник каза, че жените трябва да се обличат скромно, но не е задължително да носят абая.След като 32-годишният Мохамад бин Салман беше обявен за престолонаследник, в Саудитска Арабия започна постепенно увеличаване на правата на жените.", "date": "2018.03.20", "title": "Отмениха задължението на саудитските жени да покриват главите си"}
{"url": "http://www.novinite.bg/articles/157810/Aktrisata-Sintiya-Niksan-se-kandidatira-za-gubernator", "text": "Актрисата и активистка Синтия Никсън, позната с ролята на адвокатката Миранда Хобс в телевизионния сериал \"Сексът и градът\", ще се кандидатира за губернатор на щата Ню Йорк, съобщиха световните агенции.Оповестявайки началото на кампанията си в Тwitter, 51-годишната Никсън заяви, че сред водещите й каузи са подобряване на здравеопазването и разбитата системата на метрото.\"Дойде ни до гуша от политици, които ги е грижа повече за медийните заглавия и властта, отколкото за хората\", казва Синтия Никсън.Актрисата ще се бори за номинация от Демократическата партия през септември с настоящия губернатор на щата Ню Йорк Андрю Куомо. Изборите за нов щатски губернатор ще бъдат през ноември.", "date": "2018.03.20", "title": "Актрисата Синтия Никсън се кандидатира за губернатор"}
{"url": "http://www.novinite.bg/articles/157804/Zadarjaha-Nikola-Sarkozi", "text": "Бившият френски президент Никола Саркози беше задържан и разпитан тази сутрин от полицията.Разпитът е във връзка с разследване за предполагаемо незаконно финансиране на предизборната му кампания през 2007 г., съобщи източник от френското правосъдие, цитиран от Ройтерс.Води се разследване дали кампанията му е била финансирана с либийски пари, посочи в. \"Монд\".", "date": "2018.03.20", "title": "Задържаха Никола Саркози"}
{"url": "http://www.novinite.bg/articles/157817/Amerikanski-vestnici-Sledvashtiyat-mandat-na-Putin-moje-da-e-oshte-po-opasen", "text": "Обявено беше, че Владимир Путин е спечелил 76,7 процента от гласовете на президентските избори в Русия - повече от всеки друг в постсъветската епоха, но демонстрираната народна подкрепа, която режимът му си организира, е по-малко впечатляваща, отколкото изглежда, пише в редакционна статия в. \"Вашингтон пост\". ] Изборната активност беше по-ниска от набелязана от Кремъл, въпреки че властите я повишиха, включвайки в сметката крещящи измами с бюлетини, документирани във видеоклипове. Освен това младите хора не гласуваха. ] По данни от екзитпол на подкрепяна от държавата агенция участието на гласоподаватели на възраст между 18 и 25 години е едва около 9 процента. Путин базира кампанията си почти изцяло върху враждебността към Запада. Той се похвали с нови ядрени оръжия и направи анимирана демонстрация, в която те бяха насочени към Флорида. ] След огласяването на изборните резултати вчера той рязко смени посоката, заявявайки, че не иска нова надпревара във въоръжаването и ще се фокусира върху повишаване на стандарта на живот в страната си. Истината е, че за руски управник, който е на власт по-дълго от всеки друг след Йосиф Сталин, ще е трудно да излезе от задънената улица, в която натика режима си както по отношения на вътрешната, така и на външната политика, подчертава вестникът. Кремъл отдаде огромната подкрепа за Владимир Путин на изборите на изненадващ фактор - Запада, отбелязва в. \"Ню Йорк таймс\". Председателката на руската ЦИК Елла Памфилова каза, че тази подкрепа се дължи на натиска, оказан върху Русия от западните лидери. По телевизията тя заяви, че руският народ винаги се е обединявал в критични моменти и благодари, без да ги назовава, на определени лидери на Западни държави, допринесли за сплотяването на сънародниците й. Изказването на Памфилова изглежда беше препратка към британските обвинения във връзка с отравянето на бившия руски шпионин Сергей Скрипал и дъщеря му. Говорителят на кампанията на Путин Андрей Кондрашов беше още по-директен. Той благодари на Великобритания, че е осигурила избирателна активност, на каквато не са се надявали. Пропагандната машина на Кремъл се зае енергично да разпространява същото послание - че резултатите от вота в неделя са порицание към Запада и знак, че Русия не може да бъде сплашвана и не бива да бъде заплашвана. Последователите и поддръжниците на Путин ликуваха от победата му, но тя остави у критиците му тревожното чувство, че лидерът ще използва мандата си, за да продължи кампанията за заглушаване на новите медии и ограничаване на други граждански свободи. \"Ню Йорк таймс\" цитира кмета на град Екатеринбург Евгений Ройзман (рядък случай на избран на такъв пост независим политик), който написа в Туитър: \"Животът ще се влошава все повече и повече, а при всеки следващи избори активността ще е все по-голяма и по-голяма, рейтингът на Президента - все-по-висок и Северна Корея - все по-близо\".", "date": "2018.03.20", "title": "Американски вестници: Следващият мандат на Путин може да е още по-опасен"}
{"url": "http://www.novinite.bg/articles/157821/Evropejskite-izbori-shte-se-provedat-mejdu-23-i-26-maj-2019-g", "text": "Следващите европейски избори ще се проведат в рамките от 23 до 26 май 2019 г., реши Европейският съвет. Европейските избори се провеждат на всеки пет години и според календара през 2019 г. датите се падаха от 6-9 юни, но страните-членки счетоха датата за неподходяща и издърпаха периода напред. По данни от социологически проучвания, и на европейска сцена се потвърждава тенденцията за спад в доверието към традиционните партии, управлявяли през последните десетилетия. Двете основни политически формации рискуват да загубят мнозинство и ако и след година настроенията се потвърдят, то следващият Европейски парламент ще бъде с различна политическа конфигурация на силите. ", "date": "2018.03.20", "title": "Европейските избори ще се проведат между 23 и 26 май 2019 г."}
{"url": "http://www.novinite.bg/articles/157793/Ostavka-vav-Fejsbuk-sled-skandal-s-lichni-danni", "text": "Шефът по сигурността на Фейсбук Алекс Стамос напуска компанията. Съобщението е на в. Ню Йорк Таймс, който цитира бивши и настоящи служители на компанията. Причината за оставката са разногласия с ръководството. Стамос настояваше за по-детайлно разследване на евентуална намеса в американските президентски избори.Силна полемика се разрази около използването на личните данни на милиони потребители на Фейсбук. Според няколко медии, сред които американският ежедневник \"Ню Йорк таймс\" и британският седмичник \"Обзървър\", британската компания Кеймбридж Аналитика е използвала личните данни на милиони потребители без тяхно съгласие, за да разработи софтуер, позволяващ да бъдат прогнозирани нагласите на избирателите.Това е станало с помощта на приложение за психологически тестове, разработено от руския психолог Александър Коган и изтеглено от 270 000 потребители на Фейсбук. Доналд Тръмп е използвал услугите на Кеймбридж Аналитика. Компанията обаче отрича да е използвала данните от Фейсбук за нуждите на предизборната кампания на бъдещия президент на САЩ.Компанията уточни още, че не е работила по референдума през юни 2016 г., на който британците гласуваха за излизане на страната от Европейския съюз. Британската служба за надзор на информацията съобщи, че ще поиска съдебна заповед за проучване на компютрите и сървърите на компанията.", "date": "2018.03.20", "title": "Оставка във Фейсбук след скандал с лични данни"}
{"url": "http://www.novinite.bg/articles/157789/Ogranichiha-dvijenieto-po-magistrala-Trakiya-zaradi-obilen-snegovalej", "text": "Временно е ограничено движението на автомобили над 12 т по магистрала \"Тракия\" на територията на Софийска област, в посока Пловдив, поради обилен снеговалеж. Това съобщиха от пресцентъра на Агенция \"Пътна инфраструктура\".Поради обилен снеговалеж се ограничава движението на други места. Забрана за преминаване на МПС над 12 т е въведена за пътя Русе - Силистра, Русе - Разград - Шумен (на територията на област Разград), Търговище - Разград и Разград - Попово. По проходите \"Рожен\", \"Пампорово\" и \"Превала\" вали сняг от около 5.00 ч., по информация на Областно пътно управление. Мокър сняг вали в района на пътната артерия Доспат-Девин-Михалково, както и по прохода \"Печинско\", както и по високите части на община Баните.В останалата част на Смолянско вали дъжд. На този етап няма въведени никакви ограничения по пътищата в Смолянско. Поради усложнените метеорологични условия, временно е затворена част от ски зона Пампорово, съобщават от „Пампорово“ АД. От 16 писти в момента работят само 6. От „Пампорово“ АД очакват подобрение на времето в рамките на следващите 2-3 дни.През изминалото денонощие на територията на страната са станали 18 тежки катастрофи. Един човек е загинал, а 20 са ранени, информира МВР. В София са регистрирани 189 леки катастрофи.", "date": "2018.03.20", "title": "Ограничиха движението по магистрала \"Тракия\" заради обилен снеговалеж"}
{"url": "http://www.novinite.bg/articles/157825/Prodaljava-razsledvaneto-po-sluchaya-Skripal", "text": "Експерти от Организацията за забрана на химическите оръжия пристигнаха във Великобритания. Лондон твърди, че Сергей Скрипал и дъщеря му са отворени с веществото новичок, Москва отрича да го произвежда или съхранява.Тереза Мей, премиер на Великобритания: Представители на Организацията за забрана на химическите оръжия ще разговарят с полицията за пробите, които могат да вземат. Искаме да се уверим, че това невропаралитично вещество е проверено от независим източник\".", "date": "2018.03.20", "title": "Продължава разследването по случая \"Скрипал\""}
{"url": "http://www.novinite.bg/articles/157791/Snyag-i-vielici-na-praga-na-proletta-v-pet-oblasti", "text": "Днес от югозапад валежите ще спират, а облачността временно ще се разкъса и намалее до слънчево. В Североизточна България почти през целия ден ще превалява сняг, а по Черноморието - дъжд.Вятърът ще е от запад-северозапад, в Източна България умерен, временно и силен. Максималните температури ще са в широки граници: от 3 градуса в североизточните до 15-16 градуса в крайните южни райони. Жълт код за сняг и виелици е обявен за 20 март, вторник за пет области в североизточната част на страната.Предупреждението е в сила за областите Русе, Силистра, Разград, Търговище и Шумен. Синоптиците прогнозират, че в тези области ще вали сняг, ще духа умерен до силен запад-северозападен вятър и ще има снежни виелици.Жълт код е в сила и за крайбрежните зони на Добрич и Варна.Следобед в тези райони вятърът ще духа от запад-северозапад, като рязко ще се увеличава до пориви от 20 м/сек. Вечерта вятърът ще утихне. В планините ще преобладава облачно време, на много места с валежи от сняг, под около 1200 м - от дъжд. Около обяд от юг-югозапад валежите ще спират, а облачността ще се разкъсва. Ще духа силен, по билата бурен запад-северозападен вятър.Максималната температура на височина 1200 м ще е около 4 градуса, на 2000 м - около минус 2 градуса. Над Черноморието ще има значителна облачност, с валежи от дъжд. Ще духа умерен и временно силен северозападен вятър. Максималните температури на въздуха ще са между 7-13 градуса. Вълнението на морето ще е 2-3 бала. Температурата на морската вода е 6-7 градуса.", "date": "2018.03.20", "title": "Сняг и виелици на прага на пролетта в пет области"}
{"url": "http://www.novinite.bg/articles/157835/Strelba-v-amerikanska-gimnaziya", "text": "Неизвестно лице откри огън в училище в американския щат Мериленд, предаде РИА Новости. Според шерифа на окръг Сейнт Мери инцидентът стана в гимназията \"Грейт Милс\". Има данни за много ранени и вероятно най-малко един убит. Властите призоваха хората да не пращат децата си на училище. Към местопрестъплението бяха изпратени специални полицейски части, сапьори, пожарникари и медицински екипи. \"Молете се за нас\", написа в Twitter възпитаничка на образователната институция. Очаквайте подробности!", "date": "2018.03.20", "title": "Стрелба в американска гимназия"}
{"url": "http://www.novinite.bg/articles/157809/Ot-oktomvri-studentite-po-Yadrena-himiya-v-SU-shte-plashtat-po-200-lv-na-godina", "text": "Намаляват се таксите на студентите в Софийския университет „Св. Климент Охридски“, като те засягат само специалностите от професионално направления „Физически науки“ и специалността „Ядрена химия“ от професионално направление „Химически науки“. В редовна форма на обучение годишните такси са 200 лева (при 750 лева за настоящата учебна година), а в задочна форма на обучение са 100 лева (при 300 лева за тази година). Това съобщава Министерският съвет, който публикува проекта за таксите за университети за учебната 2018-2019 година. В 16 висши училища обаче се увеличават таксите за обучение в някои професионални направления средно с 11,7%. Софийският университет „Св. Кл. Охридски“ увеличава таксите за новоприети студенти в професионалните направления: „Администрация и управление“, „Право“, „Психология“, и „Филология“. Увеличението за редовната форма на обучение е от 40 до 61 лева, а за задочна форма - от 100 до 160 лв. Единствено в професионално направление „Социални дейности“ се отчита по-голямо увеличение в задочната форма – 300 лв., а най-малко - 40 лева, в професионално направление „Психология“ - редовна форма. В Пловдивския университет „Паисий Хилендарски“ се увеличават таксите с по 40 лева във всички професионални направления, с изключение на тези в „Администрация и управление“, „Туризъм“, „Икономика“ и направленията от природните науки, математика и информатика, както и техническите науки. Във Великотърновския университет „Св. Св. Кирил и Методий“ увеличението е с 50 лева само за новоприети студенти в професионално направление „Педагогика“ – редовна и задочна форма. В техническите университети увеличение има в ТУ – Габрово, от 100 до 240 лева в редовна форма и до 30 лева в задочна форма. А студентите в ХТМУ - София, ще плащат 50 лв. повече във всички професионални направления. В медицинските университети повишение на таксите има в Медицинския университет - Пловдив и Медицинския университет - Плевен. При първия таксите се повишават с 250 лв. в направленията „Медицина“, „Фармация“ и „Стоматология“ – за І-ви курс редовна форма на обучение. При втория се наблюдава увеличение от 50 до 100 в различните професионални направления. От 6 до 8% е увеличението на таксите за всички специалности в Русенския университет „Ангел Кънчев“, с изключение на тези от социалните, стопански и правни науки. Аналогични са и увеличенията в Югозападния университет „Неофит Рилски“, където те са от 11 до 24%. При сравнителния анализ на таксите за учебната 2017/2018 година и предложенията на висшите училища за учебната 2018/2019 година е установено, че при 9 държавни висши училища размерът на таксите за обучение на докторанти за учебната 2018/2019 година се увеличава средно с 13,1% (от 20 до 300 лева). При 24 държавни висши училища и Българската академия на науките няма промяна в размера на таксите за обучение на докторантите.", "date": "2018.03.20", "title": "От октомври студентите по \"Ядрена химия\" в СУ ще плащат по 200 лв. на година"}
{"url": "http://www.novinite.bg/articles/157797/Ogranichavat-dvijenieto-v-stolicata-dnes", "text": "Забранява се престоят и паркирането на пътни превозни средства, без да се засягат местата в режим на платено пракиране „служебен абонамент“, както следва:От 17:00 до 21:30 часа на 20.03.2018 г. на паркинга на  пл. „Кн. Александър I“, с изключение на автомобилите и автобусите обслужващи мероприятието – 20 /двадесет/ паркоместа;От 18:00 до 23:00 часа на 21.03.2018 г. на бул. „Витоша“, от страната на НДК, между бул. „Ген. Скобелев“ и бул. „Патриарх Евтимий“, за 3 /три/ автобуса – 9 /девет/ паркоместа;„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.03.20", "title": "Ограничават движението в столицата днес"}
{"url": "http://www.novinite.bg/articles/157819/Zapochva-mashtabna-proverka-na-sgradite-za-dostap-na-horata-s-uvrejdaniya", "text": "Все още голяма част от обществените сгради имат проблеми с достъпната архитектурна среда. Това каза председателят на Комисията за защита от дискриминация Ана Джумалиева пред \"Хоризонт\". Тя съобщи, че предстои мащабна национална проверка на Комисията на различни институции: \"Нашата идея е да покажем не само местата или сградите, в които има недостъпна архитектурна среда,  а да покажем и добрите модели в България и искаме кампанията да има позитивен отзвук\". Джумалиева предлага да се помисли за обособяването на специален фонд, който да финансира изграждането на достъпна среда в държавните и общински институции: \"Изграждането на достъпна архитектурна среда е обикновено процес, свързан със сериозни финансови средства. Когато говорим например за държавна институция е много по трудно и сме имали случаи, в които ръководител на институцията има желание да изгради подобна среда, но това е свързано със специални средства, които трябва да бъдат предвидени в бюджета. Може би  държавата и институциите трябва да помислят, дали след като е толкова трудно, след като е свързано с такива финансови средства и затруднения осигуряването на достъпна среда, дали не е добре да се п омисли за някакъв специален фонд, който да бъде създаден, от който фонд да могат спокойно да бъдат финансирани институциите и сградите с подобни средства\". При констатиран проблем КЗД има правомощията да налага глоби, обясни Джумалиева: \"Те могат да стигнат от 100 лева до 20 хиляди лева при повторно нарушение, в случай че трети път констатираме, че даденот о нарушение не е поправено, или пък не е осигурена достъпна архитектурна среда\". \"Снимките са най-лесният начин да се докаже недостъпност на средата. Допреди няколко години жалбите и сигналите за нед остъпна архитектурна среда са били повече\", обобщи доц. Джумалиева.", "date": "2018.03.20", "title": "Започва мащабна проверка на сградите за достъп на хората с увреждания"}
{"url": "http://www.novinite.bg/articles/157824/Versiyata-na-egipetskiya-shofor-Pyasak-na-patya-prichini-katastrofata", "text": "Шофьорът на автобуса с български туристи, който катастрофа в Египет, твърди, че причината за инцидента е пясък на пътното платно.Уалид ел Софи, представител на фирмата, заяви, че това е първото провинение на шофьора, откакто работи за тях. „Някои хора казват, че шофьорът е карал твърде бързо, други – че не е успял да овладее автобуса. Полицията разследва“, обясни представителят.Ел Софи добави, че водачът на автобуса е задържан от полицията и ще остане в ареста докато не се изяснят обстоятелствата за инцидента. „Ако е виновен, ще остане в ареста, ако не – ще го пуснат“.„Шофьорът е задържан в полицейския участък и не може да говорим с него – каза Ел Софи. – Това тук е нормална практика. Тече полицейско разследване, което проверява дали е допуснал грешка, дали наистина е карал бързо“.Шофьорът също е пострадал, но леко. Той е успял да говори със свои колеги от египетската фирма, пред които е обяснил, че причината за инцидента е пясък на пътя.„Той е казал, че е имало пясък на пътя, а това е магистрала и там се кара сравнително бързо, така че, ако е имало пясък, това със сигурност е повлияло на шофирането – посочи Ел Софи. – Шофьорът твърди, че този пясък е причината да се стигне до катастрофата. Ние не сме сигурни в това. Последната дума е на полицията“.Ако се докаже вина на шофьора, той ще бъде уволнен. Със сигурност ще има обвинение и от страна на държавата, уточни Ел Софи.", "date": "2018.03.20", "title": "Версията на египетския шофьор: Пясък на пътя причини катастрофата"}
{"url": "http://www.novinite.bg/articles/157808/Remontat-na-Graf-Ignatiev-zapochva-v-sredata-na-godinata", "text": "Ремонтът на зоната „Граф Игнатиев” – „Шишман” – „6 септември” започва в средата на годината и се очаква до края на 2018-а да има вече готови етапи. Това посочи арх. Здравко Здравков - главен архитект на Столична община в студиото на \"Тази сутрин\".Пазарът до църквата \"Св. Седмочисленици\" ще изчезне, а Книжния пазар на пл. „Славейков” ще бъде редуциран до 20 книжари, като бройката им ще се избере с тръжна процедура.„Категорично палета и кашони няма да останат. Времето за продаване на книги от площада е отдавна изтекло”, заяви той.По повод новата пешеходна зона - 200 м, които свързват „Алабин” със „Стамболийски” той посочи, че пространството е важно, защото ще върже пешеходната „Витоша” в площадното пространство на „Св. Неделя”. „След това връзката ще продължи към Ларгото и за ул. „Съборна” ще намерим начин да я свържем пешеходно с Градската градина”, посочи архитектът.По думите му започва освобождаване на единия тротоар на „Съборна” от паркирали коли и ще се осигури по-добро минаване на пешеходците. Той добави, че крайната цел е да се затвори изцяло за коли, но автомобили минават оттам за Президентството.упените плочки на Ларгото Здравков обясни с израза „да не ви влиза майстор в къщата”.Той коментира, че се премества фокуса от прекрасно експонираната археология на Антична Сердика към няколко счупени плочки.  Пространството около Централна гара също ще претърпи промени.  „Имаме огромни търговски площи, които не могат да намерят наемател. Мястото има удобни транспортни връзки – трамвай, тролей, влак, метро, само самолет няма. Тук хубавото е бившата автогара и мислим да направим конкурс за концепция за развитие на пространството”, коментира той.По думите му най-критичната точка е Ротондата, която става опасна през нощтазаради голямото струпване на хора и е нужно да й се потърси правилната функция, тъй като сега мястото се е маргинализирало. Здравков смята, че пространството трябва да работи 24 часа.За високите сгради основната инициатива е да работим за правила къде може да им високо строителство и премахване на възможността с формално нарязване на имоти  да се създават ъглови имоти, заяви още главният архитект. Общината води редица дела както за небостъргача на НИКМИ, така и за този в Лозенец.Тежка съдебна процедура тече и за улиците в кварталите „Витоша” и „Манастирски ливади”.Ремонтът на булевард „Филип Кутев” стартира от „Черни връх” до корекцията на река Драгалевска тази година, за останалата част започва процедури по отчуждаване, заяви още Здравков.", "date": "2018.03.20", "title": "Ремонтът на „Граф Игнатиев” започва в средата на годината"}
{"url": "http://www.novinite.bg/articles/157811/Premierat-Bojko-Borisov-pozdravi-Vladimir-Putin-za-preizbiraneto-mu", "text": "Министър-председателят Бойко Борисов поздрави президента Владимир Путин за преизбирането му като държавен глава на Руската федерация, съобщиха от правителствената информационна служба. Като отчита съществуващите добри традиции на българо-руското двустранно сътрудничество, в поздравлението си премиерът изразява своята лична готовност и тази на българското правителство да развива отношенията и връзките между двете страни и народи на прагматична и взаимоизгодна основа.", "date": "2018.03.20", "title": "Премиерът Бойко Борисов поздрави Владимир Путин за преизбирането му"}
{"url": "http://www.novinite.bg/articles/157812/SU-ponijava-taksite-na-studentite-po-Yadrena-himiya", "text": "Намаляват се таксите на студентите в Софийския университет „Св. Климент Охридски“, като те засягат само специалностите от професионално направления „Физически науки“ и специалността „Ядрена химия“ от професионално направление „Химически науки“. В редовна форма на обучение годишните такси са 200 лева (при 750 лева за настоящата учебна година), а в задочна форма на обучение са 100 лева (при 300 лева за тази година). Това съобщава Министерският съвет, който публикува проекта за таксите за университети за учебната 2018-2019 година. Без промяна остават таксите за студенти в 17 държавни висши училища.В 16 висши училища обаче се увеличават таксите за обучение в някои професионални направления средно с 11,7%. Софийският университет „Св. Кл. Охридски“ увеличава таксите за новоприети студенти в професионалните направления: „Администрация и управление“, „Право“, „Психология“, и „Филология“. Увеличението за редовната форма на обучение е от 40 до 61 лева, а за задочна форма - от 100 до 160 лв. Единствено в професионално направление „Социални дейности“ се отчита по-голямо увеличение в задочната форма – 300 лв., а най-малко - 40 лева, в професионално направление „Психология“ - редовна форма.В Пловдивския университет „Паисий Хилендарски“ се увеличават таксите с по 40 лева във всички професионални направления, с изключение на тези в „Администрация и управление“, „Туризъм“, „Икономика“ и направленията от природните науки, математика и информатика, както и техническите науки.Във Великотърновския университет „Св. Св. Кирил и Методий“ увеличението е с 50 лева само за новоприети студенти в професионално направление „Педагогика“ – редовна и задочна форма.В техническите университети увеличение има в ТУ – Габрово, от 100 до 240 лева в редовна форма и до 30 лева в задочна форма. А студентите в ХТМУ - София, ще плащат 50 лв. повече във всички професионални направления.В медицинските университети повишение на таксите има в Медицинския университет - Пловдив и Медицинския университет - Плевен. При първия таксите се повишават с 250 лв. в направленията „Медицина“, „Фармация“ и „Стоматология“ – за І-ви курс редовна форма на обучение. При втория се наблюдава увеличение от 50 до 100 в различните професионални направления.От 6 до 8% е увеличението на таксите за всички специалности в Русенския университет „Ангел Кънчев“, с изключение на тези от социалните, стопански и правни науки. Аналогични са и увеличенията в Югозападния университет „Неофит Рилски“, където те са от 11 до 24%.При сравнителния анализ на таксите за учебната 2017/2018 година и  предложенията на висшите училища за учебната 2018/2019 година е установено, че при 9 държавни висши училища размерът на таксите за обучение на докторанти за учебната 2018/2019 година се увеличава средно с 13,1% (от 20 до 300 лева).При 24 държавни висши училища и Българската академия на науките няма промяна в размера на таксите за обучение на докторантите.", "date": "2018.03.20", "title": "СУ понижава таксите на студентите по \"Ядрена химия\""}
{"url": "http://www.novinite.bg/articles/157818/Uchenici-ot-Sofiya-s-nagrada-Dostojnite-balgari", "text": "Учениците от столичното 125 СУ „Боян Пенев“ се наредиха сред най-достойните българи в тазгодишната кампания на в-к „24 часа“. Отличието им беше връчено от кмета на София г-жа Йорданка Фандъкова за инициативата „Вместо цветя – благотворителност“, организирана за Любомир Михайлов от 5 „е“ клас, който е с церебрална парализа.На 15 септември 2017 година учителите предпочетоха да останат без цветя за първия учебен ден, за да помогнат за събирането на средства за нова акумулаторна количка, с която Любчо да се придвижва самостоятелно. Така в рамките на три часа съученици, родители и учители събраха 10 000 лева и с тази сума бяха закупени инвалидна количка с джойстик и олекотена рингова количка за вкъщи.„Най-много искам да проходя. Сега вече мога да стоя прав. С новата количка е много хубаво. Мога сам да се справям – в училище, навън, във физкултурния салон, по магазините, навсякъде, а децата са много добри приятели“, сподели Любчо.Новата акумулаторна количка не е първият жест към него. Преди да стане първокласник в 125 СУ „Боян Пенев“, пет училища отказват да го приемат.„Приемам това отличие от името на всички учители, ученици и родители на 125-о училище. Изключително горди сме с наградата, защото тя е признание за висока обществена оценка. Радваме се, че заедно успяхме да направим щастливо едно прекрасно дете и че дадохме безценен урок на нашите настоящи и бъдещи ученици, като им показахме, че малките достойни жестове водят до огромна промяна“, коментира Венелина Николова, директор на 125 СУ „Боян Пенев“.  ", "date": "2018.03.20", "title": "Ученици от София с награда „Достойните българи“"}
{"url": "http://www.novinite.bg/articles/157831/Dva-ot-yazovirite-v-Karnobatsko-prelivat", "text": "Два язовира в карнобатските село Екзарх Антимово и Церковски преливат. Започнало е контролирано изпускане на водоемите, които се оттичат в местна река. Водосборът обаче попада в с. Сърнево, което реката пресича. Това каза кметът на община Карнобат Георги Димитров.Пожарникари и общински служители са започнали издигане на пясъчни диги в Сърнево заради опасност от приливна вълна. Управата на община Карнобат има готовност да евакуира населението. В селото живеят 150 души.", "date": "2018.03.20", "title": "Два от язовирите в Карнобатско преливат"}
{"url": "http://www.novinite.bg/articles/157833/55-167-zrelostnici-sa-zayavili-uchastie-v-darjavniya-zrelosten-izpit-po-balgarski-ezik-i-literatura", "text": "55 167 зрелостници са заявили участие в държавния зрелостен изпит по български език и литература, а 44 850 - във втория задължителен изпит по предмет по избор. Матурите ще се проведат съответно на 21 и 23 май 2018 г.   И тази година най много ученици – 13 820, са пожелали биология за втория си зрелостен изпит. Английски език са посочили 13 744, а география и икономика – 6904.За изпита по философия са подадени 3893 заявления. На матура по математика желаят да се явят 2479 зрелостници, а по история и цивилизация – 1305. Изпити по химия и физика се очаква да положат съответно 246 и 282 дванадесетокласници. Най-малко бъдещи абитуриенти са поискали да се явят на изпит по италиански език – 86. 10 421 младежи са предпочели възможността в дипломите им да се впишесредноаритметичната оценка от двата държавни изпита за придобиване на професионална квалификация вместо оценка от втора матура по общообразователен предмет. За трети зрелостен изпит по желание са кандидатствали 782 ученици. Изпитите по желание ще са в периода от 29 май до 1 юни по график, който ще бъде обявен допълнително.", "date": "2018.03.20", "title": "55 167 зрелостници са заявили участие в държавния зрелостен изпит по български език и литература"}
{"url": "http://www.novinite.bg/articles/157830/Zapochva-registraciyata-za-evropejsko-finansirane-na-tochki-za-publichen-dostap-do-bezjichen-internet", "text": "Европейската комисия пуска в действие уебпортала на инициативата WiFi4EU и кани общините от цяла Европа да се регистрират на сайта в очакване на първата покана за представяне на проектни предложения в средата на май за получаване на финансиране от ЕС за изграждане на точки за безплатен публичен достъп до безжичен интернет.Комисарят по въпросите на цифровата икономика и цифровото общество Мария  заяви при представянето на проекта: \" предлага на общините ваучери на стойност 15 000 евро за създаване на точки за публичен достъп до безжичен интернет на обществени места, включително библиотеки, музеи, паркове и площади. Общините могат да използват ваучерите на WiFi4EU за закупуване и инсталиране на оборудване за безжична интернет връзка в избрани от тях центрове на местния обществен живот. Разходите за поддръжката на мрежата ще се поемат от съответната община. В бюджета на ЕС до 2020 г. са предвидени 120 млн. евро за оборудване за безплатни обществени Wi-Fi услуги в общо 8000 общини от всички държави членки, както и от Норвегия и Исландия.", "date": "2018.03.20", "title": "Започва регистрацията за европейско финансиране на точки за публичен достъп до безжичен интернет"}
{"url": "http://www.novinite.bg/articles/157827/Konstitucionniyat-sad-reshi-da-obrazuva-delo-za-Istanbulskata-konvenciya", "text": "Конституционният съд съобщи, че днес единодушно е решил да образува дело за разглеждане по същество дали Истанбулската конвенция съответства на основния закон в Република България, съобщава БНР.Искането е подписано от 75 народни представители от ГЕРБ и е придружено от постъпилите в парламента положителни и отрицателни становища за документа.За докладчик по конституционно дело № 3/2018 г. е определен съдия Анастас Анастасов.Конституционните съдии са задължили Министерския съвет да им предостави решението на кабинета за оттегляне на проекта за ратификация на конвенцията, както и превода на документа, с който министрите разполагат.След като получат становищата на държавни институциии, представители на съдебната власт, университетски преподаватели и неправителствени организации, конституционните съдии ще преценят дали документът съответства на Конституцията. Според запознати еднозначен отговор на въпроса е възможно да бъде даден преди началото на лятната съдебна ваканция.Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде най-обективната правна експертиза влиза ли той в противоречие с основния закон. Към искането депутатите са приложили и преписката за ратификацията в Народното събрание и осем доклада, написани през последните 4 години, с анализ и оценка на възможностите за прилагането на конвенцията в българското право.Междувременно обаче Министерският съвет изтегли проекта за ратификацията на Истанбулската конвенция, за да даде път на спокойно обществено обсъждане. Именно този развой постави Конституционния съд в деликатната ситуация да прецени дали това оттегляне може да е основание да не се образува дело, или не.Юристи смятат, че макар ратификацията да е временно отложена, подписът на България под конвенцията остава.", "date": "2018.03.20", "title": "Конституционният съд реши да образува дело за Истанбулската конвенция"}
{"url": "http://www.novinite.bg/articles/157834/Prodaljava-kontroliranoto-iztochvane-na-yazovir-Ticha", "text": "Язовир „Тича\" в Шуменска област прелива с 10 куб. м./ сек. Продължава контролираното източване на водоема през изпускателя с 18 куб.м./сек. Нивата на реките Камчия и Врана, в които се вливат водите на язовира са ниски и могат да поемат голямото количество водни маси.От областната администрация съобщиха, че не се очаква голяма приливна вълна към язовира и опасност за населението няма. Въпреки това продължава наблюдението на критичните места.Язовир „Кълново\" прелива с минимално количество от 0,5 куб. м./сек. вода, същевременно водоемът се източва от изпускателя с 0,4 куб.м./ сек. Водите от язовира се изливат в дере, което е добре почистено.В язовир „Нови пазар 1\" има свободен обем, но се извършва контролирано изпускане.", "date": "2018.03.20", "title": "Продължава контролираното източване на язовир \"Тича\""}
{"url": "http://www.novinite.bg/articles/157800/Spryaha-TIR-ovete-v-Razgradsko", "text": "На територията на област Разград са въведени ограничения за пътуване на тежкотоварни автомобили над 12 тона, съобщиха от областната администрация. Освен по областната пътна мрежа забраната за ТИР-ове важи и за основните пътни направления от областния град към Русе, Шумен, Търговище, Исперих и Попово. По почистването на пътищата в региона работят 38 машини. Снежната покривка е между 5 и 10 см, като най-много сняг е натрупал в общините Кубрат и Исперих. По информация на дежурния в Областния съвет по сигурност без електричество са седем населени места. Това са селата Синя вода, Тръбач, Градина и Манастирско в община Лозница, село Сеслав в община Кубрат, част от Исперих, както и помпената станция край Малък Поровец и самото село. Вода няма в селата Китанчево и Конево в община Исперих, и в голяма част от Кубрат.", "date": "2018.03.20", "title": "Спряха ТИР-овете в Разградско"}
{"url": "http://www.novinite.bg/articles/157807/Telefonnite-izmamnici-dejstvat-ot-teritoriyata-na-Rumaniya", "text": "На този етап телефонните измамници продължават активно - поне това, което ние имаме като информация - да използват румънски сим-карти и да действат от територията на нашата северна съседка - Румъния. Това каза пред БНТ старши инспектор Златка Падинкова, началник сектор \"Измами\" в ГД \"Национална полиция\" (ГДНП). \"В началото на годината проведохме няколко операции в регионите на живеене - говоря в Северна България - Плевенска, Русенска област и Великотърновска област, които доведоха до изнасяне на контингента в северната ни съседка. Тоест основната част от извършителите на тези престъпления в момента са се позиционирали на територията на Румъния - в различни хостели, къщи за гости, хотели, откъдето извършват престъпления в България и в Гърция\", поясни старши инспектор Падинкова. Изключително лесен е достъпът и осигуряването на румънски SIM карти, обясни тя и допълни, че мобилните апарати и използваните SIM карти се унищожават преди да влязат на територията на България или след извършена успешно измама. \"Констатираме също случаи, при които извършителите карат мулетата или куриерите да носят парите в нашата северна съседка. Единични са тези случаи, но има и такива\", поясни инспектор Падинкова. Сред телефонните измамници се наблюдава все по-голяма мобилност, разказа инспектор Падинкова. \"В проведени операции от началото на годината сме засичали телефонни измамници от региона на Великотърновска област, които наемат квартири на територията на Плевенска област\", даде пример тя. Към момента активният контингент е този, който е на свобода, допълни Падинкова. \"Естествено тези, които са в затвора, когато бъдат пуснати в отпуск, те не спират с тяхната престъпна дейност, защото за тях това си е бизнес и основен източник на доходи\", обясни още. \"За първите два месеца над 800 000 лева са - по неофициални данни - постъпили в нашия сектор нанесените имотни вреди от телефонни измами\", каза инспекторът. Инспектор Падинкова обясни и, че все по-често се наблюдават случаи по-млади хора да стават жертви на такива престъпления. Говорим за младежи и деца, поясни тя. Измамниците през последните година-две не променят особено репертоара си, коментира инспектор Падинкова и допълни, че над 95% от регистрираните престъпления са именно по схемата \"провеждане на полицейска операция\". Но характерно е, че преди празници се активизират, каза още тя.", "date": "2018.03.20", "title": "Телефонните измамници действат от територията на Румъния"}
{"url": "http://www.novinite.bg/articles/157802/Evropejski-sporten-forum-2018-shte-se-provede-v-Sofiya", "text": "На 22 и 23 март в хотел \"Маринела\" в София ще се проведе Европейски спортен форум 2018, който ще бъде открит в 09:30 ч. на 22 март (четвъртък) от комисаря по образование, култура, младеж и спорт Тибор Наврачич, министъра на младежта и спорта Красен Кралев и кмета на София Йорданка Фандъкова.Спортният форум на ЕС се организира всяка година от Европейската комисия и е основната платформа за диалог между европейските институции и заинтересованите страни в спорта.Под мотото \"Спорт в Европа, инвестиране за бъдещите поколения\" тазгодишното издание ще обърне специално внимание на ролята на спорта в международните отношения и ще обхване горещи теми като влиянието на Олимпийските игри върху околната среда; ролята на спорта в борбата с климатичните промени; популяризиране на европейските ценности чрез спорта; насърчаване на равенството между половете.", "date": "2018.03.20", "title": "Европейски спортен форум 2018 ще се проведе в София"}
{"url": "http://www.novinite.bg/articles/157814/150-sa-yazovirite-v-stranata-koito-sa-v-po-tejko-sastoyanie", "text": "Язовирите, които са в по-тежко състояние, в цялата страна са около 150. Такава е първоначалната информация на Държавна агенция по метеорология и технически надзор (ДАМТН).\"С прехвърлянето на собствеността на язовирите и създаването на търговско дружество веднага ще започнат действия по отстраняване на всички нередности\", съобщи министърът на икономиката Емил Караниколов за плануваните от правителството законови промени, свързани със състоянието на язовирите.Попитан колко средства ще бъдат необходими за отстраняване на нередностите министърът посочи: \"Като сума не мога да кажа - нека да видим кои от всички язовири ще бъдат прехвърлени към нас. За всеки сумата е различна. За язовир \"Бели Искър\" се говори за сума между 30 и 60 млн. лева\".", "date": "2018.03.20", "title": "150 са язовирите в страната, които са в по-тежко състояние"}
