{"url": "https://www.novinite.bg/articles/160198/Papa-Francisk-shte-poluchi-3-podaraka-ot-Balgariya", "text": "Три подаръка ще получи папа Францис от българския министър-председател Бойко Борисов, съобщава БГНЕС. Премиерът ще бъде на аудиенция при главата на Римокатолическата църква на 25 май. Поводът е отбелязването на Деня на българската просвета и култура и на славянската писменост.Първият подарък за папа Франциск от България е копие на Четвероевангелието на цар Иван Александър. Вторият подарък е картина на българския художник Павел Митков, изобразяваща свети Иван Рилски като отшелник. Третият подарък за папата е разсад от 33 маслодайни рози от Казанлък. „Аудиенцията във Ватикана е огромен жест на папата към българския народ, към изключителното дело на светите братя Кирил и Методий, към това, че сме дали писменост”, коментира Борисов при предишното си посещение в Рим преди три години.", "date": "2018.05.24", "title": "Папа Франциск ще получи 3 подаръка от България"}
{"url": "https://www.novinite.bg/articles/160200/Sreshta-Tramp-Kim-Chen-Un-nyama-da-ima", "text": "Срещата на най-високо ниво между САЩ и Северна Корея няма да се проведе. Поне засега. Президентът на САЩ Доналд Тръмп е съобщил в писмо до ръководителя на Северна Корея Ким Чен Ун, че планираната среща на върха за 12 юни в Сингапур няма да се състои, предаде БГНЕС.„За съжаление, заради огромния гняв и враждебност, който показахте в последното си изявление, смятам, че е неуместно в този момент да се състои дълго планираната среща. За това нека това писмо послужи за предизвестие, че срещата на върха в Сингапур - за доброто на двете страни, но в ущърб на света, няма да се състои“, се казва в писмото на американския държавен глава.Писмото на Тръмп идва в отговор на севернокорейската словесна атака срещу вицепрезидента Майк Пенс, в която той беше наречен „невеж и глупав“ за неговите предупреждения за планираната среща на върха.По-рано днес стана ясно, че Пхенян на практика демонстрира, че ще спази обещанието си да се откаже от ядрената си програма. В присъствието на чуждестранни журналисти Северна Корея унищожи ядрения си полигон „Пунгери“.", "date": "2018.05.24", "title": "Среща Тръмп-Ким Чен Ун няма да има"}
{"url": "https://www.novinite.bg/articles/160201/Albancite-v-Makedoniya-ne-iskat-imeto-j-da-e-Ilindenska", "text": "Албанците в Македония също се намесиха в спора за новото име на югозападната ни съседка. Поводът стана последното предложение, излязло след преговорите между Зоран Заев и Алексис Ципрас в София. Оказва се обаче, че името „Република Илинденска Македония“ е неприемливо за албанците в страната, защото няма връзка с тях, предаде Нова телевизия.„За албанците в Македония е неприемливо всяко ново име, което само по себе си ще съдържа славомакедонско наследство“, казва проф. Арсим Синани от Тетовския университет пред телевизионния канал „Клан Косова“, отбелязва скопското електронно издание МКД, цитирано от \"Фокус\".Според Синани „предложението за името във формата Република Илинденска Македония не е нищо друго освен игра на Демократичния съюз за интеграция на Али Ахмети, за да остане на власт\".Новината идва в деня, в който първите дипломати на Македония и Гърция Никола Димитров и Никос Кодзиас сядат за пореден път на масата за преговори. Срещата им е в Ню Йорк и на нея ще присъства и Матю Нимиц. Разговорите между двамата външни министри са първите, след като в обществото се появи информация за варианта Илинденска Македония.", "date": "2018.05.24", "title": "Албанците в Македония не искат името й да е Илинденска"}
{"url": "https://www.novinite.bg/articles/160172/Oblachnona-zapad-Slance-na-iztok-temperaturite-do-29-gradusa", "text": "Днес облачността над Западна България ще е по-често значителна и ще има превалявания придружени с гръмотевици. По-интензивни ще са явленията в планинските райони в часовете около и след обяд, но вечерта ще затихват. В източните райони ще е предимно слънчево. Ще духа слаб до умерен вятър от изток-североизток. Максималните температури в повечето места ще са между 24 и 29 градуса.Атмосферното налягане ще се понижи и след обяд ще е около средното за май.В планините ще е предимно облачно с превалявания от дъжд, на места придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17 градуса, на 2000 метра – около 10.По Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максимални температури на въздуха – между 22 и 25 градуса. Температурата на морската вода е 20-22. Вълнението на морето ще е 2 бала. ", "date": "2018.05.24", "title": "Облачно на запад, Слънце на изток, температурите - до 29 градуса"}
{"url": "https://www.novinite.bg/articles/160179/Zapadnata-koaliciya-udari-pozicii-na-sirijskata-armiya", "text": "Международната военновъздушна коалиция, действаща под егидата на САЩ атакуваха две позиции на сирийската армия в източната част на страната, предаде БГНЕС, позовавайки се на „Ройтерс“ и ТАСС. Атаките са близо до границата с Ирак и на 100 километра западно от река Ефрат. Информация за последиците от въздушните удари все още не е получена.", "date": "2018.05.24", "title": "Западната коалиция удари позиции на сирийската армия"}
{"url": "https://www.novinite.bg/articles/160193/Phenyan-pokaza-na-chujdi-jurnalisti-kak-unishtojava-yadrenata-si-programa", "text": "Показателен акт извърши Северна Корея в името на мира и успокояването на обстановката. Страната разруши ядрен полигон. Пхенян направи това в присъствието на чуждестранни журналисти, предаде Нова ТВ, позовавайки се на АП.Полигонът \"Пунгери\" се намира дълбоко под планина в рядко населената североизточна част на страната. Решението на Северна Корея да закрие този обект е смятано за жест на добра воля от страна на лидера на страната Ким Чен Ун. Това се случва и преди планираната среща с президента на САЩ Доналд Тръмп. Събитието показва, че явно Пхенян е сериозен в намерението си да спре да дразни света и да увеличава напрежението, особено в своя регион. ", "date": "2018.05.24", "title": "Пхенян показа на чужди журналисти как унищожава ядрената си програма"}
{"url": "https://www.novinite.bg/articles/160194/Migrantski-protest-blokira-magistrala-v-Garciya", "text": "250 мигранти блокираха автомагистрала близо до Солун в продължение на около час, изразявайки недоволството си от условията в мигрантския център, където са настанени, предаде Нова ТВ, позовавайки се на БГНЕС. Протестиращите бяха предимно кюрди, настанени в миграционния център \"Диавата\", западно от Солун, където са очаквали отговор на молбите си за убежище. Протестът предизвика задръстване и километрични колони от превозни средства.\"Диавата\" има капацитет за приемане на 750 души, но в момента там има около 1850 мигранти, които нелегално са пристигнали от Турция. Според хуманитарните организации в центъра вече няма свободни легла за настаняване на нови хора, така че новопостъпилите мигранти спят на пода или в палатки извън сградата. ", "date": "2018.05.24", "title": "Мигрантски протест блокира магистрала в Гърция"}
{"url": "https://www.novinite.bg/articles/160178/ChestvameDenya-na-balgarskata-prosveta-i-kultura-i-na-slavyanskata-pismenost", "text": "Честит празник, българи! На 24 май честваме Деня на българската просвета и култура и на славянската писменост. На този ден в България се отбелязва националния празник на просветата, културата и създаването на глаголицата от Кирил и Методий, известни още и като \"Солунските братя\".Първите преводи на свещените писания Кирил и Методий записват на глаголица. Първите известни свидетелства за честването на празника са открити в арменска летопис от 1813 г., където се споменава за честване на светите братя на 22 май 1803 г. в Шумен, припомня БГНЕС. За първи път на 11 май 1851 г. в епархийското училище \"Св. св. Кирил и Методий\" в Пловдив, по инициатива на Найден Геров, се организира празник на Кирил и Методий — създатели на глаголицата. Денят 11 май не е случайно избран от Найден Геров — това е общият църковен празник на двамата светии.Във възрожденската ни книжнина първите известия за празнуването на Кирил и Методий на 11 май, се срещат в \"Христоматия славянского язъка\" от 1852 г. на Неофит Рилски. През 1857 година денят на \"светите братя\" е почетен в българската църква \"Св. Стефан\" в Цариград, заедно със служба и за Св. Иван Рилски. На следващата година, 1858 г. този ден е отпразнуван и в Пловдив с тържествена служба в църквата \"Света Богородица\", а след това учителят Йоаким Груев произнася вълнуващо слово за живота и делото на Кирил и Методий. Празникът започва редовно да се отбелязва в Шумен и Лом, а от 1860 г. и в Скопие.От 1863 г. 11 май се установява като църковен празник на светите равноапостоли Кирил и Методий. В София празникът бил организиран от учителя Сава Филаретов. По време на борбите за църковна независимост от началото на 18-ти век историческото дело на Кирил и Методий е не само стимул, но и казус против гръцката Вселенска патриаршия. Превръща се в символ на бъдещата независимост, както отбелязва в една от статиите си Христо Ботев. Празникът надхвърля църковно-училищните рамки на своето отбелязване и се превръща в общонароден празник.След 1878 г. празнуването на Кирил и Методий се развива в две посоки. В свободна България той се ограничава до училищен празник. В Македония и Одринско обаче същият запазва функциите си и на демонстрация на българщината в борбата й против турското управление, както и против асимилаторските домогвания на сръбската и гръцката пропаганда. Особено значение празникът на Кирил и Методий придобива след Първата световна война. С въвеждането на грегорианския календар през 1916 г. празникът, отбелязван от държавата и църквата, се чества на един ден - 24 май. След 1969 г. се провежда секуларизация чрез отделяне на църковния от светския календар, затова днес съществуват два празника - църковен (11 май) и светски (24 май).За официален празник на Народна република България 24 май е обявен с решение на Деветото Народно събрание на 30 март 1990 година, а от 15 ноември 1990 г. е официален празник на Република България, когато Народна република България е преименувана на Република България.Най-ранните данни за отбелязване на 11 май като ден на Светите равноапостоли и просветители Кирил и Методий датират от XII век, като те са признати за светци още в края на IX век. Поотделно паметта на св. Кирил се отбелязва на 14 февруари, а на св. Методий — на 6 април (дните на тяхната смърт). Всеруският Синод по повод празнуването хилядогодишнината на Моравската мисия на Св. св. Кирил и Методий взема следното решение: \"За спомен на хилядолетието, откакто първоначално бе осветен нашият бащин език чрез Евангелието и Христовата вяра, да се установи ежегодно, започвайки от тази 1863 г. 11 май като църковен празник на преподобните Кирил и Методий!\" След това празникът се чества във всички православни славянски страни.Общият празник на Св. св. Кирил и Методий се чества и от българската църква и през следващите векове, а през Възраждането се превръща и в училищен празник на буквите. Празникът на Св. св. Кирил и Методий се отбелязва през Възраждането не само в българските земи, но и зад граница — сред възрожденската имиграция в Румъния и Русия, сред българските студенти в чужбина, сред българите, заточени в Диарбекир. През 1856 г. Йоаким Груев предлага денят на Св. св. Кирил и Методий да бъде празнуван като празник на българските ученици. През 1892 г. Стоян Михайловски написва текста на училищния химн с първия си стих \"Върви, народе възродени\". Химнът е озаглавен \"Химнъ на Св. св. Кирилъ и Методи\" и включва 14 куплета, от които днес се изпълняват най-често първите шест. Панайот Пипков създава на 11.05.1900 г. музиката към химна.11 май се чества от православната църква като празник на св. св. Кирил и Методий, докато 24 май се е утвърдил като празник на славянската писменост, на българската просвета и култура. 24 май като празник на славянската писменост и на светите братя Кирил и Методий се отбелязва и в Русия. Той там се чества за първи път през 1986 г. по инициатива на мурманския писател Виталий Маслов. В Мурманск е най-северната точка, където има паметник на св. св. Кирил и Методий. Братята са канонизирани като светци за превода и популяризирането на Библията на старославянски език (придобил популярност в неговата руска редакция като църковно-славянски език, черковно-славянски език) и разпространяване на християнството сред славяните. Обявени са от папата за покровители на Европа. Православната църква ги почита и като едни от светите Седмочисленици.", "date": "2018.05.24", "title": "Честваме Деня на българската просвета и култура и на славянската писменост"}
{"url": "https://www.novinite.bg/articles/160183/Radev-za-24-maj-Kogato-dumite-izpadat-v-zabrava-s-tyah-si-otiva-i-chast-ot-sveta", "text": "Събрали сме да почетем празника на буквите и знанието, на просветата и културата. Повече от век на тази дата споменаваме Светите братя Кирил и Методий, Свети Климент Охридски, първите ни книжовници, които почитаме като светци. Цитираме Паисий, Вазов, Михайловски. Ще го направим и днес. Но ако искаме децата ни да растат в страна на знанието и просветата, трябва да сме непримирими към невежеството. А това започва още с правописа. Той е първият урок по демокрация, защото в него всяка буква, всеки символ има своя смисъл и място, а голямата буква е само първа сред равни.Така започна словото си по повод 24 май президентът Румен Радев, обръщайки се към . И продължи:Следващата стъпка е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото. Но за да постигнем свободата, първо трябва да владеем словото.Третата стъпка е знанието. Всеки го трупа според своите способности и усърдие, но и най-ученият не трябва да забравя смирението. Защото всеки знае нещо, което другите не знаят.И най-важната стъпка е свободата на духа. Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска.По пътя на духа и знанието всички ние, българите, имаме една щастлива орис: нашият език. Тази реч „омайна и сладка“, на която ние мислим, обичаме, откриваме, сънуваме и която трябва да съхраняваме, защото днес все по-често пишем нехайно, говорим с шепа думи, а знанието все по-рядко се цени. Чудно ли е тогава, че все по-малко чуваме истината?Днес празнуваме знанието и просветата. Невежеството няма празник. Но то заема всеки сантиметър, опразнен от културата.В тази вечна битка на светлината с тъмата, пожелавам на всички вас, скъпи ученици, скъпи българи, да бъдете, както се пее в химна на Михайловски, „сеятели на правдата“. Грамотни, свободни и достойни.Поклон пред святото дело на българския учител!Успех по пътя на знанието на вас, скъпи ученици!Честит празник! ", "date": "2018.05.24", "title": "Радев за 24 май: Когато думите изпадат в забрава, с тях си отива и част от света"}
{"url": "https://www.novinite.bg/articles/160185/Mej-shtepredlaga-naBryukselsporazumenie-za-prehodniya-period-sled-Brekzit", "text": "Премиерът на Великобритания Тереза Мей смята да предложи на ЕС споразумение за втори преходен период, след като страната напусне ЕС. Това съобщава The Times, предаде БГНЕС.Мей очаква, че Брекзит ще продължи до 2023 г, като през това време ще бъдат решени митата и търговските въпроси.Раздялата на Великобритания с ЕС трябва да се състои на 29 март 2019 г., след което според плана трябва да има преходен период, който да продължи до 31 декември 2020 г. До момента Мей не е представила предложението си в Брюксел, заради липса на консенсус в преговорите между страните от ЕС и Консервативната партия на Великобритания.Разговорите между ЕС и Обединеното кралство започнаха на 19 юни 2017 година и трябва да продължат до ноември 2018 г., след което страните членки ще трябва да ратифицират споразумението на национално ниво. Шестият кръг от преговорите ще се проведе на 9 и 10 ноември. Самото излизане на страната от ЕС трябва да стане през март 2019 г. ", "date": "2018.05.24", "title": "Мей ще предлaga на Брюксел споразумение за преходния период след Брекзит"}
{"url": "https://www.novinite.bg/articles/160188/Viceprezidentat-Bukvite-i-knijninata-rodiha-Balgariya-sazdadoha-balgarskiya-narod", "text": "„Буквите и книжнината родиха България, създадоха българския народ”. С тези думи вицепрезидентът Илияна Йотова поздрави жителите и гостите на град Велики Преслав по случай 24 май – Деня на българската просвета и култура и славянската писменост. Вицепрезидентът поведе през града празничното шествие, в което се включиха възпитаници на детски градини, ученици, учители, дейци от народни читалища от цялата община, граждани.„Днес в цяла България ще се чува името на Велики Преслав, защото оттук, от голямата и могъща Преславска книжовна школа започва духовното раждане на българския народ“, заяви в приветственото си слово Илияна Йотова. Вицепрезидентът изказа думи на благодарност към жителите на Велики Преслав, към кмета Александър Горчев и Общинския съвет за усилията, с които съхраняват българщината и древната ни култура и прославят старините ни, „за да може всеки, който отиде в Дворцовия комплекс и се помоли в Кръглата църква, да се чувства благословен“.„Преди повече от 11 века тук са ходили свети хора, които са превеждали книгите на славянски език, сътворили са кирилицата, написали са литература, отдавна прескочила границите на тогавашна и сегашна България”, подчерта вицепрезидентът. „Деца, млади хора, бъдете горди, че сте родени точно във Велики Преслав“, заяви Илияна Йотова.Вицепрезидентът пожела на учителите кураж и сили в благородната им мисия. „Вашият труд е най-ценният, но не заемате достойното място в обществото, което ви се полага. За това огромна вина носим ние, държавниците и политиците“, отбеляза Илияна Йотова. „В основата на всичко е образованието. Днес народът ни отново се ражда от словото, от буквите“, заяви вицепрезидентът и подчерта, че българите са единствената нация в света, която има химн за буквите.По случай 1125 години от обявяването на Велики Преслав за столица на Първата българска държава Илияна Йотова връчи на кмета Александър Горчев почетния плакет на вицепрезидента. „Колко градове в света могат да се гордеят с такава дълга и славна история! Бъдете горди, че една голяма култура и духовност тръгва от Велики Преслав“, обърна се Илияна Йотова към жителите на града и поднесе венец пред паметника „Цар Симеон и книжовниците“.По-рано вицепрезидентът приветства и разговаря с учениците и учителите в ОУ „Св. св. Кирил и Методий“, което тази година отбелязва 135 години от създаването си. ", "date": "2018.05.24", "title": "Вицепрезидентът: Буквите и книжнината родиха България, създадоха българския народ"}
{"url": "https://www.novinite.bg/articles/160199/ES-ne-e-imal-tolkova-golyama-podkrepa-ot-35-godini-kazva-Eva-Majdel", "text": "„Подкрепата за ЕС е най-висока от последните 35 години, но и анти-европейските настроения също. Не трябва да предаваме доверието на гражданите. Трябва да дадем конкретна перспектива за решаването на належащи проблеми, които те посочват – сигурността и борбата с тероризма, младежката безработица, миграцията и икономически растеж”, заяви Ева Майдел, председател на Европейското международно движение и български евродепутат, по време на откриването на двудневния проевропейски фестивал „Споделям Европа”.Фестивалът се организира по случай 70-годишнината Хагския конгрес, който поставя основите на Европейското международно движение и чертае карта за развитието на европейската интеграция. Възпоменателното събитие събира на едно място академична общност, политици, общественици, младежи и неправителствени организации, с целта да се идентифицират основните предизвикателства пред Европа. Участниците ще обсъждат бъдещето на икономиката, социалната политика, устойчиво развитие и диалог с гражданите.„Не трябва да бягаме от трудните дебати с гражданите, напротив, трябва да бъдем сред тях, да разговаряме, слушаме и да разказваме за конкретните резултати и позитиви, които обединена Европа е постигнала и като Председател на Европейското международно движение, ще работя за постигането на този диалог. Просперитета на гражданите винаги е бил в основата на европейската интеграция.”, допълни Ева Майдел.Сред специалните гости на събитието бяха представители на Световния икономически форум, Оксфордкия университет, Европейския парламент и правителството на Кралство Нидерландия. Конференцията ще завърши с манифест, чертаещ бъдещето на Европа в следащото десетилетие.", "date": "2018.05.24", "title": "ЕС не е имал толкова голяма подкрепа от 35 години, казва Ева Майдел"}
{"url": "https://www.novinite.bg/articles/160191/Restavrirana-carkva-otvori-vrati-v-denya-na-Sv-sv-Kiril-i-Metodij", "text": "Реставрираният храм в карнобатското село Искра получи парченце от светия кръст, смятан за свещена реликва при християните. В църквата, която носи името „Св. св. Кирил и Методий”, се проведе и първа празнична литургия, предаде БГНЕС от Бургас. Парчето от светия кръст е дарение от Националния исторически музей. Част от него има в още четири църкви – в Бургас, в Пловдив, в Рим и в Созопол.Интересното в историята на храма е, че той е реставриран от българин мюсюлманин. За 39-годишния Турхут Исмаил, който е родом от село Искра, това е вторият християнски храм, който изгражда. Преди години строителният предприемач изгражда християнски храм в село Дъбовица, Сунгурларе. „Това е храм. Дали е църква, джамия, синагога, важното е че се прави някакъв храм. И когато има Бог, той е един за всички”, сподели Турхут Исмаил.Младият предприемач сподели, че се е сблъскал с множество бюрократични проблеми при желанието си да реставрира рушащата се сграда. Съдействие му оказват именно от НИМ и бившият заместник-министър на културата Бони Петрунова. За реставрирането на църквата Турхут кандидатства по европейска програма, което спестява време и бюрократични главоболия. Предварително заделените свои средства пък инвестира в спортни игрища в селото. Храм „Св. св. Кирил и Методий” получава и дарение с мозаечни платна на светите братя от Събин Пашов, потомък на род свързан с църквата.„Аз не помня моя прадядо, това са спомени разказани от моя дядо. 23-та година дава средства за изграждането на камбанарията и дава камбана на църквата, дотогава не е имало камбана. И от тогава се чува звукът на камбаната и до ден днешен”, разказа Пашов.В село Искра задружно живеят християни и мюсюлмани. В селото от няколко години имоти са закупили руснаци, католичка, както и датчанин баптист. Реставрираният храм бе официално осветен днес, на връх 24 май – Денят на славянската писменост и култура, от Негово Високопреосвещенство сливенския Митрополит Йоаникий.", "date": "2018.05.24", "title": "Реставрирана църква отвори врати в деня на Св. св. Кирил и Методий"}
{"url": "https://www.novinite.bg/articles/160180/Blagotvoritelna-kampaniya-vodi-deca-s-uvrejdaniya-na-zeleno-uchilishte", "text": "Деца с увреждания от Русе потеглиха рано тази сутрин на първото в живота си зелено училище. Родителите им избраха символично за вълнуващото събитие празника 24 май, превръщайки го в двоен за своите „специални“, както ги наричат, момчета и момичета, предаде БГНЕС. Средствата за зеленото училище, което ще бъде в един от морските курорти, са събрани с благотворителна кампания за продажба на мартеници. Те са изплетени собственоръчно от членовете на клуба „Майки със смели сърца“, които миналата година с подобна инициатива успяха да заведат децата на посещение в зоологическата градина в Букурещ.„Тази година задачата ни беше да ги заведем на зелено училище с рехабилитация. Доста трудничко намерихме място, но накрая на „Златни пясъци“ ни приеха и ние сме много щастливи, че ще бъдем там четири дни. За съжаление, за разлика от всички останали дечица, нашите специални деца за първи път отиват колективно на зелено училище и са много радостни от този факт. Трудно се организират деца с инвалидни колички, трудно се наемат хора, които да ги превозят. Важно е също там, където отиваме, да има достъпност, за да може тези дечица пълноценно да се възползват от базата, в която ще бъдем“, сподели председателят на клуба Стойка Панагонова.Майки със „смели сърца“ разказват, че идеята на клуба е родителите да се подкрепят помежду си, защото държавата е абдикирала от хората и от децата с увреждания. И признават, че за тях е удоволствие да направят нещо, с което да внесат разнообразие в ежедневието на своите деца.", "date": "2018.05.24", "title": "Благотворителна кампания води деца с увреждания на зелено училище"}
{"url": "https://www.novinite.bg/articles/160176/Katastrofa-mejdu-vlak-i-TIR-v-Italiya-ima-zaginali-i-raneni", "text": "Двама души загинаха, а 18 бяха ранени при влакова катастрофа в Северна Италия. Инцидентът е станал близо до Торино. Влакът се блъснал в ТИР, който е бил спрял на прелеза, предаде БНТ.Машинистът загинал на място, а малко по-късно от раните си починал един от пътниците. Шофьорът на камиона не е пострадал.ТИР-ът бил с литовска регистрация и пътувал за близък склад. Разследващите съобщават, че бариерата била спусната и засега не е ясно защо камионът е спрял на релсите.", "date": "2018.05.24", "title": "Катастрофа между влак и ТИР в Италия, има загинали и ранени"}
{"url": "https://www.novinite.bg/articles/160192/Bukvar-na-sofijskite-problemi-izleze-navrah-24-maj", "text": "Навръх 24-ти май гражданската организация Спаси София представи първия Буквар на софийските проблеми. С голяма доза хумор, буква по буква и в рима ентусиастите публикуваха карикатури на различни проблеми от живота в града - дупките, бавната администрация, унищожаването на културното наследство, мръсния въздух и т.н.„Целта ни беше хем да почетем този така важен и български празник, хем по един забавен начин да покажем проблемите, които ни заобикалят. Считаме, че никой жител на София не е равнодушен към тях“, заявява Гергин Борисов от организацията. Сред интересните хрумвания, които можете да прочетете в Буквара на софийските проблеми, са „Градският транспорт в София се бави“, „Защото няма кой бус ленти да направи“, „Жълтите павета са забележителност голяма. Затова си взимат за вили в Банкя и Бояна“, както и „Паркингите в София са малко, затуй в зелени площи се паркира - жалко“.От организацията припомнят, че освен на българската писменост и култура, 24-ти май е празник и на просветата, а просветата е наука, знания, цивилизация, култура, възпитание - неща, които все повече и повече хора трябва да усвоят, ако искаме да живеем в модерни, зелени, здравословни и богати градове и държава.", "date": "2018.05.24", "title": "Буквар на софийските проблеми излезе навръх 24 май"}
{"url": "https://www.novinite.bg/articles/160174/Dneven-horoskop-za-24-maj", "text": "Успешен ден, през който вие ще разполагате с много добри възможности за прокарване на стратегия, чрез чиято помощ ще реализирате успешно целите си. Телците заложили на настойчивостта при осъществяване на целите си, ще имат успешен ден. Не такъв ще е денят за онези, които се стремят да успеят чрез хитрост или чрез коварство.Голяма част от представителите на тази зодия разчитат на подкрепа в която не се съмняват, но не е изключено да останат разочаровани. Нервността и неудобствата през този ден ще са свързани именно с подобен проблем. Представителите на останалите зодиакални знаци могат да намерят дневния си хороскоп ", "date": "2018.05.24", "title": "Дневен хороскоп за 24 май"}
{"url": "https://www.novinite.bg/articles/160186/Borisov-i-Zaev-zaedno-se-pokloniha-pred-moshtite-na-sveti-Kiril", "text": "Министър-председателят Бойко Борисов и водената от него официална делегация участваха в поклонение на мощите на Св. Константин-Кирил Философ в базиликата „Сан Клементе“ в Рим. За първи път в историята традиционното поклонение пред гроба на Св. Кирил е съвместно с делегацията на Република Македония, водена от министър-председателя Зоран Заев. „Да празнуваме заедно, вместо да се караме“, с тези думи се обърна премиерът Борисов към македонския си колега Заев при пристигането в базиликата.Отслужен беше молебен на гроба на Св. Кирил от Западно и Средноевропейски митрополит на Българската православна църква Антоний. „В Деня на писмеността всички, които идват тук, всички, които живеят зад граница, но сърцата им са без граница“, заяви след службата българският духовник. Молебен беше отслужен и от македонските свещеници, които присъстваха на службата.Борисов е на посещение в Рим, където утре ще бъде на аудиенция при главата на Римокатолическата църква по случай 24 май – Денят на българската просвета и култура и на славянската писменост. В състава на официалната делегация са включени представители на вероизповеданията в България, на академичната общност и дейци на културата.„Сан Клементе“ е християнска базилика в Рим, където на 14 февруари 869 г. е погребан Св. Кирил Философ. От базиликата е останала криптата, в която се намира гробът на Св. Константин-Кирил Философ. Той е обкръжен от мемориални украшения, подарени от различни славянски народи. През 1929 г. е поставена мозайка с портрета на Св. Кирил и с надписи на български и италиански език, подарък от Българската православна църква.", "date": "2018.05.24", "title": "Борисов и Заев заедно се поклониха пред мощите на свети Кирил"}
{"url": "https://www.novinite.bg/articles/160175/Dimitrov-i-Kodzias-obsajdat-imeto-na-Makedoniya-v-Nyu-Jork", "text": "Нова надежда за разрешаване на спора за името на съседна Македония. Министрите на външните работи на Гърция и на бившата югославска република Никос Кодзиас и Никола Димитров възобновят преговорите по 25-годишния спор. Те ще се срещнат днес в Ню Йорк с посредника на ООН по този въпрос Матю Нимиц, предаде Нова ТВ.Това ще бъде първата среща между двамата външни министри, след като премиерът Зоран Заев предложи името Илинденска Македония. Този вариант обаче се отхвърля както в Гърция, така и от опозицията в Скопие.", "date": "2018.05.24", "title": "Димитров и Кодзиас обсъждат името на Македония в Ню Йорк"}
{"url": "https://www.novinite.bg/articles/160190/Borisov-i-Zaev-zaedno-pochetoha-deloto-na-Svetite-bratya-v-Rim", "text": "Министър-председателите Бойко Борисов и Зоран Заев и водените от тях официални делегации почетоха съвместно делото на Светите братя Кирил и Методий в базиликата „Санта Мария Маджоре“ в Рим. Тук през 867 г. папа Адриан II освещава славянската писменост и славянските книги.Бойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи.Българският премиер отбеляза и ролята на Светите братя в областта на дипломацията в този исторически момент. „На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати“, отбеляза министър-председателят Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори.Премиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония.Премиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от премиера Бойко Борисов на площад „Торвалдсен“, в близост до парка „Вила Боргезе“ и Музея за модерно и съвременно изкуство.", "date": "2018.05.24", "title": "Борисов и Заев заедно почетоха делото на Светите братя в Рим"}
{"url": "https://www.novinite.bg/articles/160182/Glad-za-750-hil-IT-specialisti-v-ES-do-nyama-i-3-godini", "text": "„Хората са най-важния ресурс за дигитализацията, те са в основата на иновациите. Тенденциите показват обаче, че при настоящия темп на развитие на дигиталната икономика, през 2020 г. ще има недостиг от 750 000 ИКТ специалисти. Това е предизвикателство, което трябва да адресираме незабавно чрез обучения и преквалификации.“, заяви българският евродепутат Ева Майдел по време на „Европейската бизнес среща“, форум на високо равнище обсъждащ настоящето и бъдещето на икономиката на Европа.„Седем технологии имат най-голям принос за дигиталната революция - това са изкуственият интелект, автономните превозни средства, големи данни, 3D-принтиране, интернет на нещата, роботика и дронове и социалните мрежи. Има обаче проблем в комуникирането как точно тези технологии улесняват живота ни, което създава предпоставки за всяване на страх, че роботите например ще ни превземат“, коментира Майдел по време на дискусионен панел за предизвикателствата пред дигиталната индустрия.Сред специалните гости на срещата на високо равнище бяха председателят на Европейския парламент Антонио Таяни, заместник-председателят на Еврокомисията Франс Тимерманс, еврокомисарите Катайнен, Домбровскис, Малмстрьом, Московици, както и министърът за българското председателство на Съвета на ЕС Лиляна Павлова. ", "date": "2018.05.24", "title": "Глад за 750 хил. IT-специалисти в ЕС до няма и 3 години"}
{"url": "https://www.novinite.bg/articles/160187/EKnalaga-na-Gazpromnovi-pravila-za-CIE-vklyuchitelno-za-Balgariya", "text": "Европейската комисия наложи на „Газпром“ редица задължения, с които се отстраняват изразените от Брюксел опасения по отношение на конкуренцията и се позволява свободният пренос на газ на конкурентни цени на пазарите на газ в Централна и Източна Европа в полза на европейските потребители и предприятия. Руската компания е най-големият доставчик на природен газ в редица държави от този регион. През април 2015 г. ЕК изпрати изложение на възраженията до „Газпром“. В него се посочва предварителното становище на Комисията, че дружеството нарушава антитръстовите правила на ЕС, като следва обща стратегия за разделяне на пазарите на газ според националните граници в осем държави членки (България, Чешката република, Естония, Унгария, Латвия, Литва, Полша и Словакия). Тази стратегия вероятно е позволила на „Газпром“ да налага по-високи цени на газа в пет от тези държави членки (България, Естония, Латвия, Литва и Полша).С днешното решение на Еврокомисията се слага край на тази практика на „Газпром“. Освен това на „Газпром“ се налага подробен набор от правила, които значително ще променят начина, по който дружеството извършва дейност на централно- и източноевропейските газови пазари:- Край на договорните бариери пред свободния пренос на газ: „Газпром“ трябва да премахне всички наложени на клиентите си ограничения по отношение на репродажбата на газ през граница.- Задължение за улесняване на потоците на газ към изолираните пазари и от тях: „Газпром“ ще позволи потоците на газ да текат към и от части на Централна и Източна Европа, които все още са изолирани от другите държави членки поради липса на междусистемни връзки, а именно балтийските държави и България.- Структуриран процес за осигуряване на конкурентни цени на газа: На съответните клиенти на „Газпром“ се предоставя ефективен инструмент, с който да се гарантира, че тяхната цена на газа отразява равнището на цените в конкурентни западноевропейски пазари на газ, особено в разпределителните центрове за втечнен газ.- Без използване на господстващо положение при доставките на газ: „Газпром“ не може да се възползва от каквито и да е предимства, свързани с газовата инфраструктура, които получава от клиентите си, като използва господстващата си пазарна позиция в доставките на газ.Комисията реши да направи тези задължения (т.нар. „ангажименти“) правно обвързващи по отношение на „Газпром“ (по член 9 от Регламент № 1/2003 относно антитръстовите правила на ЕС). Ако дадено дружество нарушава тези задължения, Комисията може да наложи глоба в размер до 10 % от световния оборот на дружеството, без да се налага да установява нарушение на антитръстовите правила на ЕС.  ", "date": "2018.05.24", "title": "ЕК налага на „Газпром“ нови правила за ЦИЕ, включително за България"}
{"url": "https://www.novinite.bg/articles/160184/EK-s-iniciativa-v-pomosht-naBalgariya-za-po-dobro-upravlenieto-na-evrofond", "text": "Европейската комисия избра пет органа на национално и регионално равнище в Гърция, Полша, Испания, Хърватия и България за участие в ново пилотно действие в областта на доброто управление и изграждането на административен капацитет. В България инициативата засяга програма „Региони в растеж“.За да се подобри управлението на финансираните от ЕС програми в периода след 2020 г., експерти от Комисията и Организацията за икономическо сътрудничество и развитие (ОИСР) ще предоставят съобразена с конкретните нужди подкрепа. Те ще се съсредоточат върху изграждането на подходяща организационна структура и развитието на необходимите умения на персонала.Първата фаза на пилотното действие — от лятото на 2018 г. до края на март 2019 г. — ще бъде посветена на изготвянето на пътна карта за изграждане на административен капацитет. С помощта на експертите компетентните органи ще планират редица подобрения, които трябва да бъдат извършени в четири области: 1) организационна структура и прозрачност; 2) човешки ресурси; 3) вътрешни процедури, инструменти и системи в областта на ИКТ; 4) добро управление, включително взаимодействие с външни заинтересовани страни.900 000 евро от Европейския фонд за регионално развитие (ЕФРР) са заделени за първата фаза на пилотното. Бюджетът за втората фаза ще бъде определен на по-късен етап.КонтекстТова пилотно действие е част от по-широкообхватните усилия на Комисията да оказва съобразена с конкретните нужди подкрепа на страните членки и регионите, за да им помогне да подобрят управлението и инвестирането на средства в рамките на политиката на сближаване и за да се засилят ангажираността, координацията и приоритизирането в инвестициите и стратегиите за развитие на регионално равнище.", "date": "2018.05.24", "title": "ЕК с инициатива в помощ на България за по-добро управлението на еврофонд"}
{"url": "https://www.novinite.bg/articles/160195/Chast-ot-ViK-mrejata-veche-shte-se-pravi-samo-ot-reciklirani-trabi", "text": "Намаляване на обема на изкопните работи при изграждането на канализационни системи, повторно използване на изкопания материал и приоритетно използване на рециклирани строителни продукти са сред мерките, които са залегнали в проект на Наредба за изменение и допълнение на Наредба № РД-02-20-8 от 2013 г. за проектиране, изграждане и експлоатация на канализационни системи. Предложените промени са публикувани за обществено обсъждане от Министерството на регионалното развитие и благоустройството в Портала за обществени консултации и на сайта на министерството.Проектонаредбата е разработена от работна група с експерти от Министерството на регионалното развитие и благоустройството, Министерството на околната среда и водите, Университета по архитектура, строителство и геодезия, Камарата на инженерите в инвестиционното проектиране, Камарата на строителите в България и Съюза на ВиК операторите в Република България. Участниците в нея направиха преглед по прилагането на изискванията на действащата нормативна уредба и анализ на необходимостта от нейното изменение с допълнителни данни, за да се подобри наредбата и да се приведат в съответствие с европейските стандарти. С нея се въвеждат принципи на устойчивото строителство, които са сред основните изисквания към строежите.С оглед опазване на околната среда и оползотворяване на природните ресурси се регламентира при строителството на нови канализационни системи приоритетно да се използват строителни продукти, включително и рециклирани, които съдържат екологично съвместими природни суровини и подлежат на пълно рециклиране или оползотворяване. Целта е да се доведе до намаляване на строителните отпадъци по време на изграждането и експлоатацията на системите.Според предлаганите промени механизираните процеси в пречиствателните станции за отпадъчни води и изискването за паралелно работещи съоръжения стават задължителни и за станциите с капацитет от 2000 до 10 000 еквивалент жители. При проектирането на пречиствателни станции следва да се отчита и възможността за изграждане на повече от една пречиствателна станция за пречистване на отпадъчни води в населеното място. Други промени предвиждат в населени места, в които има разделна улична канализационна мрежа, да се проектира и сградно канализационно отклонение за имоти, които заустват дъждовни или подпочвени води, за да се отвеждат в уличната дъждовна канализационна мрежа. Сред промените е и изискване в станциите да се проектират пунктове за мониторинг на качеството на водите, които да позволяват вземането на представителни проби.С проекта на Наредба се въвеждат изисквания при проектирането и изграждането на дълбоководни зауствания, включително нормативните актове в съответствие с които се съгласува и одобрява инвестиционния проект за дълбоководно заустване в морето, към броя на тръбопроводите за заустване, тяхното оразмеряване, осигуряването им при полагане върху морското дъно, начина на изпускане на пречистените води и др. Освен това, в края на тръбопроводите, където ще се зауства пречистената отпадъчна вода, ще се монтират специални дифузори за по-добро разсейване и смесване на сладката и солената вода. Залага се и че на всеки пет години ще се извършват подводни водолазни огледи на цялото трасе на тръбопровода за заустване. Такива ще се правят и след всяка зима, както и извънредно след щормове със статут на бедствие.Въвежда се и минимален обхват на събираните и поддържани от ВиК операторите данни за целите на проектирането, изграждането и техническата експлоатация на канализационните системи. Те ще включват информация за основни технически параметри на канализационните клонове като дължина на участъци от шахта до шахта и диаметри, характерни коти и специфични характеристики на ревизионните шахти, преливниците, задържателните резервоари, помпените станции и пречиствателните станции за отпадъчни води. Ще се събират данни и за броя битови и небитови абонати, които обслужва канализационната мрежа и заустени отпадъчни количества от небитови абонати. Данните за състоянието на канализационната мрежа ще включват година на изграждане, материал на тръбите, информация за аварии, наводнения, инспекции, планирани и предприети мерки при експлоатацията и поддържането на мрежата. ", "date": "2018.05.24", "title": "Част от ВиК мрежата вече ще се прави само от рециклирани тръби"}
{"url": "https://www.novinite.bg/articles/160177/RazdadohaPR-Priz-ovete-za-2018-g", "text": "Снощи на официална церемония Българското дружество за връзки с обществеността (БДВО) връчи годишните си награди за постижения в областта на комуникациите – PR Приз 2018. „Вътрешен комуникационен отдел на годината“ стана екипът на УниКредит Булбанк с убедително представяне на вътрешните им планове за развитие на екипа и проекта им за вътрешна медия „5 минути“, който им донесе първо място и в категория „Вътрешни комуникации“. „Комуникационна агенция на годината“ стана United Partners със стратегията им в 3 стълба: екип, иновации, резултати, и с преструктурирането на екипа им в отговор на нуждите на клиентите.Забележителен хеттрик отбелязаха All Channels, получавайки всичките три награди в категория „Комуникационен проект за продукт или услуга“. Брандът на „Загорка“ „Крадецът на ябълки“ “открадна“ първото място от другите им клиенти – Jameson Irish Whiskey и AVON, които се наредиха съответно на второ и трето място в същата категория. All Channels си тръгнаха и с най-много награди – общо 9, като 4 от тях бяха първи места.В най-оспорваната категория „Кампания за устойчиво развитие/ Корпоративна социална отговорност“ призьори станаха AMI Communications с проекта си за финансова грамотност „Нашите пари“ за VISA и All Channels с кампанията „От любов към живота – AVON срещу рака на гърдата”. Сред агенционните призьори се наредиха още Intelday Solutions с проекта „Зимнина за софиянци“ в категория „Зелени комуникации и градска среда“ и Proximity Sofia/ BBDO Group с проекта „Мога там, искам тук“, реализиран за Telus International, в категория &quot;Комуникационна кампания за работодателска марка/ Employer Branding“.Отличниците в бизнес сектора в тазгодишното 18-то издание на PR Приз бяха Мтел (вече А1), които заеха челни места в категории „Корпоративна комуникационна кампания“ и „Кризисни комуникации“, както и икономическа група Монбат – призьор в категория „Имиджмейкинг“ за проекта им за ребрандинг.Най-голямата награда за институционален PR получи Столична община за проекта „135 г. парк Княз-Борисова градина“.Комисията по професионална етика връчи специална награда на „Креактив ПР“ за фестивала за стари български детски игри „Челик“, реализиран във Варна. Диана Кирова от Нов български университет получи първото си по-голямо професионално признание, като спечели приз за „Студентски комуникационен проект“.Специални гости на церемонията бяха Паулина Ямсе, глобален старши онлайн маркетинг мениджър на Siemens и Ейдън Пауър, директор „Потребителски бранд и Маркетинг“, KBC Bank Ирландия, които участваха от PR Фестивала, провел се също вчера.Пълния списък с наградените ще намерите тук:   ", "date": "2018.05.24", "title": "Раздадоха PR Приз-овете за 2018 г."}
{"url": "https://www.novinite.bg/articles/160189/Donchev-Na-ES-mu-tryabva-obshta-politika-za-administraciyata", "text": "Кохезионната политика променя всички за добро. Тя не е само инвестиционен процес, но и училище за администрацията, защото управлението на европейските пари внася нов манталитет, разбиране, култура и навици в администрациите на всички държави-членки. Това заяви вицепремиерът Томислав Дончев в Брюксел на конференция за доброто управление на политиката по сближаване на ЕС. Дончев подчерта, че е време политиката по отношение на администрациите в ЕС да е обща европейска политика и да има минимален стандарт, на който да отговаря всяка една администрация в държавите-членки на ЕС.По време на конференцията комисарят по околна среда, морско дело и рибарство Кармену Вела обяви старта на инициативата на ЕК за ускоряване изграждането на административен капацитет за управление на европейските средства през следващия програмен период. Първата фаза на инициативата е на стойност 900 хил. евро. Общо пет Управляващи органа на оперативни програми от България, Гърция, Полша, Хърватска и Испания ще получат подкрепа от ЕК за допълнително укрепване на административния си капацитет чрез използване на експертизата на Организацията на икономическо сътрудничество и развитие (ОИСР). От българска страна за участие в инициативата е одобрена на ОП „Региони в растеж“ 2014-2020.„Ние носим отговорността да гарантираме, че Кохезионната политика ще продължава да подобрява ежедневието на нашите граждани и ще има конкретни резултати в европейските региони.“, заяви комисар Вела. По думите му едно инвестирано евро днес ще генерира близо три евро допълнителен БВП след 10 години.През 2018 г. политиката на сближаване на ЕС отбелязва 30 години от създаването си. Тя е най-важният инвестиционен инструмент на ЕС, който подкрепя икономическия растеж, създаването на работни места, конкурентоспособността и намаляване на различията между страните-членки. За настоящия програмен период до 2020 г. по линия на Кохезионната политика ще бъдат инвестирани 351,8 млрд. евро в европейските региони, от които 7,4 млрд. евро в България.", "date": "2018.05.24", "title": "Дончев: На ЕС му трябва обща политика за администрацията"}
{"url": "https://www.novinite.bg/articles/160196/Devet-balkanski-darjavi-na-voenno-uchenie-v-Balgariya-dogodina", "text": "Най-видимата област от военното сътрудничество между нас са тренировките и ученията. Те допринасят за развитието на двустранните и многостранни връзки между нашите въоръжени сили. Това заяви началникът на отбраната генерал Андрей Боцев при участието си в 12-та годишна конференция на началниците на отбраната на балканските страни. Събитието се проведе от 22 до 24 май 2018 г. в Белград, Сърбия. Основна тема в тазгодишното издание на конференцията бе “Сигурност и отбрана в киберпространството – рискове и възможности за успешно регионално сътрудничество”. „До момента провеждахме едно общо учение годишно. От следващата година, в допълнение към него, стартираме осъществяването на интернет базирани курсове, използвайки Мрежата на страните от Югоизточна Европа за подготовка и тренировка. Тази мрежа е разработена от участниците във форума с водеща страна България“, допълни началникът на отбраната. Той изрази своите очаквания, че общото учение BALKAN BRIDGES, на което София ще бъде домакин през 2019 г., ще бъде още един добър пример за регионално военно сътрудничество с участието на представители от всички участници във форума.На конференцията в Белград присъстваха началниците на отбраната на Албания, Босна и Херцеговина, Гърция, Македония, Румъния, Сърбия, Турция, Черна гора. Те се обединиха в мнението си, че през годините този форум на военните ръководители на балканските страни се е утвърдил като добър пример за регионално сътрудничество между въоръжените сили и има потенциал за развитие. „През втория деветгодишен цикъл на тази важна инициатива, ние отново подчертаваме общата ни ориентация към подпомагане на регионалната стабилност и сигурност, както и нашата ангажираност за постигане на взаимно разбирателство, укрепване на вече установените и откриване на нови механизми за сътрудничество в Балканския регион“, се посочва в подписаното от началниците на отбраната съвместно изявление. В документа те споделят мнение, че нивото на военно сътрудничество следва да се повишава чрез годишно планиране на най-малко една допълнителна дейност по подготовката, сред които курсове, семинари, конференции и др., като се започне от 2019 г. Също така те залагат на използването на мрежата за обучение и подготовка в Югоизточна Европа за провеждането на онлайн курсове, които са включени в списъка на съвместните дейности и учения за подготовка. В рамките на програмата на събитието участниците одобриха годишните доклади на Координационната група и на подгрупите „Обучение, подготовка и учения“ и „Асиметрични заплахи“.", "date": "2018.05.24", "title": "Девет балкански държави на военно учение в България догодина"}
{"url": "https://www.novinite.bg/articles/160197/Nashi-turagencii-shte-primamvat-ruski-turisti-ot-Kalujska-oblast", "text": "Министърът на туризма Николина Ангелкова и Анатолий Артамонов, губернатор на Калужска област обсъдиха възможностите за сътрудничество в туризма. Двамата разговаряха в рамките на Петербургския международен икономически форум в Санкт Петербург. Те коментираха възможността за посещения на български представители на туристическия бизнес в Калужка област като се обединиха около мнението, че това би подпомогнало двустранното развитие на сектора. Теми на разговора бяха и възможностите за презентиране на България в Калужска област, представяне на областта на изложения в България и активизиране на контактите между регионалния и българския туристически бизнес.Ангелкова посочи, че пазар Русия е сред основните за входящ туризъм у нас и през миналата година заема 5-о място при чуждестранните посещения в България. За нас е от ключово значение да се надгражда доброто партньорство и да предлагаме все по-добър и висококачествен продукт на руските туристи, заяви министърът.Анатолий Артамонов каза, че ще подкрепи и ще съдейства за реализация на всяка инициатива, която ще подпомогне нарастването на двустранния туристопоток, както и за повишаването на разпознаваемостта на дестинация България в Калужка област. И допълни, че има готовност да посети страната и на място да опознае възможностите за туризъм.  ", "date": "2018.05.24", "title": "Наши турагенции ще примамват руски туристи от Калужска област"}
{"url": "https://www.novinite.bg/articles/160173/Obyaveniyat-za-izdirvane-vchera-shumenec-e-nameren", "text": "Изчезналият вчера и обявен за издирване привечер шуменец е намерен. Осман Хикмет Осман е открит късно снощи. Сигнал за местонахождението му е подал кметът на село Капитан Петко. Мъжът е в добро здравословно състояние, съобщиха от полицията в Шумен.28-годишният мъж бе обявен за издирване по молба на близките му. Последната информация за него преди изчезването бе, че е бил при дядо си в село Хитрино, след което е излязъл от къщата му.", "date": "2018.05.24", "title": "Обявеният за издирване вчера шуменец е намерен"}
{"url": "https://www.novinite.bg/articles/160181/Borisov-blagodari-na-kitajskiya-poslanik-za-akciyata-za-Boyan-Petrov", "text": "Министър-председателят Бойко Борисов се срещна с китайския посланик Джай Хайджоу. Премиерът благодари на дипломата за своевременното съдействие за организирането и провеждането на спасителната акция за намиране на алпиниста Боян Петров. Министър-председателят посочи, че българското правителство оценява високо усилията на китайските власти и институции, които обезпечиха издирвателната акция по въздух и суша.Премиерът Бойко Борисов и китайският посланик обсъдиха предстоящата среща на лидерите на страните от Централна и Източна Европа и на Китай, която ще се състои в началото на юни в София. Министър-председателят заяви, че очаква провеждането на 7-ата Среща на върха на Инициативата „16+1“, на която да бъдат дискутирани конкретни проекти. Предстои посещение на министъра на икономиката Емил Караниколов в китайската държава, за да бъдат подготвени меморандуми и споразумения за срещата на лидерите в София.", "date": "2018.05.24", "title": "Борисов благодари на китайския посланик за акцията за Боян Петров"}
