{"url": "https://www.novinite.bg/articles/174027/KZP-Potrebitelite-doprinasyat-za-ogranichavaneto-na-neloyalnite-targovski-praktiki", "text": "Да поставят цени или информация върху етикета на стоките в съответствие с изискванията на закона са задължения, които някои от търговците не спазват. Друга група от случаи, които могат да имат по-сериозно отражение върху потребителското поведение, това са т. нар. нелоялни търговски практики: търговецът умишлено запазва важна информация за потребителя или предоставя информация, която не отговоря на истината.Това казва пред в. „Шуменска заря“ председателят на Комисията за защита на потребителите (КЗП) Димитър Маргаритов. „Например, кампании, на които се предлагат стоки на по-ниски цени. Оказва се, че този процент не е верен или е калкулиран неправилно. Или отивате в търговския обект и стоката от рекламната брошура я няма. Вече сте там и пазарувате стоки на по-високи цени. Резултатът е, че харчите повече, отколкото сте планирали. От това се възползва търговецът“ обяснява Маргаритов.При въпрос на журналиста има ли злонамерени действия на потребители срещу търговците, председателят на КЗП изразява мнение, че това по-скоро е екзотика. Но добавя, че когато става въпрос за лични отношения между хора, всичко е възможно. „Спомням си един случай в семейството беше възникнал скандал, защото съпругата не е издала касов бон на съпруга си, продавайки му нещо от семейния магазин. Това са забавни случаи, които не са масова практика“, дава пример той. И обобщава: „хората не са склонни да злоупотребяват с правата си. По-скоро се търси справедливост за нанесена щета на основата на пазарно общуване.“„Изследване показва, че половината от анкетираните в България са заявили, че знаят правата си. На фона на останалите държави от ЕС сме в средата. Хубаво е, че се активизират българите. Осъзнават се като хора с права на пазара и трябва да си ги отстояват. Тази тенденция ние трябва да я поощряваме с ефективен контрол на пазара, но и с действия за превенция“, посочва още Маргаритов.Чрез сайта на КЗП потребителите могат да се запознават с конкретни казуси и решенията във връзка с тях. „Хубавото е, че хората независимо къде живеят, биха могли да направят справка в нашия сайт, където има регистър на нелоялните търговски практики. Чрез търсачка могат да търсят конкретен търговец и да видят какви са нашите произнасяния, в какво се състои нарушението. Това да им помогне и да бъдат по-неуязвими от такъв тип нарушения. Ако видят, че нещо подобно се случва, да сигнализират. Когато сме се произнесли веднъж и - ако същият търговец в рамките на една година направи същото нарушение, санкцията става почти двойна“, разяснява председателят.Димитър Маргаритов признава, че има случаи, в които Комисията не може да доведе докрай битката за възстановяване на справедливостта, но изградената комуникация с всички държавни институции и с неправителствения сектор способства за това. „Имаме съвместни действия с Агенция „Митници“ по направление безопасност на стоки, с Българската агенция по безопасност на храните и др. Значително са по-редки случаите, в които не можем да направим нищо. При всички положения, ние можем да ориентираме хората към кого да се обърнат или как да процедират, за да си помогнат“, посочва той.Но има и големи спечелени битки. Например, в резултат и на активната дейност на КЗП за определени сектори на пазара в закона вече е изрично посочено, че не може шрифтовете да са различни. „Ако говорим за проблем в договорите, това, което се среща, и ние продължаваме да се борим, е неясни текстове, обтекаеми формулировки, подробности, които имат за цел да „изгубят“ потребителя в необятната материя от клаузи, норми, условия и т.н. Смятам, че трябва да продължим системните усилия - на потребителя да се дава ясна, точна и по възможност максимално кратка информация, с която те да вземат решение въз основа на обективни обстоятелства“, завършва Маргаритов.", "date": "2019.04.13", "title": "КЗП: Потребителите допринасят за ограничаването на нелоялните търговски практики"}
{"url": "https://www.novinite.bg/articles/174036/Kirkorov-idva-na-turne-s-novoto-si-shou", "text": "Кралят на руската поп музика Филип Киркоров идва на турне в България през юни. Артистът ще представи най-новото си шоу „Я+R“ # Цвет Настроения, премиерно в пет български града. Той ще гостува в София на 8 юни, в Пловдив - на 10 юни, в Бургас - на 12 юни, във Варна - на 14 юни, в Русе - на 17 юни, съобщиха организаторите на концертната програма. Мащабната продукция е дело на творческия двигател на „Цирк дю Солей“ - Франко Драгоне, известен не само с режисура на спектаклите на цирка, но и с бляскавото шоу на Селин Дион „А New Day“. В новата програма певецът е съпроводен от образите на „Муза“ и „Ангел“ - спътници на всички творчески личности.Тирове с тонове техническо оборудване, асансьори, товарен асансьор,  трон, лед екрани излъчващи концептуална графика с 3D анимация и стотици дизайнерски костюми, ръчно изработени специално за 3-часовия концерт, пристигат в България за шоуто.Концертът включва както най-обичаните хитове на артиста, така и най-новите песни, „счупили“ рекордите на руските радио класации, като „Цвет настроения синий“, \"Ибица\" и др.„Изключително сме радостни, че българската публика отново ще има възможността да види едно уникално по рода си шоу - най-новият музикален спектакъл на Филип Киркоров, шоуто \"Я+R\" # Цвет Настроения. Ние милеем за България и винаги идваме тук с радост и особен трепет“, каза Бедрос Киркоров, певец, композитор и баща на Филип Киркоров. „Зрителите да очакват и много музикални изненади, като преработената песен на Алла Пугачова „Уважаемый автор“ (1987 г.) и много други иновации както в сценичен, така и музикален план\", допълни той.След премиерата на новата си програма Филип Киркоров сподели за отношенията си с Алла Пугачова: „За всички тези години научих толкова много от нея, че се разбираме без думи. За мен Алла Пугачова е авторитет и приятел, чието мнение ценя“.Организаторите на концертната програма на Филип Киркоров съобщиха за БТА, че деца до 7-годишна възраст се допускат без билет и право на отделно място. Родителите (придружителите) трябва да носят копие на акта за раждане на детето, уточняват организаторите.", "date": "2019.04.13", "title": "Киркоров идва на турне с новото си шоу"}
{"url": "https://www.novinite.bg/articles/174021/Golyam-protest-se-gotvi-dnes-v-Gabrovo", "text": "Днес в Габрово се очаква масов протест, в който е вероятно да се включат хора от други градове, съобщи БНР. Снощният, трети поред протест, приключи без инциденти. Хората излизат на на улицата, провокирани от нападението над магазинер от трима роми. Около 500 демонстранти се събраха пред сградата на общината въпреки дъжда и отново поискаха сигурност от институциите, равни права и задължения за всички българи. \"Не може повече да се стърпи, щом те са оправдани, защитени, нахранени, без да ходят на работа, без да си плащат сметките, без да плащат данъците, а ние се трудим, да кажем, че това стига\", каза една от недоволните.Шествието премина по централните улици и булеварди на града и затрудни движението. Жандармерията препречи с плътен кордон пътя на демонстрантите към къщи, обитавани от ромски семейства. Служителите на реда свалиха каските и така заслужиха аплодисментите на протестиращите. Преди това обаче бяха освиркани, а хората гневно коментираха, че по-миналата вечер при сблъсъците са пострадали журналисти и една жена.", "date": "2019.04.13", "title": "Голям протест се готви днес в Габрово"}
{"url": "https://www.novinite.bg/articles/174023/Poli-Genova-stana-majka", "text": "Поли Генова стана майка на момченце. Щастливата новина съобщиха от мениджмънта на певицата. Това е първото дете на Поли, което се роди вчера следобед. Името на първородния ѝ син е Даниел, съобщи БГ Радио. \"Днес се роди Даниел Джоузеф Шартън\", написаха от фен профила на певицата в Instagram. Преди месец тя направи бебешко парти, с което отпразнува предстоящата поява на момченцето си. Половинката на Поли е холандецът Джоузеф Шардън, който работи в шоубизнеса. Двамата се запознават преди 2 години на наградите на БГ Радио и възнамеряват да останат в България. Българската поп певица представи страната ни на песенния конкурс \"Евровизия\" през 2011 г и 2016 г. С изпълнението на If Love Was A Crime Поли Генова спечели 4-тото място за България в надпреварата през 2016 г.", "date": "2019.04.13", "title": "Поли Генова стана майка"}
{"url": "https://www.novinite.bg/articles/174016/Oblachno-i-dajdovno", "text": "Днес ще преобладава облачно време. Временни разкъсвания на облачността ще има над Южна България. На много места ще има валежи, след обяд в южните райони с гръмотевици. Главно в планинските райони валежите ще са значителни. Ще духа слаб до умерен североизточен вятър. Максимални температури – между 12° и 17°. През нощта срещу неделя валежите ще продължат.Над планините ще бъде предимно облачно, временни разкъсвания на облачността ще има преди обяд над Рило-Родопската област. На много места ще има валежи от дъжд, над 1800 метра – от сняг. В отделни райони валежите ще са значителни, придружени с гръмотевици. В ниските части ще духа до умерен североизточен, а по билата силен югозападен вятър. Максимална температура на височина 1200 метра около 6°, над 2000 метра – около 1°.Над Черноморието ще бъде предимно облачно, на много места с валежи от дъжд. Ще духа до умерен североизточен вятър. Максимални температури на въздуха: 15°-16°. Температурата на морската вода е 11°-13°. Вълнението на морето ще бъде 2-3 бала.На 13.04.2019 слънцето ще изгрее в 06:49 часа и ще залезе в 20:06 часа. Продължителност на деня 13:17 часа.На 13.04.2019 луната ще изгрее в 12:55 часа и ще залезе в 03:17 часа. Осветеност на диска в 0h UT 52 %. Фаза на луната: първа четвърт.", "date": "2019.04.13", "title": "Облачно и дъждовно"}
{"url": "https://www.novinite.bg/articles/174030/100-g-zatvor-grozyat-varnenec-priznal-za-bankovi-izmami-v-SASht", "text": "Българин от Варна се призна за виновен по обвинения, че е използвал известния хакерски софтуер Avalanche за банкови измами и придобиване на информация за банковите сметки на бизнеси в САЩ, сред които и 2 компании в Питсбърг, Пенсилвания, съобщи сайтът на българите в САЩ bgvoice.Според американското законодателство за престъпление от този тип максималната присъда е 100 г. затвор и глоба от 3,5 млн. долара. 47-годишният Красимир Николов беше екстрадиран в САЩ през 2016 година по искане на американските власти. Първоначално той пледира невинен по обвиненията за конспирация, банкови измами и кражба на лична информация.ФБР и партньорските служби в Европа разбиха международната мрежа за киберпрестъпления Avalanche също през 2016 г., а българинът беше първият задържан по делото.Според обвинителния акт Николов се е сдобивал с банковите сметки на жертвите си, като им изпращал GozNym malware infection - компютърен вирус, който прилича на фактура. Обикновено той се появявал като прикачен файл в имейли, изпратени до собствениците на бизнеси. Веднъж отворен, подобен файл дава достъп до цялата информация на компютъра на собственика.Според властите вирусът е използван в цяла Америка, а сред потърпевшите са заводът за бутилиране Nort-Lock Inc. и производителят на машинни части Carnegie Bolt-Maker, от чиято сметка в PNC Bank Николов се опитал да прехвърли 387,500 долара в банкова сметка, регистрирана в България. Друг потърпевш бизнес, според разследването, е Protech Asphalt Maintenance.Прокуратурата твърди, че Николов е направил няколко опита да прехвърли сумата от 243,000 долара от сметката на компанията във First National Bank. Сред другите засегнати компании са и фирма за производство на голф екипировка и мебелна фабрика в Калифорния.Нито една от двете компании обаче не е загубила парите, защото измамата е разкрита, преди трансферите да бъдат завършени. Не е ясно дали прокуратурата в Пенсилвания ще иска максималната присъда за българина. Николов ще бъде осъден в края на годината.", "date": "2019.04.13", "title": "100 г. затвор грозят варненец, признал за банкови измами в САЩ"}
{"url": "https://www.novinite.bg/articles/174029/Mariana-Nikolova-Obrazovanieto-e-klyuchovo-za-reshavaneto-na-romskiya-problem", "text": "Вицепремиерът по икономическата и демографска политика Марияна Николова коментира в предаването \"Седмицата\" на Дарик радио събитията в Габрово.Тя посочи, че дългогодишната политика по отношение на ромската интеграция не дава добри резултати и са необходими и законодателни промени. Темата с образованието е ключова за решаването на тези проблеми, каза Николова.Всяко едно дете трябва да има достъп до образование посочи тя, като допълни, че трябва да има и рестриктивни мерки по отношение на социалните помощи, ако децата не посещават редовно училище.Вицепремиерът Николова даде за пример Унгария. Там също има рестрикции и допълни, че е дълг на родителите е да осигуряват всички условия за да получат образование техните деца.Тя посочи, че е за по-строги санкции от предложените и каза, че би участвала в дискусия по тази тема.На въпроса трябва ли да се премахват незаконните постройки, Николова каза, че законите трябва да се спазват и незаконното строителство трябва да се премахва.В предаването бе коментира и темата за демографската криза. Николова посочи, че застаряването на населението е общоевропейски проблем. Тя смята, че трябва да се създадат условия, за да се пречупи еднодетният модел на семейството.В Унгария например се ползват значителни стимули за младите семейства. Около 33 хиляди евро получават младите семейство за покупка на жилище, даде за пример тя политиката в тази страна, като доплъни, че има и големи стимули по отношение на кредитната политика към младите семейства.До месец ще бъдат направени предложения за промяна в нормативната база, за да се стимулира раждаемостта, каза още Марияна Николова.", "date": "2019.04.13", "title": "Мариана Николова: Образованието е ключово за решаването на ромския проблем"}
{"url": "https://www.novinite.bg/articles/174033/KNSB-ne-podkrepya-promenite-v-Zakona-za-socialno-podpomagane", "text": "От КНСБ разпространиха позиция, с която заявяват, че не подкрепят законопроекта за изменение и допълнение на Закона за социално подпомагане, обсъден на вчерашното заседание на НСТС.\"Конфедерацията винаги е считала, че обвързването на държавната подкрепа за семействата с деца и присъствието им в образователната система е обосновано, необходимо и следва да се прилага и развива и в бъдеще. В този смисъл подкрепяме философията на законопроекта, който цели да върне все повече деца в българското училище. В същото време обаче КНСБ държи в закона да бъде разписано ясно и категорично, че в случаите на прекратяване на помощите, получавани от родителите, децата няма да бъдат лишавани от права, а ще продължат да ги ползват, но чрез училището, в което са записани и следва да посещават.КНСБ изразява увереност, че при окончателното формулиране на нормативните текстове преди второ четене в парламента, този въпрос ще намери ясно, прозрачно и категорично разрешение“, се посочва още в позицията.", "date": "2019.04.13", "title": "КНСБ не подкрепя промените в Закона за социално подпомагане"}
{"url": "https://www.novinite.bg/articles/174028/Chetirima-zaginali-vav-vojnata-po-patishtata", "text": "Четирима души са загинали при станалите 17 тежки катастрофи в страната през изминалото денонощие, съобщиха от пресцентъра на МВР.Ранените при пътнотранспортните произшествия /ПТП/ са 23-ма. В София са регистрирани 24 леки ПТП и три тежки катастрофи, с трима ранени.", "date": "2019.04.13", "title": "Четирима загинали във войната по пътищата"}
{"url": "https://www.novinite.bg/articles/174034/Danachni-pod-prikritie-pognaha-spodelenite-patuvaniya", "text": "Нови случаи на нерегламентиран превоз по маршрута София - Перник разкриха инспекторите на \"Фискален контрол” вечерта в петък, съобщава БГНЕС. Те са установили, че леки автомобили превозват пътници на цената на автобусен билет на определени интервали от време. Данъчните в ролята на тайни клиенти са се качили в няколко автомобила от спирки на градския транспорт, заплащайки цена от 3 лв.Всички превозвачи без изключение не са издавали фискални документи за парите, които получават от пътниците, като всеки нарушител - физическо лице, установен по време на проверките ще бъде санкциониран с до 500 лв., а превозното средство ще бъде запечатано за срок от 30 дни, допълват от НАП. От приходната агенция отново ще сезират ИА\" Автомобилна администрация\" за констатациите си.Акцията на НАП срещу нелегалните превози започна преди 10 дни и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина без да отчитат приходите си.Паралелно с проверките на пътя вече текат и инспекции за съответствие на имущество и доходи на 172 собственици на микробуси, които системно преминават през ГКПП. Информация за потенциално нерегламентирани превози е подадена в НАП от \"Гранична полиция\", като има физически лица, притежаващи десетки микробуси, движещи се към Западна Европа поне веднъж седмично. Някои от собствениците не са декларирали никакви доходи в последните 5 години, а притежават солиден автопарк и недвижими имоти. Недекларираните доходи ще бъдат обложени с данък, заедно с изтеклите лихви, допълват от НАП.", "date": "2019.04.13", "title": "Данъчни под прикритие погнаха споделените пътувания"}
{"url": "https://www.novinite.bg/articles/174032/Emanuil-Jordanov-Dokato-problemite-s-ciganskata-obshtnost-se-zamitat-pod-kilima-shte-ima-naprejenie", "text": "Докато проблемите с циганската общност се замитат под килима, ще продължи да се поражда напрежение като това в Габрово. Това каза за седмичното обзорно предаване „Метроном“ на Радио „Фокус“ бившият вътрешен министър Емануил Йорданов. По думите му към този момент идеята за интеграция на циганите е напълно провалена. Това, което трябва да се отбележи е, че проблемът е с голяма давност, каза още той и припомни, че първият подобен случай е този с клана Зрънкови във Видин през 2002 г. и от тогава подобни проблеми възникват периодично в различни населени места. „Прави впечатление, че не се взимат никакви мерки. Обикновено се говори 2-3 дни и след това преминаваме към следващия скандал, като проблемите с етническото напрежение остават на заден план. В същото време многобройни организации получават какви ли не пари за ромско включване, за интеграция на ромите и никой не следи как са изразходвани тези пари и защо дори и стотинка от тях не стига до циганското население в България“, аргументира се той. Емануил Йорданов добави, че не вижда как може да се случи нещо с интеграцията на циганите, защото управляващите не вземат отношение по темата. Относно Габрово, бившият вътрешен министър обясни, че досега не е чувал там да е имало подобни проблеми и изведнъж се получава такава реакция. Тя е следствие на натрупване на проблеми и внушения в обществото, защото има хора в държавата, които нямат никакви задължения, а се ползват с привилегии, каза още той.", "date": "2019.04.13", "title": "Емануил Йорданов: Докато проблемите с циганската общност се замитат под килима, ще има напрежение"}
{"url": "https://www.novinite.bg/articles/174019/Ruskata-armiya-zapochna-ucheniya-v-Krim", "text": "На фона на продължаващите в Черно море маневри на НАТО \"Морски щит 2019\" руската армия започна мащабни учения в Крим, съобщи БНР.Задействани бяха противовъздушната отбрана, бойната авиация и флотът, които трябваше да отразят нападение на условен противник. Разположените на полуострова зенитно-ракетни комплекси С-400 и изтребители Су-27 тренираха прихващане на въздушни цели. На флота беше поставена задачата да защити стратегически важните обекти по крайбрежието. Подводницата \"Ростов на Дон\" изстреля по условния противник ракети \"Калибър\", а фрегата \"Адмирал Григорович\" избегна вражеския огън и контраатакува. Севастопол се превърна в арена на голяма десантна операция, във въздушния бой над морето се включиха изтребители Су-34. Противникът беше обстрелван и от брега с противокорабните ракетни комплекси \"Бастион\".В акваторията на Черно море продължават и ученията на НАТО \"Морски щит 2019\". В маневрите участват около 20 бойни кораба и над 2000 военнослужещи от Съединените щати, България, Гърция, Канада, Румъния, Турция и Холандия, които си взаимодействат с въоръжените сили на Украйна и Грузия.", "date": "2019.04.13", "title": "Руската армия започна учения в Крим"}
{"url": "https://www.novinite.bg/articles/174035/Maya-Manolova-s-blagotvoritelna-akciya-za-pensioneri", "text": "Омбудсманът Мая Манолова и студенти от СУ „Св. Климент Охридски“ само за три часа днес събраха в столичен магазин на голяма търговската верига шест колички с хранителни продукти за великденската трапеза на възрастни хора. Инициативата, в която те участваха – „Купи и сподели“, е част от Националната кампания „Великден за всеки – дари празник на баба и дядо“, организирана за четвърта поредна година от омбудсмана.Клиентите на магазина купуваха трайни хранителни продукти като дарение за пенсионери, които оставяха в специално поставените за целта на изхода колички, брандирани с логото на кампанията.В акцията днес се включиха и дъщерята на Манолова – Ралица.", "date": "2019.04.13", "title": "Мая Манолова с благотворителна акция за пенсионери"}
{"url": "https://www.novinite.bg/articles/174039/Manolova-s-velikdenska-akciya-za-pensionerite", "text": "Омбудсманът Мая Манолова и студенти от СУ \"Св. Климент Охридски\" само за три часа днес събраха в столичен магазин на голяма търговската верига шест колички с хранителни продукти за великденската трапеза на възрастни хора. Инициативата, в която те участваха – \"Купи и сподели\", е част от Националната кампания \"Великден за всеки – дари празник на баба и дядо\", организирана за четвърта поредна година от омбудсмана.Клиентите на магазина купуваха трайни хранителни продукти като дарение за пенсионери, които оставяха в специално поставените за целта на изхода колички, брандирани с логото на кампанията.В акцията днес се включи и дъщерята на Манолова – Ралица.„До момента са събрани продукти за няколко хиляди хранителни пакета. Надяваме се, че в даряването на храни, освен гражданите, на които безкрайно много благодаря за добрите им сърца, ще се включат и българските производители на храни. Така ще можем да стигнем до повече хора, да подкрепим великденската им трапеза с необходимите продукти“, каза омбудсманът.Тя призова всички, които искат да подкрепят кампанията, да го направят със SMS на 1255 или на банковата сметка, разкрита конкретно за целта.Кампанията „Великден за всеки – дари празник на баба и дядо“ може да бъде подкрепена и с финансови средства по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръст:IBAN: BG53UNCR70001522802795Банков код: UNCRBGSFИли със SMS 1255 - на стойност 1 лев, освободен от ДДСЧрез on-line дарения от България и чужбина на сайта на БЧК.", "date": "2019.04.13", "title": "Манолова с великденска акция  за пенсионерите"}
{"url": "https://www.novinite.bg/articles/174022/Dneven-horoskop-za-sabota", "text": "Имате чувството, че всичко е сякаш обърнато с главата надолу. Вземете се в ръце и въведете ред в бъркотията около вас, за да започнете идната седмица удовлетворени и \"на чисто\".Днес е идеалният ден да захвърлите всичко на заден план и да се посветите изцяло на себе си. Бъдете импулсивни - качете се на колата и потеглете в непозната посока или пък изненадайте любимия човек с нетипично романтично преживяване.Останалите зодии можете да видите на ", "date": "2019.04.13", "title": "Дневен хороскоп за събота"}
{"url": "https://www.novinite.bg/articles/174018/Parlamentat-s-Obrashtenie-kam-balgarskiya-narod-na-16-april", "text": "\r\nНародните представители от 44-то Народно събрание ще приемат Обръщение към българския народ на тържественото заседание във Велико Търново по повод 140-годишнината от Учредителното събрание и приемането на Търновската конституция.\r\nТова съобщиха от пресцентъра на парламента. \r\nТържествената сесия ще започне в 10.30 часа на 16 април в залата на Учредителното събрание с възстановка на събитията от 1879 г.\r\nПредседателят на парламента Цвета Караянчева ще открие заседанието със звънеца, с който през 1879 г. е открито Учредителното събрание във Велико Търново.\r\nДеца от вокална група \"Пеещи камбанки\" ще изпълнят акапелно химните на Република България и на Европейския съюз. Оригиналът на Търновската конституция ще бъде внесен от гвардейци в залата, където преди 140 години е подписан документът. \r\n", "date": "2019.04.13", "title": "Парламентът с Обръщение към българския народ на 16 април"}
{"url": "https://www.novinite.bg/articles/174026/Protestite-v-Gabrovo-ne-izmestvat-aprtamntgejt-smyata-Boryana-Dimitrova", "text": "\"Протестите в Габрово не изместват акцента от скандала с апартаментите. И двата процеса са достатъчно сериозни. От \"Апартаментгейт\" произлезе нещо много важно - има криза във фунционирането на органите, които борят корупция като ДАНС и КПКОНПИ. Те трябваше да правят проверки как са натрупали политиците парите си, да кажат пред медиите, че има корупционен риск, а не да се заявява само, че текат проверки по сигнали, които не се знаело кога ще приключат\". Това каза пред ТВ Европа социологът Боряна Димитрова.\"Дали една институция работи, се вижда по време на криза. Оставките на управляващи като първи жест са инвестиция в общественото доверие. Редно е да се направят крачки встрани. В същото време започват да валят, но този процес има опасност да девалвира. Трябва да се постави въпросът - какво правят институциите за борба с корупцията и с какво оставките ще подобрят работата им? Нужен е преглед на работата на КПКОНПИ. Във всяка една институция няма гаранция, че няма да има човек, който не злоупотребява\", коментира социологът. \"Не мога да гадая кои ще са кандидатите за евродепутати на БСП. Това, което става в левицата, вече е доста непрозрачно. Ако има натиск отвътре, Сергей Станишев ще бъде издигнат и БСП ще повтори, че е демократична партия. Ако решението зависи от Корнелия Нинова – това няма да се случи\", коментира Боряна Димитров. ", "date": "2019.04.13", "title": "Протестите в Габрово не изместват „апртамнтгейт“, смята Боряна Димитрова"}
{"url": "https://www.novinite.bg/articles/174042/Garelov-Mladite-cigani-kato-chernokojite-v-SASht-veche-govoryat-za-pravata-si", "text": "\"Политическото време се забърза вече. Ако трябва да говорим за драматизъм и кое събитие привлича най-голямо внимание, естествено събитията в Габрово привличат внимание. Но това е един протест, който тлее много отдавна. Така както оставяме гетата и използваме циганите само до гласове, без да търсим доброто в тях – ще се стигне до война.И ето вече е налице. Младите цигани вече говорят за правата си. Подобно на чернокожите в САЩ\". Това заяви в предаването \"Офанзива с Любо Огнянов\" по Канал 3 журналистът Иван Гарелов по повод най-горещата тема от седмицата в страната, а именно напрежението в Габрово.\"И друго интересно по циганската тема е: казано е, че трябва да има справедливост и да бъдат бутнати незаконните къщи. Незаконни къщи не трябва да има въобще\", категоричен бе Гарелов.\"Отчуждението между хората е тотално. Не само те са равнодушни, когато някой страда. Стига се дотам, че всички се мразим. Чувството за несправедливост, всички се чувстват онеправдани.Има кандидати да овладеят този гняв и мисля, че нашите псевдопатриоти се опитват да направят това. И донякъде успяха. Това е с цел и да бъдат забравени всичките им скандали, за да може отново да са в играта.Забелязвам обаче, че министърът на отбраната играе по-умерена роля\", заяви журналистът.По темата \"апартаментгейт\" той коментира: \"Мисля, че най-същественото нещо в държавата в момента са етапите, през които преминава този скандал.За първи път се случва не знам от кога, една медия, която е направила някакво разкритие, то да се подеме и от други. А в същото време някои се опитват да ни убедят, че това са битовизми. Други от умните и красивите, пък говорят, че е важна цената, но пък всеки би правил подобни далавери.Тази реакция, този дух, който забелязваме, ако хората запазят тази непримиримост, независимо кой ще спечели изборите, ще успеят ли хората да наложат един нов морал. Това е катарзисът, който не може да преодолеем.Това е най-важното, което трябва да запазим. И при това положение няма значение кой ще спечели изборите\", каза Гарелов.\"ГЕРБ направиха всичко възможно по скандала – и по-точно Борисов – добре обмислени ходове и действия, за да запази образа на партията. Но в същото време направиха такива груби грешки... Например опита на Цветанов да влезе през задния вход в Народното събрание. Прав е Борисов да се сърди и може би за първи път говори открито срещу Цветанов. Това напрежение между отделните фракции в ГЕРБ все повече лъсва. Излиза и звездата на Томислав Дончев и Борисов като че ли го лансира.Що се отнася до БСП – те успяват да запазят своя радикализъм. Като в същото времето се пазят да не са тези, които подклаждат темата за апартаментите.Но се стига до парадоксални случаи – защото не всеки, който живее в хубаво жилище, е извършил нещо незаконно. Важно е как придобито то, дали е заобиколен закона\", каза още Иван Гарелов.", "date": "2019.04.13", "title": "Гарелов: Младите цигани, като чернокожите в САЩ, вече говорят за правата си"}
{"url": "https://www.novinite.bg/articles/174017/ChEZ-prekrati-dogovora-si-s-Inerkom", "text": "ЧЕЗ прекрати договора си с \"Инерком\". Чешкото енергийно дружество се отказа официално от сделката с компанията на Гинка Върбакова. От ЧЕЗ уточниха, че българската фирма не може да изпълни условията по договора, подписан преди година договор.\"Инерком\" не получи разрешение от антимонополната комисия да придобие българските активи на енергодружеството и подаде жалба в съда. Решение обаче все още няма. Преди дни стана ясно, че в надпреварата за ЧЕЗ се включва още един играч, напомня Нова тв.\"Решихме да прекратим договора, защото \"Инерком\" не може да изпълни условията по него. В момента ЧЕЗ има две предложения за продажба ,които все още анализираме. Те са от \"Индия пауър\" и \"Еврохолд\", каза Алис Хоракова, говорител на ЧЕЗ – Чехия. До момента все още няма позиция на \"Инерком\".", "date": "2019.04.13", "title": "ЧЕЗ прекрати договора си с \"Инерком\""}
{"url": "https://www.novinite.bg/articles/174025/Politolog-Polojenieto-s-romskiya-problem-se-vloshava", "text": "Впечатленията за безпомощност и незаинтересованост на държавата, водещи до безнаказаност, са в основата на напрежението в Габрово. Това каза за седмичното обзорно предаване „Метроном“ на Радио „Фокус“ политологът проф. Александър Маринов. По думите му не става въпрос за режисирани събития, а за опити на различни среди, фактори, групи и партии да се възползват от ситуацията. „Имаше много такива примери, нека си спомним случая във Войводиново наскоро. Тогава също лидерът на една от управляващите партии каза силни думи, но виждаме, че тези спорадични ПР акции нямат резултат. Големият въпрос е за сериозната, добре обоснована и последователно прилагана политика на държавата спрямо ромското малцинство и особени негови характеристики – престъпността, неграмотността, изключването и бедността. Това не се решава със спорадични мерки. Има поне десет такива примери през последните 10-15 години. Виждаме, че напротив – положението се влошава“, отбеляза проф. Александър Маринов.Той не изключи възможността най-пострадалите страни от темата с апартаментите да се възползват от ситуацията в Габрово, за да замъглят скандала с имотите. Темата с апартаментите на властимащите се банализира и разширява до абсурд, обясни проф. Маринов. По думите му „Апартаментгейт“ не трябва да се превръща в масов проблем на обществото. Оставките не играят ролята на обществен успокоител, обясни политологът, като добави, че хората искат компетентно и безпристрастно разследване без намеса на властови чадър. ", "date": "2019.04.13", "title": "Политолог: Положението с ромския проблем се влошава"}
{"url": "https://www.novinite.bg/articles/174024/Svetovnata-banka-pravi-ofis-s-300-rabotni-mesta-u-nas", "text": "Министърът на финансите Владислав Горанов подписа във Вашингтон споразумение със Световната банка за откриването на Офис за споделени услуги в София, съобщиха от Министерството на финансите. Структурата ще осигурява дейностите по предоставяне на вътрешни услуги в областта на информационните технологии, финансовия мениджмънт и управлението на човешките ресурси.Предвижда се в софийския офис да бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка към нейните звена в целия свят, като служителите в България ще бъдат ангажирани и с разработването на продукти с висока добавена стойност, уверяват от МФ.Началната фаза по реализацията на проекта се очаква да започне през юли 2019 г. Пълният капацитет от над 300 заети места се планира да бъде достигнат в петгодишен срок.България се открои сред държавите-кандидатки за разполагане на центъра поради стратегическото си местоположение, стабилната политическа и икономическа среда, наличието на висококвалифицирана работна ръка, добрата инфраструктура и съотношение разходи-качество на живот, посочват от финансовото министерство.", "date": "2019.04.13", "title": "Световната банка прави офис с 300 работни места у нас"}
{"url": "https://www.novinite.bg/articles/174037/Google-shte-nishti-izkustveniya-intelekt-v-Gana", "text": "\r\nАмериканският технологичен гигант Гугъл (Google) избра Гана, за да открие първата си лаборатория за изследвания, специализирана в изкуствения интелект.\r\nТова решение е израз на желанието на компанията да отговори на социално-икономическите и политическите проблеми, както и на свързаните с опазването на околната среда, пред които е изправен континентът, информира Франс прес.\r\nПодобни технологични лаборатории вече има в най-големите градове в Северното полукълбо (Токио, Цюрих, Монреал, Париж и други), но откриването на един от тях в Акра по-рано тази седмица е малка технологична революция в Африка, отбелязва Франс прес.\r\nКак да се използва изкуственият интелект, за да се намали недостигът на лекарства или да се помогне за ранното откриване на ракови заболявания? Как да се помогне на дребните селскостопански производители за тяхната реколта или на занаятчиите да откриват проблемите при използването на техните машини? Как да се предотвратяват природни катастрофи?\r\nАфрика е изправена пред многобройни предизвикателства и използването на изкуствения интелект тук може да се окаже по-важно, отколкото другаде, коментира Мустафа Сиса, директор на новия център на Гугъл в Акра.\r\nАфрика е сред привлекателните континенти за водещите технологични компании, известни със съкращението Гефа - от Гугъл, Епъл (Apple), Фейсбук (Facebook) и Амазон (Amazon) - заради огромния пазар, който представлява.\r\nДнес 60 процента от 1,2-ата милиарда африканци са на възраст под 24 години, а до 2050-а се очаква населението да се удвои, за да достигне 2,4 милиарда души.\r\n", "date": "2019.04.13", "title": "Google ще нищи изкуствения интелект в... Гана"}
{"url": "https://www.novinite.bg/articles/174038/Partii-i-organizacii-shte-podkrepyat-BSP-na-evrovota", "text": "На заседанието на Националния съвет на БСП на 14 април ще бъде взето решение за сключване на споразумение за подкрепа и сътрудничество на предстоящите избори за Европейски парламент с единадесет партии и организации, след проведени разговори с тях. Това съобщиха от пресцентъра на БСП. Основа за взаимодействие е предизборната платформа \"Визия за Европа. За социална Европа на гражданите и народите, срещу неравенството и бедността\", приета от БСП на Конгрес на 26 януари 2019 г. Партиите и организациите, изразили желание за подкрепа, без да влизат в коалицията \"БСП за България\" и без да имат свои представители в листата са: - Партия \"Движение за радикална промяна - Българска пролет\"; - Българска земеделска партия; - Общонароден комитет за защита на националните интереси; - Политическа партия \"Европейска сигурност и интеграция\" ; - Политическа партия \"ПОДЕМ\"; - Съюз на пенсионерите - 2004; - Национален синдикат \"Защита\"; - Партия на българските комунисти; - Конфедерация на обществените организации от сигурността и отбраната; - Съвет на европейската научна и културна общност; - Отечествен съюз.", "date": "2019.04.13", "title": "Партии и организации ще подкрепят БСП на евровота"}
{"url": "https://www.novinite.bg/articles/174040/Garmen-izliza-na-protest-zaradi-loshi-patishta", "text": "Граждани на община Гърмен излизат на протест заради лошите пътища.\r\nБлокада на пътя най-вероятно няма да има. Хората са решили просто да присъстват, за да заострят вниманието на институциите към лошото състояние на настилката. Шофьорите казват, че са счупили автомобилите си заради лошия път.\r\nОт агенция Пътна инфраструктура съобщиха, че отсечката от 2 км е заложена за ремонт и той трябвало да се случи в близките месеци.\r\n", "date": "2019.04.13", "title": "Гърмен излиза на протест заради лоши пътища"}
{"url": "https://www.novinite.bg/articles/174041/Byuletinite-za-evrovota-shte-badat-izraboteni-v-pechatnicata-na-BNB", "text": "Бюлетините за гласуване на евровота на 26-и май ще бъдат изработени в печатницата на БНБ, като тя може да ползва и други печатници, реши Централната избирателна комисия. Районните комисии ще одобряват тиражите на бюлетините. ЦИК може по всяко време да извършва проверки, включително при предаването и транспортирането, както и на място в печатницата. Унищожаването на бракуваните бюлетини ще става след проверка на място, за което се съставят протоколи.", "date": "2019.04.13", "title": "Бюлетините за евровота ще бъдат изработени в печатницата на БНБ"}
