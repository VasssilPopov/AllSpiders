{"url": "https://www.novinite.bg/articles/160638/Karanikolov-obsadi-vazmojnosti-za-satrudnichestvo-v-oblastta-na-industriyata-i-targoviyata-mejdu-Balgariya-i-Kitaj", "text": "Предложение за сътрудничество в областта на индустрията, търговията и информационните технологии бе обсъдено по време на официалната среща между министъра на икономиката Емил Караниколов и министъра на индустрията и информационните технологии на Китай г-н Мяо Вей в гр. Пекин. Срещата е част от официалната визита на българския министър в Китай. Двамата министри дискутираха идеята за изграждане на съвместен индустриален парк в България. За тази цел бе изразена готовност за сътрудничество от страна на Китайския център за развитие на информационната индустрия (КЦРИИ) към Министерството на индустрията и информационните технологии. „Обръщаме голямо внимание на развитието на индустриални зони и високотехнологичните паркове в България, като за тази цел създадохме държавна компания „Национална компания индустриални зони“ ЕАД и развиваме първия научно-технологичен парк у нас – София тех парк“, каза Емил Караниколов. По-късно министър Караниколов се срещна и с министъра на търговията в Китай г-н Джон Шан. По време на срещата китайският министър увери, че ще насърчи китайските фирми да инвестират в България и да внасят повече български стоки, особено от земеделския сектор. Той изрази още надежда двете страни да си сътрудничат по-задълбочено в посока създаване на добра инвестиционна среда в областта на индустрията, търговията и инфраструктурата. Тема на разговор бе и предстоящото двустранно посещение на китайския премиер Ли Къцян в България, съчетано с провеждането на 7-та Среща на правителствените ръководители на Инициативата „16+1“ на 7 юли 2018. „Приемаме тази визита за приоритетна, а предстоящата инициатива определяме като важен механизъм за стимулиране на инвестиционните, търговско-икономическите, културните и други връзки с Китай“, заяви икономическият министър. През 2018 г България ще бъде домакин и на друга важна проява – Срещата на местните лидери на 16+1, която ще се проведе в Пловдив през есента. Двамата обсъдиха още провеждането на следващата сесия на Смесената комисия в Китай, чийто председател за българската част е министър Караниколов. Той даде предложение Смесената комисия да бъде съчетана с негово следващо посещение в Китай, свързано с участието му в Китайски международен панаир за вносни стоки (China International Import Expo), който ще се проведе на 5-10 ноември 2018 г. в Шанхай. „Китай е наш първостепенен икономически партньор в Азия. Желаем да привлечем у нас сериозни китайски инвестиции. Считаме, че имаме потенциал да привлечем китайски инвестиции и да предоставим благоприятни възможности за дейности в редица области като: информационни и комуникационни технологии, електроника, машиностроене, производство на автомобили и авточасти, и други. Съществуват добри възможности за създаване на смесени предприятия в тези сектори“, категоричен бе Караниколов.", "date": "2018.06.05", "title": "Караниколов обсъди възможности за сътрудничество в областта на индустрията и търговията между България и Китай"}
{"url": "https://www.novinite.bg/articles/160637/GERB-shte-dade-izvanreden-brifing", "text": "ГЕРБ ще даде извънреден брифинг на трибунката в кулоарите на Народното събрание (пл. „Народно събрание“ №2). Събитието ще се проведе днес /5.6.2018 г./ от 16.30 ч.", "date": "2018.06.05", "title": "ГЕРБ ще даде извънреден брифинг"}
{"url": "https://www.novinite.bg/articles/160639/Rumen-Porojanov-Efektivnostta-na-instrumentite-za-podpomagane-na-mladite-zemedelski-proizvoditeli-tryabva-da-se-podobri", "text": "Обновяването на поколенията в селското стопанство бе във фокуса на неформалната среща на министрите по земеделие в ЕС, което се проведе в София. В контекста на Общата селскостопанска политика след 2020 бяха обсъдени предизвикателствата, свързани със застаряването на населението, ангажирано със селскостопанска дейност и обезлюдяването на селските райони. „Обновяването на поколенията е изключително важно за всички земеделски производители в ЕС, за бъдещето на европейския селскостопански сектор и за обществото като цяло. Целта налага търсене на ефективни решения за привличане на младите хора в сектора на земеделието“, заяви председателя на Съвета на ЕС Румен Порожанов. Той подчерта, че успешното реализиране на процеса по обновяване на поколенията е ключово условие за гарантиране на устойчив, конкурентоспособен и проспериращ земеделски сектор. На 21 май т.г. Председателството разпространи документ за структуриране на дискусията, в който, на първо място, е откроена важността на темата за обновяване на поколенията, като същевременно са посочени инструментите за подпомагане на младите земеделски производители, които предлага Общата селскостопанска политика (ОСП) в настоящия програмен период. В тази връзка е поставен акцент върху необходимостта от повишаване на ефективността и развитието на настоящите прилагани инструменти за подпомагане на младите земеделски производители, в контекста на ОСП след 2020 г., при ясно отчитане на националните и регионални специфики на отделните държави членки. „Несъмнено, стартирането на дебат по тази тема е необходимо и навременно“, категоричен бе министър Порожанов. По време на неформалното заседание, министрите за първи път имаха възможност да обсъдят първоначалните законодателни предложения на Европейската комисия за ОСП след 2020 г. Официалното представяне пред Съвета на ЕС ще бъде на последното заседание под българското председателство – 18 юни 2018 г. в Люксембург. “Вярвам в доброто бъдеще на българското земеделие“, заяви, по време на пресконференцията, европейският комисар по земеделие Фил Хоган. Той подчерта, че България се е справила изключително успешно с председателството на Съвета на ЕС.", "date": "2018.06.05", "title": "Румен Порожанов: Ефективността на инструментите за подпомагане на младите  земеделски производители трябва да се подобри"}
{"url": "https://www.novinite.bg/articles/160634/V-SRS-tata-sreshtu-Desislava-Ivancheva-se-poyaviha-inicialite-BB-I-CC", "text": "Инициалите Б.Б. И Ц.Ц. излязоха от СРС-тата срещу задържаната кметица на район \"Младост\" - Десислава Иванчева и заместничката й Биляна Петрова. Двете задържани разказаха пред журналисти, че в специалните разузнавателни средства по тяхното дело са прочели следния диалог: Освен това Иванчева и Биляна Петрова показаха записки, в които според СРС-тата Дюлгеров и Ваклин са си говорили, че могат да ги сплашат като ги \"водят на Витоша\" и \"ще й пратим командоси\". Друг инвеститор пък споделил с Ваклин, че прокуратурата му предложила оферта 15 000 евро, за да я няма Иванчева. В началото на заседанието Биляна Петрова честити рождения ден на съпруга си с бележка, защото това бил по думите й единственият начин.Иванчева пък обясни, че преписката на Ваклин е бавена не от нея, а от Румен Русев, който вчера оглави общината, защото тя му я била резюлирала.  ", "date": "2018.06.05", "title": "В СРС-тата срещу Десислава Иванчева се появиха инициалите Б.Б. И Ц.Ц."}
{"url": "https://www.novinite.bg/articles/160616/Temata-za-korupciyata-e-iztlaskana-ot-vanshnata-politika-smyata-prezidentat", "text": "Корупцията се разраства като раково образувание, ако бъде оставена без обществено внимание. Това посочи президентът Румен Радев на международна конференция, на която се представя опитът на различни европейски държави в борбата с корупцията, съобщава БНР.Радев подчерта, че за България европейската интеграция означава европейски модели и стандарти в борбата с корупцията. За корупция в България се говори много, а се прави малко, смята президентът, според когото има нужда от насочване на общественото внимание върху проблема:Корупцията овладява основни лостове на държавното управление в законодателната, изпълнителната и съдебната власт и ги подчинява на частни интереси, каза още Радев и допълни:Пътят към пълноценна интеграция в Европейския съюз минава през промяна в отношението към корупцията във всички нива на държавната администрация. \"Ако искаме да сме пълноценни и интегрирани в Европа, трябва да надскочим нашата ограда на доморасли методи за развитие и активно прилагане на антикорупционни мерки\", каза държавният главаНа конференцията ще бъдат сравнени антикорупционните модели в Европа, както и законодателствата, които определят взаимодействието между органите за борба с корупцията и прокуратурата.", "date": "2018.06.05", "title": "Темата за корупцията е изтласкана от външната политика, смята президентът"}
{"url": "https://www.novinite.bg/articles/160630/Darjavniyat-glava-Korupciyata-se-prevrashta-v-osnovno-prepyatstvie-pred-palnocennata-evropejska-integraciya-na-Balgariya", "text": "Корупцията ерозира доверието в държавата. Специално за България обаче корупцията има и друго специфично негативно влияние. Тя все повече се превръща в основно препятствие за реализация на стратегически за страната цели – развитието на конкурентноспособна икономика и пълноценна европейска интеграция. Това заяви президентът Румен Радев, който откри днес международна конференция на тема „Европейски практики и възможности за противодействие на корупцията“. Форумът се провежда под патронажа на българския държавен глава и има за цел да представи практиките на различни европейски страни в борбата с корупцията, както и антикорупционните модели в Европа. В изказването си президентът Радев подчерта необходимостта от всеобхватни мерки за противодействие на корупцията в България и призова за законодателни инициативи, фокусирани върху разкриването, пресичането и разследването на корупционните схеми в реално време и за наказателно преследване на отговорните лица. „За корупция в България се говори много, но според мен се прави твърде малко, а напоследък даже и още по-малко се говори“, заяви Румен Радев. Държавният глава определи противодействието на корупцията като особено актуален въпрос, тъй като вниманието на обществото е съсредоточено извън пределите на България, почти изцяло в полето на външната политика, Западните Балкани, Европейското председателство и Русия. „Всички знаем, че за корупцията няма почивно време, оставена без обществено внимание и без систематични методи за въздействие, тя се разраства като раково образувание“, подчерта президентът. По думите на държавния глава корупцията нанася огромни вреди на обществото, овладява основни лостове на държавно управление в законодателната, изпълнителната и съдебната власт и ги подчинява на частни интереси. „Тя краде от благосъстоянието на нацията, ограничава основни права и свободи на гражданите, генерира бедност и престъпност“, заяви още Румен Радев. Президентът определи като нормално желанието на бизнеса да се ориентира към развитие на конкурентоспособна икономика. Но когато усилията на компаниите се насочват, вместо в развитието на иновации и конкурентоспособност, към търсене на подходящ човек в държавната администрация, който срещу определени финансови стимули може да реши спечелването на обществената поръчка, то е убийствено за икономиката. Според Румен Радев европейската интеграция на страната ни не е възможна без значителна промяна в отношението и безкомпромисни резултати в борбата с корупцията. „Каквито и жонглирания и представяния да правим на всякакви макроикономически финансови показатели, критерият за нашето пълноценно интегриране и място в ядрото на интегрирана Европа ще бъдат резултатите, които постигаме в борбата с корупцията“, посочи президентът. По думите на държавния глава, ако искаме да сме пълноценни и интегрирани в Европа, трябва да “надскочим нашата ограда” и да определим методите за развитие и прилагане на антикорупционни мерки, да видим какво става отвъд тази ограда, да черпим опит от добрите европейски практики и да вдигнем поглед далече над частичните препоръки на мониторинговите доклади. „Убеден съм, че европейска интеграция за нас означава европейски модели и стандарти в борбата с корупцията, а това означава обединяване на усилията на всички институции, ангажирането на цялото общество за справяне с тези сериозни за страната ни проблеми“, подчерта държавният глава и изрази надежда днешната конференция да постави началото на провеждането на бъдещи дебати и реални действия за справяне с този проблем. Участие в събитието взеха утвърдени експерти от различни европейски държави, както и представители на български институции, ангажирани в противодействието на корупцията - председателят на Комисията за противодействие на корупцията и за отнемане на незаконно придобитото имущество Пламен Георгиев, председателят на Държавна агенция  „Електронно управление“ Атанас Темелков, заместник-омбудсманът доц. Диана Ковачева д-р по международно право и международни отношения.", "date": "2018.06.05", "title": "Държавният глава: Корупцията се превръща в основно препятствие пред пълноценната европейска интеграция на България"}
{"url": "https://www.novinite.bg/articles/160631/Cvetan-Cvetanov-se-sreshtna-s-federalniya-prokuror-na-Germaniya-d-r-Peter-Frank", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна в Народното събрание с федералния прокурор на Германия д-р Петер Франк. Той е на официално посещение в София по покана на главния прокурор Сотир Цацаров. Цветан Цветанов подчерта пред д-р Петер Франк, че приемането на антикорупционното законодателство беше едно от големите предизвикателства пред управляващото мнозинство. „Темата е чувствителна за цялото ни общество и проведохме редица обществени обсъждания, като в тях участваха представители на всички институции и неправителствените организации. Едва след приключването им пристъпихме към приемането на новия антикорупционен закон“, обясни той и допълни, че към днешна дата вече имаме избрани членове и действаща Комисия за противодействие на корупцията и отнемане на незаконно придобитото имущество. Цветан Цветанов бе категоричен, че с приемането на този закон работата на българския законодателен орган в сферата на сигурността и вътрешния ред не се е изчерпала. „В изпълнение на приетата през 2015 г. Стратегия за реформа в Съдебната система, която бе приета от българския парламент с квалифицирано мнозинство, продължихме да изпълняваме набелязаните мерки. Направихме промени в Конституцията, с които разделихме ВСС на съдийска и прокурорска колегии и така дадохме устойчивост и прогнозируемост в развитието на съдебната система“, подчерта председателят на ПГ на ГЕРБ. „Приехме промени в Закона за мерките срещу изпирането на пари и Закон за противодействие на тероризма“, уточни още председателят на Комисията по вътрешна сигурност и обществен ред. Цветанов обясни, че с промените в антитерористичния закон страната ни отговаря на съвременните предизвикателства пред сигурността – едно от които несъмнено е тероризмът. „В общественото обсъждане преди приемането на закона участваха представители на Европарламента, Европейската комисия, на германския Бундестаг, на Израел, на дипломатическите представителства в България и на неправителствените организации“, подчерта още председателят на ПГ на ГЕРБ. Председателят на вътрешната комисия припомни също, че един от най- големите успехи на парламентарното измерение на Българското председателство на Съвета на ЕС е приемането в София на процедурните правила за парламентарен контрол върху работата на Европол от страна на ЕП и националните парламенти. Цветан Цветанов подчерта, че очертаването на ясна европейска перспектива пред страните от Западните Балкани, случило се по време на председателството, е стъпка към гарантирането на сигурността на целия Европейски съюз. По време на срещата Цветан Цветанов сподели задоволството си от декларираната воля за продължаване на доброто сътрудничество между България и Германия в сферата на правоохранителната система. Цветанов бе категоричен, че България винаги е разчитала и ще продължи да разчита на немския опит в сферата на съдебната власт. Той подчерта и отличното сътрудничество в фондация „Ханс Зайдел“. Германският федерален прокурор д-р Петер Франк отбеляза, че на организираната престъпност и корупцията трябва да се противодейства на всички възможни равнища, като това трябва да е видимо и за обществото. „Създаването на антикорупционен орган е много важна стъпка. Това е сигнал, че проблемът е разпознат, което е важна предпоставка към преминаването към следващия етап на противодействие“, обясни д-р Франк. По думите му в близките 10 години тероризмът ще бъде основната заплаха за западните страни. „Тук сътрудничеството е ключово, като трябва да се стремим не само към двустранни сътрудничества, но и към тристранни и многостранни партньорства“, подчерта д-р Петер Франк.", "date": "2018.06.05", "title": "Цветан Цветанов се срещна с федералния прокурор на Германия д-р Петер Франк"}
{"url": "https://www.novinite.bg/articles/160646/Maya-Manolova-shte-obsadi-utre-s-roditeli-na-deca-s-uvrejdaniya-zakonoproekt-za-lichnata-pomosht", "text": "Утре, 6 юни 2018 г., омбудсманът Мая Манолова ще проведе работна среща с родителите на деца/лица с увреждания, които протестират вече пети ден пред Народното събрание срещу липсата на адекватна подкрепа за хората с тежки увреждания и техните семейства. Манолова ще обсъди с родителите изготвения от екипа й проект на Закон за личната помощ, чиято цел е създаването на условия за независим живот на нуждаещите се от непрекъсната грижа. До момента такъв закон липсва, въпреки шестте национални протеста и уверението на отговорните институции, че проблемите, натрупани с години, ще бъдат разрешени. Около 15.00 ч. омбудсманът и родителите ще дадат съвместен брифинг в институцията – гр. София, ул. „Георг Вашингтон“ № 22.", "date": "2018.06.05", "title": "Мая Манолова ще обсъди утре с родители на деца с  увреждания законопроект за личната помощ"}
{"url": "https://www.novinite.bg/articles/160648/Ministar-Angelkova-i-Valeri-Simeonov-v-zadochen-spor-vav-Facebook-zaradi-plajove", "text": "В задочен спор в социалната мрежа Фейсбук влязоха министърът на туризма Николина Ангелкова и вицепремиерът Валери Симеонов. Поводът - плажове по Черноморието ни. В профила си във Фейсбук вицепремиерът Валери Симеонов първо нападна министъра на туризма.Той написа днес по-рано, че тя е поискала писмено от Министерството на регионалното развитие и благоустройството да извади 20 декара плаж от изключителна държавна собственост и да бъде прекатегоризирана като частна. Така според Симеонов обикновено се подготвя продажбата на държавни парцели. „Става дума за пясъчни терени около хотелите на Елена Иванова - шефка на „Съюза на собствениците на Слънчев бряг”, както и за асфалтирания път и паркинг до скандалния хотел „Оазис“ на самия бряг на морето“, посочи той.Вицепремиерът припомни, че миналата година подал сигнал за незаконните обекти пред хотелите на Иванова - „Амфора“ и „Империал“, които според него съсипали десетки декари плаж: паркинги, спортни площадки, детски площадки, незаконни заведения, пътища, огради, и други. Симеонов смята, че „Иванова ги е присвоила с пасивното съдействие на държавните и общински органи“.Елена Иванова беше яростен поддръжник през 2017 г. на шумните заведения в курорта и публикуваше несъгласувани с организацията си позиции в тяхна защита. Явно лоялността ѝ предстои да бъде осребрена. Когато в Министерски съвет бъде внесено това решение, ще протестирам и ще гласувам против“, каза още вицепремиерът Валери Симеонов. Реакцията от страна на министър Ангелкова не закъсня и тя веднага написа своето становище по разразилия се проблем. „Министерството на туризма няма право да продава плажовете, а само да ги управлява, като ги отдава под наем или на концесия съгласно закона. Министерството на туризма е оправомощено да изиска изменение на кадастралните карти на плажовете. Това задължение е вменено със закон на министъра“, написа Ангелкова в отговор. Именно такава процедура за съответствие на специализираната с кадастралната карта е стартирала за морски плаж „Слънчев бряг-юг“ поради обстоятелството, че са налични специализирани карти, които са по–актуални от кадастралните, допълни тя. „Обикновено кадастралните карти датират от 2005 г., а специализираните карти са изменени около 2015 г. и отразяват доста по-точно обективното състояние на морския плаж. Специализираните карти се изготвят от Агенцията по геодезия, картография и кадастър. За отдаването под наем и на концесия на обекти изключителна държавна собственост, каквито са морските плажове, е много важно за правилното провеждане на процедурите и съставянето на коректни документи от страна на Министерството на туризма да разполагаме с актуални данни. Затова Министерството на туризма изисква да бъдат актуализирани кадастрални картите в съответствие със специализираните“, посочи още на страницата си във Фейсбук министър Николина Ангелкова.", "date": "2018.06.05", "title": "Министър Ангелкова и Валери Симеонов в задочен спор във Facebook заради плажове"}
{"url": "https://www.novinite.bg/articles/160641/ABV-predlaga-cyalostna-reviziya-na-zdravnata-sistema", "text": "Според доц. Кючуков има редица проблеми в здравната система, които обуславят нейната неефективност. Един от тях по думите му е фактът, че заради нормативната уредба здравето на хората се третира едва ли не като стока, а лекари и болници според закона са или еднолични търговци или търговски дружества. Според него това вреди и върху качеството на здравните услуги, което на практика няма значение, тъй като заради пазарния принцип на функциониране в лечебните заведение се гледа не толкова резултата, колкото броя на преминалите пациенти и извършените дейности. Като друг основен проблем той посочи и тежката бюрократизация на системата, която води до огромно отделяне на време по оформянето на документацията, а това пречи на лекаря да обърне достатъчно внимание на пациентите. Доц. Георги Кючуков посочиq че огромни проблеми има и около собствеността на лечебните заведения - частни, общински и държавни, във връзка с факта, че всички непривлекателни и непечеливши дейности се вменяват предимно на държавните болници, което ги вкарва в тежко финансово състояние. Като допълнителен негатив той подчерта и факта, че България заделя малко над 4 процента от БВП за здравеопазване, докато среднияj процент в Европа е над 7. Във връзка с горепосочените негативи и редица други недостатъци на здравеопазването ни доц. Кючуков препоръча цялостна ревизия на здравната система. Той бе категоричен, че в основата и трябва да бъде пациентът, а не здравето да се превръща в търговски артикул. „От АБВ настояваме държавата да поеме контрола и финансирането на най-важните части от здравната система, които и сега са неин приоритет. Не виждаме смисъл в това държавата например да осигурява здравно съдии, прокурори, следователи, държавни служители, хора които са с добри доходи, а за тях се плащат минимални осигуровки. Второ държавата в момента плаща за други категории като деца, студенти и пенсионери 60 процента под минималната здравна вноска. Т.е. тя е некоректен платец. За това ние предлагаме адекватно финансиране на системата до стигане до средния процент от БВП за здраве, който се отделя в държавите от ЕС. Държавата трябва да поеме и контрола и финансирането на най-важните части от здравеопазването, които и сега са неин приоритет. Имам предвид спешната помощ, хемодиализата, психиатричната помощ и др. Финансирането на лечебните заведения трябва да става спрямо обема и качеството и дейността, която се извършва, независимо от собствеността на болниците. Трябва да се обърне и основно внимание на профилактиката, която е загърбена напоследък. Да се въведе електронното здравеопазване, за да се пресекат нередностите в системата, както и да се създаде система за реализация на кадрите в здравеопазването, което също е изключително сериозен проблем на този етап“, посочи той.", "date": "2018.06.05", "title": "АБВ предлага цялостна ревизия на здравната система"}
{"url": "https://www.novinite.bg/articles/160578/Obsajdat-razshireniya-na-metroto-v-7-stolichni-rajona", "text": "Проект за разширение на метрото, който налага промяна на Общия устройствен план, е публикуван за обсъждане на сайта на НАГ.Мнения и предложения се депозират до 22 юни, а обществената дискусия ще се проведе в сградата на Направление „Архитектура и градоустройство“ на 28 юни от 18,30 часа. Разклонението на линия № 1 засяга ж. к. Люлин. В комплекса при постоянно  население над 120  000  души,  в момента функционира  относително  късо  трасе  и само три метростанции.  Голям контингент  от жителите  не  е  обхванат от  съществуващата линия, особено запад – югозападните части на Люлин. В  действащия  ОУП  е  заложено  продължаване  на  бул.  „Царица  Йоанна“  като транспортен  гръбнак  на  територии  за  нова  урбанизация  западно  от Околовръстен  път,  включващи  части  от  вторичен комплексен  обслужващ  център  на  София. Функционално  свързана  с  това  е развиващата се голяма Индустриална зона Божурище, със значителен и все по‐нарастващ  брой  работещи  там,  които  живеят в София и СО. Предвиденото разклонение е с дължина малко повече от 1,5 км и с 2 нови метростанции – една  по  средата  на  границата  между втори и трети микрорайони и една – при връзката с околовръстното. Това би обслужило още 30 000 души в комплекса, а разклонението е изцяло в район Люлин.  Друго разширение на линия едно е от станция Бизнес парк до бул. \"Климент Охридски\".Това отклонение изменя приетата с ОУП 2009г. схема на метрополитена, съгласно която последната спирка се предвиждаше да бъде на Столичния Околовръстен път, източно от възела с бул.“Ал. Малинов“.  В новия вариант линия 1 завива на запад по СОП и се удължава с още една спирка. Този вариант е избран на базата на  допълнителни  подробни  проучвания, моделиране на натоварването и изготвен предварителен идеен инвестиционен проект,  доказал възможност за безконфликтно съвместяване със съществуващата техническа инфраструктура.\r\n\r\n\r\n\r\nНовото трасе е с дължина малко повече от 1,7км и с две метростанции. С  първата  се  цели  обслужването  на м. Младост  4  Камбаните, с  втората (крайна) метростанция ще се подобри достъпът до Витоша чрез връзка със Симеоновския лифт. Трасето  попада  основно  на  територията на райони  Младост и Студентски. Разклонението на линия 2 от бул. „Черни връх“ към Студентски град в схемите към  действащия  ОУП  е  посочено  за  далекоперспективно  развитие  поради прогнозирано  недостатъчно  усвояване към 2020г. Експертно проучване е направено миналата година за  продължение  на  втори диаметър  след  последната  изградена МС  „Витоша“  и  планираната МС  „Черни връх“ (в  близост  до  ул.“Димитър  Манчев“ в квартал \"Кръстова вада\". Вариантите са сравнени по дължина, брой метростанции, брой пътувания на ден, общ  пробег,  качили  се  и  слезли  пътници  и  др. Трасето  по  избрания  вариант  е  с  дължина  около  4  км  и с четири  нови метростанции: кв.  Витоша - ул.“Стефан  Савов“, бул.  Симеоновско  шосе  –  ул. Проф.  д‐р  Иван  Странски, Спортен комплекс НСА ‐ ул. „Акад. Стефан Младенов“ – ул.“Проф. Атанас Иширков“, и Студентски  град  при  Студентска  поликлиника. Това разклонение на линия 2 в източна посока е в райони Лозенец и Студентски на Столична община. Разклонението на трети метродиаметър е от кръстовище  бул.\"Цариградско  шосе\"  ‐  бул.  „Йерусалим“  ‐  МФСЗ \"Арена  Армеец  София\"  ‐  бул.\"Асен  Йорданов\"  ‐  ул.\"Гео  Милев\"  ‐  до  бул. \"Евлоги Георгиев\" ‐ Военна академия \"Г.С.Раковски\". Одобреният вариант на трасе е с дължина 6,1 километра  линия, с  общо  7 нови спирки, който дава по‐добри показатели по отношение на превозени пътници и спестено време. Спирките по него са:1 – при  кръстовището  на  бул.  \"Цариградско  шосе“  с  бул. „Йерусалим“ , като трасето продължава по бул.\"Цариградско шосе\"; 2  ‐  ИПК  \"Родина\" - ул.\"Генерал  Йордан  Венедиков\"  ‐  трасето продължава  по  бул.\"Цариградско шосе\" след  това  завива  надясно  по  бул. \"Асен Йорданов\", 3 ‐при МФСЗ \"Арена Армеец София\" ‐ бул.\"Асен Йорданов\"; 4 ‐ при ул.\"Асен Йорданов\" и ул. \"Слатинска река\"; 5 ‐ при  ул.\"Гео  Милев\"  и  ул.\"Иван  Димитров  ‐  Куклата\",  след което трасета продължава по ул.\"Гео Милев\"; 6  –  при  93  СОУ  \"Ал.Теодоров‐Балан\"  (ул.\"Гео  Милев\"  и ул.\"Николай Коперник\"); 7 – при Военна академия \"Г.С€ Раковски\" и 31 СУ \"Иван Вазов\" на ул. \"Гео Милев\" и бул. \"Ситняково\".", "date": "2018.06.05", "title": "Обсъждат разширения на метрото в 7 столични района"}
{"url": "https://www.novinite.bg/articles/160632/Ninova-Evropejska-Balgariya-oznachava-evropejski-standarti-za-barba-s-korupciyata", "text": "\"Корупцията в България взима все по-големи размери. До момента имаме само имитация на борба с корупцията, но не и някакви резултати\"- каза лидерът на БСП Корнелия Нинова, която взе участие в Първата международна конференция \"Европейски практики и възможности за противодействие на корупцията\", под патронажа на президента на републиката Румен Рaдев. Като пример за тази имитация тя даде приетия от управляващите антикорупцинен закон и това, че са заявили готовност за разговори по темата и взимаме на национално отговорни решения, а са провалили заседанието на КСНС, свикано от президента. По думите й за адекватността на закона на управляващите свидетелства и фактът, че само месец след приемането му, са започнали промени в него. Корнелия Нинова поздрави президента за конференцията, защото: \"Европейска България означава и европейски стандарти за борба с корупцията.\"", "date": "2018.06.05", "title": "Нинова: Европейска България означава европейски стандарти за барба с корупцията"}
{"url": "https://www.novinite.bg/articles/160600/Zadarjaha-piyan-i-drogiran-18-godishen-shofor-s-neregistrirana-kola", "text": "Полицията във Видин задържа пиян и дрогиран 19-годишен младеж, седнал зад волана на нерегистриран лек автомобил.От полицията в областния град съобщиха, че нарушителят е задържан в ареста за 24 часа.Снощи, около 21.00 часа на ул.\"Стефан Караджа\", униформени спрели за проверка „Ситроен”, шофиран от 18-годишен видинчанин. Последвалата проверка установила, че колата не е регистрирана по надлежния ред. Тестът с дрегер отчел наличие на алкохол 1,54 промила, а проверката за наркотици реагирала положително на тетрахидраканабинол и амфетамини.Младежът отказал кръвна проба.По случая е образувано бързо производство.", "date": "2018.06.05", "title": "Задържаха пиян и дрогиран 18-годишен шофьор с нерегистрирана кола"}
{"url": "https://www.novinite.bg/articles/160617/Izsledvane-YouTube-izprevari-Facebook-sred-mladite", "text": "Ново изследване на центъра за изследвания Пю показва, че социалната платформа Facebook (Фейсбук) бива изпреварвана от други три приложения сред американските младежи. Според годишното изследване на центъра, в което са участвали американски младежи на възраст от 13 до 17 години, трите най-популярни приложения са: YouTube , Instagram (Инстаграм) и Snapchat (Снапчат). Едва на четвърто място се нарежда Фейсбук.В същото изследване се вижда, че младежите имат сравнително неутрално мнение за въздействието на социалните мрежи над тях. 45% от запитаните отговарят, че социалните мрежи нямат влияние над тях и техните връстници, 31% смятат, че социалните мрежи имат положително влияние, а 24% смятат, че социалните мрежи влияят зле.Според проучването става ясно, че близо 95% от младежите в САЩ имат достъп до интернет чрез техните телефони, а само 88% отговарят, че това се случва и чрез домашния компютър. И тъй като достъпът до интернет от телефона е много лесен се оказва, че 45% от американските младежи са почти непрекъснато в интернет, за разлика от преди 4 години, когато броят на децата стоящи почти непрекъснато в интернет е бил почти два пъти по-малък – 24%.", "date": "2018.06.05", "title": "Изследване: YouTube изпревари Facebook сред младите"}
{"url": "https://www.novinite.bg/articles/160583/Shte-zabranyat-li-retro-transporta-po-ulicite-na-Sofiya", "text": "Столичната община вече направи няколко неуспешни опита да спре движението на каруците в града. Пред камерата на „Здравей, България” обаче общинският съветник Симеон Славчев каза, че до края на юли окончателно ще бъде приета наредба, която регламентира използването на опасния ретро транспорт. Според новите правила превозните средства с животинска тяга ще могат да се движат само по малките улици в определени квартали.  Санкцията за нарушителите ще бъде конфискация на коня и каруцата. Отнетите от собствениците си животни ще се транспортират до конна база на МВР. Стопаните ще имат възможност да си ги вземат обратно след заплащане на наложената им глоба. В случай че собствениците не заплатят санкцията, конете ще бъдат продавани на търг.„С предварителна заявка по големите пътни артерии ще могат да се движат файтони за сватби и абитуриентски балове, както и с туристическа цел”, каза още Славчев.", "date": "2018.06.05", "title": "Ще забранят ли ретро транспорта по улиците на София"}
{"url": "https://www.novinite.bg/articles/160586/Gledat-myarkata-za-neotklonenie-na-zadarjaniya-za-strelbata-v-Slanchev-bryag", "text": "\r\nБургаския окръжен съд ще гледа делото за мярката за неотклонение на 37-годишния Михаил Станчев. Прокуратурата ще поиска задържане под стража.\r\nНа 2 юни в Слънчев бряг Станчев застреля със законно притежаваното си оръжие пистолет \"Макаров\" хазартния бос Коста Николов-Маджурина.Той рани и млада жена, чието състояние все още остава тежко.Михаил Станчев беше задържан при опита му да напусне страната през граничен пункт \"Лесово\". Обвиненията са за убийство и опит за убийство. Стана ясно, че причината за деянието е ревност. ", "date": "2018.06.05", "title": "Гледат мярката за неотклонение на задържания за стрелбата в Слънчев бряг"}
{"url": "https://www.novinite.bg/articles/160601/Srabski-mitnichari-zadarjaha-anabolni-steroidi-za-milioni-v-balgarski-tir", "text": "В български тир сръбските митничари задържаха анаболни стероиди и тестостерон за милиони динари. Камионът е бил управляван от български гражданин, информира БГНЕС. Незаконната пратка е открита на Граничния пункт \"Градина\" /от сръбска страна, бел.ред./ - Калотина от България. Официално камионът е пренасял алуминиеви части, но при проверката са открити 58 000 таблетки с анаболни стероиди \"Мастерон\", \"Анавар\" и над 550 инжекции \"Андропен\" и \"Сустанон\" с тестостерон. Според митническите власти стойността на задържаната стока е за над 6.5 млн. динари. ", "date": "2018.06.05", "title": "Сръбски митничари задържаха анаболни стероиди за милиони в български тир"}
{"url": "https://www.novinite.bg/articles/160629/Eva-Majdel-Na-finalnata-prava-sme-do-svobodnoto-dvijenie-na-nelichni-danni-v-ES", "text": "„Гласуваният регламент ще проправи път за развитието на технологии и изкуствен интелект, облачни услуги и анализ на големи данни.“ заяви българският евродепутат Ева Майдел по повод гласуването на позицията на Европарламента относно Регламента за свободно движение на нелични данни. В доклада на Комисията по вътрешен пазар евродепутатът Ева Майдел (ГЕРБ/ЕНП) успя да защити важни изменения и допълнения, които гарантират прилагането на Регламента за смесени потоци от данни, такива които съдържат лични и нелични данни. „В Европа имаме силен Регламент за защита на персонални данни - GDPR, веднъж приложен, той не може да бъде пренебрегнат. Важно е да имаме и силен регламент, гарантиращ свободното движение на нелични данни в съюза, защото по този начин ще е ясно, че двата регламента не си противоречат и бизнесите ще имат конкретни правила за опериране, в която и да е страна на ЕС“, коментира Ева Майдел (ГЕРБ/ЕНП). Проектозаконът гарантира, че компетентните органи ще имат достъп до нелични данни, съхранявани или обработени в друга държава-членка, за целите на регулаторен контрол, например за инспекция и одит. Също така насърчава създаването на кодекси за поведение, които да улеснят професионалните потребители свободно да преминават от един към друг доставчик на облачни услуги и да прехвърлят данни обратно към собствените си информационни системи. През септември 2017 г. Еврокомисията предложи Регламент за свободния поток на нелични данни в съюза. Заместник-председателя на ЕК, отговорен за Единния дигитален пазар Андрус Ансип благодари специално на Ева Майдел в Туитър за подкрепата и призова за бързо преминаване на Регламента през ЕП и Съвета. „За да се възползваме от възможностите, които цифровата революция предлага, ние в ЕС трябва да сме визионери и пионери що се отнася до законодателство, което едновременно да гарантира защита за потребителите, но и да предразполага бизнесът да бъде иновативен. Именно поради това, аз бях един от защитниците за законодателна инициатива, урегулираща свободното движение на нелични данни в ЕС, която е крайъгълен камък за цифровата икономика.“, допълни българският евродепутат Ева Майдел (ГЕРБ/ЕНП).", "date": "2018.06.05", "title": "Ева Майдел: На финалната права сме до свободното движение на нелични данни в ЕС"}
{"url": "https://www.novinite.bg/articles/160585/V-polza-na-balgarskite-prevozvachi-li-e-paketat-Mobilnost", "text": "Победа за българските превозвачи. Поне засега. Европейският парламент в Брюксел гласува текстовете от т. нар. „Закона Макрон”, който изкара камионите по улиците на България и Белгия. Това, което одобриха евродепутатите е в полза за нашите фирми. Родните превозвачи заплашиха дори с референдум за излизане от ЕС, ако пакетът \"Мобилност\" не бъде променен.Процедурата за приемане на пакета „Мобилност” започна в полза на българските превозвачи. Дебатът и гласуването на транспортната комисия в Европарламента вчера приключи с приемане на всички предложения за промени, внесени от българските евродепутати.Решенията на транспортната комисия, които касаят българските превозвачи: те ще могат да пренощуват в кабината на камиона, а няма да са длъжни да спят в хотели; ще могат да избират къде и кога да почиват и да взимат месечната си почивка, но преди това ще трябва да уведомят работодателите си, които от своя страна трябва да заплатят социални осигуровки в размер, приет в страната, на чиято територия се намират. Процедурата засега е само в начална фаза. Предстои тя да мине през още няколко етапа.„Изпълнена е първата точка, която беше изключително важна. Вчера беше гласувана т.нар. Директива за командироване на работници в чужбина. Това е много важна стъпка. Оттук нататък предстои още много работа. Важно е да се отбележи, че нито за минута не сме спрели да отстояваме позицията на бранша на българските превозвачи”, заяви в студиото на „Здравей, България” зам.-министърът на транспорта Ангел Попов.Относно изказването на вицепримиера Красимир Каракачанов, че страната ни трябва да заеме по-твърда позиция относно проблемите на транспортния бранш, Ангел Попов коментира с думите: „Трябва да има дипломация, без обаче да отстъпваме от нашите национални интереси”. ", "date": "2018.06.05", "title": "В полза на българските превозвачи ли е пакетът „Мобилност”"}
{"url": "https://www.novinite.bg/articles/160597/Sled-masoviya-boj-na-stolichen-bulevard-Potarpevshiyat-shte-vodi-delo", "text": "Потърпевшият при масовия бой на столичен булевард в неделя ще води дело. Това заявиха пред NOVA самият Цветан Петров и приятелката му, която била с него по време на случилото се.Шофьор пострада при масов бой в столицата след пътен инцидент с каруца.  Инцидентът станал около 11:00 ч. в неделя на булевард „Владимир Вазов” в София. Конят се отвързал, повлякъл със себе си оста от каруцата и нанесъл с нея щети на три паркирани коли, както и автомобил, чакащ на светофар. Шофьорът на последната кола Цветан Петров слязъл, за да повика КАТ, но бил нападнат от ромите в каруцата. Впоследствие трима роми са задържани. И тримата са от едно семейство, а двама са преки участници в мелето, обясни Петров.В боя се включили и няколко случайни минувачи, които опитали да помогнат на Петров. До момента обаче полицията не ги е установила. Петров е бил прегледан в болница, имал рана на главата и се наложило да бъдат направени шевове на едното му ухо.Той твърди, че ромите имали и метални предмети, което те пък отричат. Мелето приключило за 15-20 минути. Покрай него минавали хора и коли, като много от тях снимали случилото се.", "date": "2018.06.05", "title": "След масовия бой на столичен булевард: Потърпевшият ще води дело"}
{"url": "https://www.novinite.bg/articles/160619/Ot-dnes-KAT-zapochva-masovi-proverki-za-alkohol", "text": "От днес започва полицейска операция за устнаовяване на употреба на алкохол и наркотици от шофьорите, съобщиха от МВР. Тя се провежда едновременно в целия ЕС и ще продължи до 10 юни. По време на операцията освен за алкохол и наркотици ще се проверява и за \"Гражданска отговорност\". Ще се правят проверки и за невръчени електронни фишове, които ще бъдат връчвани на пътя. \"Според статистиката една от трите основни причини за възникване на тежки инциденти по пътищата на Европа, с голям брой жертви, е точно управлението на моторно превозно средство, след употреба на алкохол и/или наркотични вещества\", пише в съобщението на МВР. ", "date": "2018.06.05", "title": "От днес КАТ започва масови проверки за алкохол"}
{"url": "https://www.novinite.bg/articles/160591/Dneven-horoskop-za-vtornik", "text": "Каквото и да правите днес, трябва да давате всичко от себе си. Ако искате да постигнете успех, трябва да вложите цялата си енергия и всичко, което имате. Рискувайте, няма да съжалявате.Нещата стават странни под повърхността и вероятно няма да сте в състояние да ги разберте, ако не направите нещо съвсем скоро. Моментът е подходящ да поискате отговори на някои въпроси.Помислете какво се случва с половинката ви или с друг близък човек. Имате някои предположения, но трябва да ги предразположите да ви споделят какво се случва. Вижте повече на", "date": "2018.06.05", "title": "Дневен хороскоп за вторник"}
{"url": "https://www.novinite.bg/articles/160627/Vladimir-Kuzov-se-vrashta-v-politikata", "text": "Скандалният бивш депутат Владимир Кузов отново в политиката, но на нова политическа сцена. Той е приет за член на ДПС в София, съобщава Нова тв.През 2005 година Кузов стана депутат от националистическата партия „Атака”. Малко след това беше изключен от парламентарните й редици заради обвинение в педофилия. Делото приключи с осъдителна условна присъда. След него Кузов официално призна, че е сменил сексуалната си ориентация.Оказва се, че е сменил и политическата. „Съвсем логичен е интересът ми към ДПС, тъй като тя е единствената либерална партия в България. Която е срещу различието, за единство, срещу омразата и дискриминацията във всичките й видове. Няма никаква трансформация”, заяви Владимир Кузов.До ден днешен той настоява, че делото срещу него е било политическо, а присъда нямало. „Вие знаете, че съдебното минало е един политически процес, с който мога да ви кажа, че се гордея”, каза още той.Горд е и с новата си политическа принадлежност, която сам избрал: „Случи се съвсем нормално. Кандидатствах в тази организация на район „Оборище”, попълних заявление и съобразно устава бях приет за партиен член”.Владимир Кузов е третият експатриот, който се пренасочва към ДПС, допълни Дарик. Преди него това сториха Слави Бинев и Камен Петков като неуспели кандидати за депутати. Кузов обаче нямал амбиции за нов мандат в парламента, макар вече да е реабилитиран - тоест с чисто съдебно минало.", "date": "2018.06.05", "title": "Владимир Кузов се връща в политиката"}
{"url": "https://www.novinite.bg/articles/160588/Vladimir-Putin-e-na-rabotno-poseshtenie-v-Avstriya", "text": "\r\nРуският президент Владимир Путин ще направи днес работно посещение в Австрия. Очаква се да бъдат обсъдени двустранните отношения. Предвидена е и среща с представители на бизнеса на двете страни.\r\nВ навечерието на посещението на руския президент Владимир Путин австрийската телевизия излъчи обширно интервю с него. То бе определено като голям жест към Австрия, тъй като руският президент отказва подобни изяви и разговаря с журналисти в много редки случаи.Кремъл е поставил условие интервюто да не се прави от телевизионен кореспондент в Москва, а от журналист от Виена. Друго условие било минимум 15 минути от разговора да се излъчат в най-гледаното телевизионно време. Въпросите не са били уговаряни предварително, но пресслужбата на президента е била информирана за темите. Симултанният превод е бил поверен на преводачи на Кремъл.В хода на разговора, излъчен вчера вечерта, са били засегнати актуални международни теми. Не се стремим да разцепим Европейския съюз, казва Путин. И подчертава, че тъкмо напротив Русия има интерес от единен и процъфтяващ Съюз, защото той е главен икономически партньор на Москва.   ", "date": "2018.06.05", "title": "Владимир Путин е на работно посещение в Австрия"}
{"url": "https://www.novinite.bg/articles/160596/Raste-broyat-na-jertvite-na-vulkana-v-Gvatemala", "text": "Вече 69 са жертвите на изригването на вулкана Фуего в Гватемала. В страната е обявен тридневен национален траур. Ранените по последни данни са 46. Около 2000 души са се подслонили в специално обособени убежища. Над 3200 души са евакуирани от засегнатата от бедствието зона.Вулканът изригна мощно в неделя и затрупа с гореща пепел и кал селата, намиращи се по неговите склонове. Изригването е било толкова бързо, че жителите не са успели да избягат навреме. Очаква се броят на жертвите да расте още.", "date": "2018.06.05", "title": "Расте броят на жертвите на вулкана в Гватемала"}
{"url": "https://www.novinite.bg/articles/160604/Pochina-bivshiyat-ministar-na-otbranata-na-SASht-Frank-Karluchi", "text": "Франк Карлучи, заемал важни постове при четирима американски президенти, включително министър на отбраната при управлението на Роналд Рейгън, почина на 87-годишна възраст, съобщава БТА.Карлучи е издъхнал в дома си в неделя от усложнения в резултат на Паркинсон.Като министър на отбраната при Рейгън (1987 - 1989 г.) той преобрази Пентагона и най-вече начина на работа с Конгреса, отбеляза сегашният министър на отбраната Джим Матис.Карлучи е бил и съветник по националната сигурност и заместник-директор на ЦРУ. Опитът му го превърна в експерт при разрешаването на кризи между различните центрове на властта във Вашингтон, отбелязва АФП.", "date": "2018.06.05", "title": "Почина бившият министър на отбраната на САЩ Франк Карлучи"}
{"url": "https://www.novinite.bg/articles/160620/Paskalina-picata-koyato-udaljava-jivota", "text": "Италиански учени и готвачи са създали пица, която може да предотврати развитието на рак и сърдечносъдови заболявания, пише в. \"Дейли мейл\".Пицата \"Паскалина\", направена от неаполитански специалисти, е наричана още \"пицата, която удължава живота\" и \"противоракова пица\".Тестеното изделие се прави с продукти, които влизат в състава на Средиземноморската диета. Тази диета е известна с ползите, които носи за здравето.Пицата с основа от пшенично брашно е покрита с чери домати, вид броколи, маслини, студено пресован зехтин, чесън и чили. В \"Паскалина\" няма месо или каквито и да е било сирена или кашкавал.https://twitter.com/Съставките й са избрани заради способността им да намаляват риска от развитие на сърдечносъдови болести и на някои видове злокачествени заболявания на храносмилателната система, включително рак на дебелото черво.Учените от италианския Институт за борба с раковите заболявания твърдят, че \"Паскалина\" е достатъчно здравословна, за да се консумира два пъти седмично.През 2003 г. учени откриха, че за хората, които хапват пица, рискът от развитие на рак на ларинкса е с 59 процента по-нисък, на хранопровода - с 34 процента по-нисък, и на дебелото черво - с 26 процента по-нисък.Благоприятният ефект се приписва на доматите. В кожата им се съдържа антиоксидант, наречен ликопен, който е известен с противораковите си свойства.", "date": "2018.06.05", "title": "„Паскалина“ - пицата, която удължава живота"}
{"url": "https://www.novinite.bg/articles/160621/Putin-zapochva-vizita-v-Avstriya", "text": "Владимир Путин пристига на посещение в Австрия.Основна тема по време на разговорите му ще бъдат търговските и икономически отношения между Москва и Виена.\"Русия не си поставя за цел да внася раздори в Евросъюза, а има интерес той да бъде единен\", каза Путин в интервю за австрийската телевизия О Ер ЕФ преди пристигането си във Виена.", "date": "2018.06.05", "title": "Путин започва визита в Австрия"}
{"url": "https://www.novinite.bg/articles/160625/V-Belgiya-zadarjaha-13-dushi-zaradi-manipulirane-na-tenis-machove", "text": "Тринадесет души са задържани в Белгия при разследване за манипулиране на мачове от ниските нива на професионалния тенис, съобщи федералната прокуратура в страната, цитирана от \"Дневник\". Според официалната информация криминална организация, която има връзки в Белгия и Армения, подкупва професионални тенисисти от 2014 г., опитвайки се да манипулира крайния изход на мачове.Двубоите обикновено са от турнирите, които нямат телевизионно излъчване - сериите \"Фючърс\" и \"Чалънджър\" при мъжете. В тях играчите по-лесно са манипулирани, твърдят прокурорите.В разследването белгийските власти са получили помощ от службите в Германия, Франция, България, Словакия, Холандия и САЩ. За момента 13-те задържани са в ареста, като на по-късен етап съдията ще реши колко дълга ще бъде мярката им.Независимият доклад, поръчан от ръководителите на спорта, сочи, че тенисът е изправен пред \"сериозни проблеми с манипулирането на мачове заради увеличаването на интернет залозите\". Играчите от по-ниските нива на тениса са много уязвими заради по-малките наградни фондове.В началото на годината Международната асоциация за сигурност в спорта (ESSA) обяви, че за 2017 г. подадените сигнали за съмнителни мачове са 266. С общо 160 мача тенисът за пръв път изпревари футбола в негативната класация.", "date": "2018.06.05", "title": "В Белгия задържаха 13 души заради манипулиране на тенис мачове"}
{"url": "https://www.novinite.bg/articles/160577/Slanceto-se-krie-ot-gramotevici-sled-obyad", "text": "Слънце до обяд, после облаци и дъжд с гръмотевици ще има и днес. Максималните температури ще са между 29 и 34 градуса, според прогнозата на НИМХ. Над Черноморието облачността ще е променлива, около и след обяд ще има краткотрайни валежи, придружени с гръмотевици. Възможни са и градушки. Максималните температури на въздуха ще са от 25 до 29 градусе. Морската вода ще се стопли до 21-22 градуса. Слънце ще грее до обяд и в планините, по-късно и там ще превали и прегърми. Ще духа до умерен вятър от северозапад. ", "date": "2018.06.05", "title": "Слънцето се крие от гръмотевици след обяд"}
{"url": "https://www.novinite.bg/articles/160580/Sadat-reshava-dali-da-otstrani-ot-dlajnost-Desislava-Ivancheva", "text": "Апелативният специализиран съд решава днес за отстраняването от длъжност на кмета на Младост Десислава Иванчева. В предишното заседание обвиняемите Биляна Христова-Петрова и Десислава Иванчева поискаха 3-дневен срок за запознаване с материалите по делото.Иванчева вече беше отстранена от поста си на първа съдебна инстанция. Съдиите уважиха искането, което внесе прокуратурата, с мотивите, че оставянето на кметицата и нейната заместничка на поста им ще затрудни разследването.Повод за отстраняването на Иванчева бе издадена от килията ѝ заповед за уволнението на зам.-кмета Румен Русев.Лицето Иванчева се счита за действащ кмет и извършва действия като длъжностно лица, заяви прокурорът. Русев обаче е свидетел по делото за подкуп срещу Иванчева и Петрова и отстраняването му може да се приеме като натиск над свидетели. Така тя отправя и предупреждение към други свидетели, смята обвинението.Съдията се съгласи и отстрани от длъжност и Биляна Петрова, която е подписвала от ареста само молба за отпуск.Това е активно мероприятия да бъда свалена, оклеветена и унищожена психически и физически, заяви Десислава Иванчева в залата. Това е политическа атака срещу мен, държат ме изолирана, не мога да давам и получаван писма, не мога да се свържа с външния свят, за мен това е репресия, каза още тя.Кметът на район „Младост\" Иванчева беше арестувана при спецакция на новосъздадената антикорупционна комисия със сумата от 70 хил. евро подкуп от строителен предприемач.", "date": "2018.06.05", "title": "Съдът решава дали да отстрани от длъжност Десислава Иванчева"}
{"url": "https://www.novinite.bg/articles/160609/Otbelyazvame-Svetovniya-den-na-okolnata-sreda", "text": "Световният ден на околната среда се отбелязва всяка година на 5 юни за насърчаване на осведомеността и действията за опазване на нашата околна среда.От своето честване през 1974 г. кампанията се е превърнала в глобална платформа, посветена на опазването природата, която се популяризира в над 100 страни.„Да победим замърсяването с пластмаси“ е темата на Световния ден на околната среда 2018 г. - тема, която приканва всички ни да се замислим как можем да променим ежедневието си, за да намалим вредите от замърсяването с пластмаси върху околната среда, дивата природа и нашето здраве. Това съобщават от Министерство на околната среда и водите (МОСВ).Инициативата е възможност за всеки от нас да даде своя принос и да се включи в борбата срещу замърсяването с пластмаси по света, чрез някои от многобройните начини за това. И не е нужно да се чака до 5 юни, за да се действа. ", "date": "2018.06.05", "title": "Отбелязваме Световния ден на околната среда"}
{"url": "https://www.novinite.bg/articles/160612/Na-masata-za-pregovori-za-imeto-na-Makedoniya-ostavat-tri-predlojeniya", "text": "Република Северна Македония, Република Горна Македония и Република Нова Македония са имената, които са останали на масата за преговори между Скопие и Атина, след като отпадна и предложението за Република Вардарска Македония. В следващите дни може да се стигне до постигането на споразумение, с който да бъде сложена точка на десетилетния спор за името на Македония. Това заяви министърът на външните работи на Гърция Никос Коциас в интервю за държавната телевизия ЕРТ, отбелязва скопското електронно издание МКД. Запитан защо се бави телефонният разговор между премиерите на Македония и на Гърция, Зоран Заев и Алексис Ципрас, Коциас заяви, че „правителството на съседната страна се сблъска с проблеми и сега обмисля някои ревизии на договора, т.е. рамката за споразумение, която беше установена на срещите с македонския външен министър Никола Димитров в Ню Йорк и Брюксел\".Коциас обаче изрази надежди, че тези трудности ще бъдат преодолени до няколко дни.\"Сега е моментът да кажем голямото „да“ или голямото „не\". Сделката не е спринт на 100 метра, има камъни и падания, и трябва да имаме търпение. Но докато няма споразумение, нищо не е завършено\", коментира първият дипломат на Атина.Според него споразумението е добър компромис, от който печелят и двете страни. Гръцкият министър не пожела да коментира информацията, че е договорено името Северна Македония и заяви, че окончателният вариант ще бъде обявен от премиерите на двете съседни държави.\"Наш национален интерес е да решим проблема с името на съседа и това е целта на нашата активна външна политика\", категоричен бе Коциас. ", "date": "2018.06.05", "title": "На масата за преговори за името на Македония остават три предложения"}
{"url": "https://www.novinite.bg/articles/160611/Dimov-Parvata-stapka-v-borbata-sas-zamarsyavaneto-s-plastmasi-e-promyanata-v-misleneto", "text": "Политиката за намаляване на замърсяването с пластмаси е приоритет за Министерството на околната среда. Това се казва в приветствие на министър Нено Димов по случай Световният ден на околната среда, разпространено от пресцентъра на ведомството. \"Да победим замърсяването с пластмаси\" е темата на Световния ден на околната среда за 2018 г., припомнят от там.Българското председателството на Съвета на ЕС също издигна като ключов приоритет прехода към кръгова икономика и ефективното използване на ресурсите. Очаква се през юни на Съвета на министрите на околната среда да бъдат приети заключения, които да поставят основата на бъдещите законодателни решения в тази посока, подчертава министър Димов в обръщението си.Той припомня, че в края на миналия месец е поставено началото на кампания за намаляване и разделно събиране на пластмасовите отпадъци по българското Черноморие. Според експертни изследвания 80 на сто от замърсяването на моретата от пластмаси идва от сушата. Затова в началото на летния сезон призовахме концесионерите на плажовете доброволно да поставят информационни табели и съдове за разделно събиране и оползотворяване. В края на сезона ще обобщим резултатите и ще предприемем конкретни законодателни инициативи в тази посока, се казва в текста.Първата и най-важна стъпка в борбата със замърсяването от пластмаси е промяната в мисленето, посочва министърът. По думите му, цитирани в съобщението, много е важно да започнем промяната още при дизайна на продуктите, така че те да са от рециклируеми суровини, да са с възможно най-дълъг живот и употреба и накрая отново да се превръщат в суровини.\"Днешният празник е повод да се замислим как заедно можем да търсим и намираме решения за постигане на баланса между опазването на природата и икономическото развитие. Защото това ще осигури и по-добро здраве и качество на живот на хората. Инициативата е възможност за всеки от нас да даде принос и да се включи в борбата срещу замърсяването с пластмаси. Не е нужно да чакаме 5 юни - нека започнем сега!\", призовава в приветствието си министър Нено Димов.", "date": "2018.06.05", "title": "Димов: Първата стъпка в борбата със замърсяването с пластмаси е промяната в мисленето"}
{"url": "https://www.novinite.bg/articles/160618/Operata-Aida-na-scenata-na-Sofijskata-opera-i-balet-8-9-i-10-yuni", "text": "Една от най-играните опери на маестро Джузепе Верди, „Аида“ не случайно е предизвиквала и продължава да предизвиква въображението на големите режисьори не само за оперната сцена, но и за филмови версии. Какво я прави толкова атрактивна и толкова обичана? Известният аржентински режисьор Уго де Анна дава един възможен отговор. Той е намерил интригуващ отговор за своята постановка на Софийска сцена, след фантастични такива на най-голямата открита сцена, Арена ди Верона. Оперният шедьовър на маестро Верди се разиграва в ефектно виртуално триизмерно пространство, потърсено в огледалното отражение на египетски релеф, фон на сменящите се картини. Зрителят е омагьосан от играта с отраженията, ефектните костюми, приказното и иносказателното в това запомнящо се внушение. Изживяване, което всеки път е различно с различните артистични състави. Запомваща е сцената, в която двете съпернички за любовта на Радамес, Аида и Амнерис разиграват истински театър с огромните червени ефирни платна, обгръщащи пространството на всяка от тях, както и триумфалната сцена, ефектно решена пирамидално и превръщането на пирамидата в гробница за двамата влюбени – Аида и Радамес на финала. Незабравимо филмово изживяване. Внушение близко до съвременника и в изградените контрастни емоции и обрати в сюжета между триъгълника Аида, Амнерис и Радамес. Фигурата на главния жрец, неговата абсолютната власт, по-силна и от тази на фараона е определяща в решаване съдбата на георите. Той води действието. Той произнася присъдите. Уго де Ана насочва вниманието към сложните колизии на Аида и Амнерис, влюбени в Радамес. Аида, разкъсвана от любовта към Радамес и любовта към родината. Тя е тази, която прави Радамес предател в името на любовта им, но която приема смъртта заедно с Радамес, като единствен възможен край. Амнерис, влюбена и ревнива, отмъстителна, но победила гордостта си има сили да признае любовта си към Радамес, умолява жреците за милост, проклина жестокостта им, остава в своята самота над гроба на двамата влюбени. Все силни страсти. Страсти, колкото далечни на съвременника, толкова възможни, стига да ги събуди в себе си. Нещо, което може да се случи при срещата с безсмъртната опера на маестро Джузепе Верди на сцената на Софийската опера с три различни, звездни състава, в тази фантастична постановка на Уго де Анна. Диригент и на трите спектакъла е гост диригента, Джордано Белинкампи . В първия спектакъл на 8 юни, в ролята на Аида гостува Цветелина Василева, сопраното, което ако искаме да чуем трябва да попътуваме към големите световни сцени. В ролята на Рамфис е Гиорги Киров, също гост. Във втория спектакъл на 9 юни, в ролята на Аида е Радостина Николаева, която бе избрана за премиерата на постановката в 2013 година, неин партньор в ролята на Радамес е Мартин Илиев. Двама артисти, които също гостуват на чужди сцени, а у нас помним внушението им от Вагнер на Софийска сцена и от много други спектакли. На третия спектакъл на 10 юни, в ролята на Радамес гостува Камен Чанев, а в ролята на Аида - Цветелина Василева. Петър Бучков, Гергана Русекова и други познати артисти ще пеят в обичаната опера!", "date": "2018.06.05", "title": "Операта „Аида“ на сцената на Софийската опера и балет- 8, 9 и 10 юни"}
{"url": "https://www.novinite.bg/articles/160624/Jalt-kod-za-silni-dajdove-v-shest-oblasti-u-nas", "text": "Жълт код за силен дъжд и гръмотевици е в сила за шест области у нас във вторник. Предупреждението важи за Бургас, Сливен, Ямбол, Хасково, Кърджали и Смолян.След привидно спокойното утро, в следобедните часове във вторник отново има вероятност за интензивни, краткотрайни валежи, придружени с гръмотевици, предупреждават синоптиците.Очакваните количества дъжд са от 20 до 35 л/кв.м, като на отделни места е възможно да паднат и повече. Има условия и за градушки.", "date": "2018.06.05", "title": "Жълт код за силни дъждове в шест области у нас"}
{"url": "https://www.novinite.bg/articles/160590/Zelena-svetlina-za-videonablyudenieto-v-yasli-detski-gradini-i-uchilishta", "text": "От Инициативния комитет за качествена и иновативна образователна система бихме желали да ви информираме, че във връзка с влезлия в сила Регламент (ЕС) 2016/679, основателно възникна необходимост от разясняване на въпросите относно тълкуването на GDPR в частта за видеонаблюдението в детски градини, ясли и училища. КЗЛД излезе със становище с рег. No П-5375/2017 г. от 30.04.2018 г., което официално бе поискано от Държавна агенция закрила на детето, като това становище дава отговори относно новите изисквания за личните данни, свързани с реда за осъществяването на видеонаблюдение в яслите и детските градини, което е относимо и за учебните зали в училищата. Становището на КЗЛД е категорично, че е достатъчно да бъдат поставени табели, че има видеонаблюдение в помещенията и друго съгласие не е необходимо. Не се изисква съгласието на всички учители и родители, за да има такава система за видеонаблюдение. Инициативният комитет ще предприеме стъпки и ще настоява Столична община да изпълни поетия ангажимент за поставяне на видеонаблюдение във всички ясли и детски градини при положение, че се спазва закона и нормативна уредба. Ако до преди това се изискваше съгласие на всички родители (нещо, което ние оспорвахме), то сега с влизането на новия регламент това не е необходимо. Въпреки че според регламента за защита на личните данни не е проблем да има видеонаблюдение дори и в спалните помещения и тоалетните, според конвенцията на ООН за защита правата на човека това не е допустимо с оглед на това, че трябва да се гарантира неприкосновеност на личността. Многобройните сигнали за злоупотреба и погазване на правата на деца, на ученици и на учители, както и неадекватното разглеждане на подадените сигнали (именно поради липса на доказателства), обуславя все повече необходимостта от инсталиране на камери в яслите и детските градини, като е важно да се отбележи, че това е искането на болшинството от родители, както и на все повече работещи в системата на предучилищното и училищно образование. Освен това в подкрепа на тезата, че основен приоритет е физическото и психическото здраве на децата освен Столична община, са се обявили и по-голямата част от другите общини, изразявайки готовност да финансират видеонаблюдение в яслите и детските градини. С влизането на новия европейски регламент за личните данни вече не е необходимо да се иска разрешението на всички родители и служители за поставяне на видеонаблюдение и настояваме доц. д-р Чобанов (зам.-кмет по образованието на Столична община) и г-жа Фандъкова (кмет на Столична община), които преди няколко месеца заявиха, че от Столична община ще финансират видеонаблюдение във всички столични ясли и детски градини, но спазвайки законодателството да го направят. Ето сега имаме становището на Комисията за защита на личните данни и затова настояваме да бъде използвано времето за летни ремонти и есента вече да има видеонаблюдение във всяка столично детско заведение. Като призоваваме това да се случи и в учебните зали на училищата, където видеонаблюдението все още не е факт.", "date": "2018.06.05", "title": "Зелена светлина за видеонаблюдението в ясли, детски градини и училища"}
{"url": "https://www.novinite.bg/articles/160584/Bil-Klintan-Izvinyavam-se-na-Monika-Lyuinski-i-podkrepyam-Me-Too", "text": "Американският президент Бил Клинтън (1993 – 2001 г.) се извини на Моника Люински и заяви, че подкрепя движението Me Too.През 90-те той имаше връзка със стажантката, заради която едва не се раздели с поста си.„Извиних се на семейството ми, на Моника Люински и семейството й, на американския народ пред комисия в Белия дом, което беше широко отразено. Живях с това през цялото време. И мисля, че движението Me Too е закъсняло”, заяви Клинтън.Той говори на представяне на новата си книга, написана съвместно с автора на бестселъри Джеймс Патерсън. Трилърът “Президентът изчезна\" разказва за държавен глава, който изчезва, докато се опитва да предотврати апокалиптична кибератака.Романът оглави списъка на бестселърите на “Амазон” още преди да е пуснат в продажба. ", "date": "2018.06.05", "title": "Бил Клинтън: Извинявам се на Моника Люински и подкрепям Me Too"}
{"url": "https://www.novinite.bg/articles/160593/KZP-Sega-potrebitelite-obmenyat-za-edin-den-danni-prez-Internet-kolkoto-predi-za-godina", "text": "В момента толкова активно се обменят данни по Интернет през мобилните мрежи, че за един ден този трафик е колкото е бил преди за една година. Говорим за наистина колосални промени. Това заяви председателят на Комисията за защита на потребителите (КЗП) Димитър Маргаритов в предаването „Резонанс“ по телевизия „Евроком“. Според него многократно завишената консумация – от една страна, и все по-лесният достъп до Интернет за обмен на информация и чрез алтернативни канали, като Wi-Fi например – от друга, са сред катализиращите фактори за постепенното отпадане на таксите за роуминг и в Западните Балкани. По думите му процесът се подобрява най-вече за потребителите. „При всички случаи и операторите няма да са на загуба, дори и да се наложи да направят някакви инвестиции, които в средносрочен план с темпа, с който се развиват тези технологии, със сигурност ще им се изплатят“, добави той. „Във време, в което можете да влезете във всяко кафене, ресторант, хотел, дори и в парк и да си пуснете безплатен интернет, в съседни държави да се плащат по 15 евро за мегабайт или по 3 евро за минута разговор не е адекватно“, коментира председателят на КЗП. Маргаритов изрази убеждението си, че всички мобилни оператори коректно ще въведат новите тарифи съгласно предложената от българския еврокомисар Мария Габриел пъртна карта за намаляване на таксите в следващите периоди. И даде пример, че са го направили при отпадането на таксите за роуминг в Европейския съюз през лятото на миналата година. Той отбеляза, че вече са факт и реални действия, а от началото на август ще започне първият етап на поевтиняването. „Целта е в рамките на следващото лято да говорим за десетократни понижения“, каза още Маргаритов.", "date": "2018.06.05", "title": "КЗП: „Сега потребителите обменят за един ден данни през  Интернет, колкото преди за година“"}
{"url": "https://www.novinite.bg/articles/160598/Nad-500-sela-u-nas-s-1-ili-nikakav-jitel", "text": "Общо 571 села в страната са без население или с едноцифрен брой жители, показва справка на БТА, направена в Националния регистър на населените места на НСИ за броя на жителите по селища към 31 декември 2017 година. Към 31 декември 2017 година у нас има общо 5 256 населени места, от които градовете са 257, селата - 4 997, а два са манастирите със статут на населено място - Клисурски и Рилски. От всички 4 997 села в България точно 571 са без население или с едноцифрен брой жители или с 5 повече в сравнение с предходната 2016 година, сочат данните.Общият брой на селата с едноцифрен брой жители е 409, а 162 са населените места, в които няма нито един постоянен обитател. Селата без население се увеличават с 5 пет в сравнение с 2016 година.С един жител в страната са точно 71 села. По двама души население има в 61 населени места, а по трима - в 49 села. 48 населени места в България са с по четирима жители. С по пет души постоянно население са 47 села, а с по шестима жители - 40 села. Общо 27 села имат по седем жители, други 35 са с по осем обитатели, а 31 села са с деветима души население.Най-много села без население и с едноцифрен брой жители има в област Габрово.Селата без население са разположени в 11 области на страната, а тези с едноцифрен брой жители са пръснати в 22 области. Справката в регистъра показва, че най-много села без жители /61/ и най-много с едноцифрен брой на населението (112) има в Габровска област - общо 173. В Габровска област има общо 349 населени места, което означава, че почти половината от тях са или необитаеми, или с едноцифрен брой на жителите.След Габровска област се нарежда област Велико Търново (общо 336 населени места) с 58 села без постоянно население и 85 села с едноцифрен брой на обитателите. В двете области са разположени повече от половината от селата в разглежданата група. В област Кърджали има 11 села без жители и 25 с едноцифрен брой население. В Смолянска област има 8 села без население и 32 села с едноцифрен брой на населението. Седем населени места в област Хасково са без нито един жител, а други 20 с едноцифрен брой на жителите.В областите Стара Загора и София са разположени по четири села без население и съответно 7 и 25 населени места с едноцифрен брой на жителите си. Три села в Кюстендилска област нямат нито един жител, а други 25 са с население под 10 души. В Благоевградска, Бургаска и Търговищка област са разположени по две села без жители и съответно 19, 2 и 11 населени места с едноцифрен брой на населението.С различен брой на селата с едноцифрен брой на населението са областите Перник (15 села), Добрич (13 села), Видин (5 села)и Варна (3 села). По две села с едноцифрен брой жители са разположени в областите Монтана, Пазарджик и Силистра. Във Врачанска, Пловдивска, Сливенска и Шуменска област има по едно село с едноцифрен брой жители, показва справката.В 1 734 населени места жителите са под 100 души.Общо 1 734 населени места, включително Клисурски и Рилски манастир, които имат статут на населено място, са с население под 100 души при 1 708 през 2016 година. Ако към тях се прибавят и селата с нулево население - 162, общият брой на населените места под 100 жители става 1 896 или повече от една трета от всички населени места в страната, включително и градовете.Към края на миналата година 296 села имат население между 10 и 20 души включително, като 44 села имат точно по 10 жители. В тази група попада и Клисурският манастир с 11 постоянни обитатели. От 21 до 30 жители имат 187 села, а от 31 до 40 жители - 151 населени места, включително и Рилският манастир със своите 38 обитатели. В 145 села населението към края на миналата година е между 41 и 50 души. В други 128 села живеят постоянно между 51 и 60 обитатели. В 118 села населението е между 61 и 70 души, а в 101 между 71 и 80 души. В 122 населени места населението е между 81 и 90 жители, а в 77 - жителите са между 91 и 99 души. Към края на 2017 година 7 села имат по точно 100 души население. Най-многобройна е групата на селата с население между 101 и 200 души.Справката в регистъра показва, че най-многобройна е групата на селата, в които живеят между 101 и 200 души включително - 705 села. Следва групата на селата с население между 201 и 300 души, в която попадат 515 населени места. Трета по големина група е на селата с обитатели между 301 и 400 души, в която попадат 402 села. В 381 населени места постоянните жители са между 1 001 и 2 000. В 266 села броят на обитателите е между 401 и 500 души, а в 217 - между 501 и 600. В 177 села населението е между 601 и 700 жители. Между 701 и 800 обитатели имат 141 села. В 111 села населението е между 801 и 900 жители, а в 78 живеят между 901 и 1 000 души, като едно населено място - Върбица, обл. Велико Търново, има точно 1 000 обитатели.Общо 77 села попадат в групата с население между 2 001 и 3 000 жители. В други 19 села живеят между 3 001 и 4 000 души. В 4 села населението е между 4 001 и 5 000 души. Две села попадат в групата между 5 001 и 6 000 жители и още едно в групата над 6 000 жители.[img wide]33651986[/img]Най-голямото българско село Лозен е по-голямо от 144 града.  И към края на миналата година, независимо че намалява с 24 души, най-голямото българско село остава Лозен (обл. София-град) с население 6 228 души. Справката показва, че Лозен е по-голям от 144 града или иначе казано от повече от половината градове в страната.Следващото по големина село е Айдемир (обл. Силистра) с население 5 651 души. Топ 10 на най-големите села допълват Бистрица (обл. София-град) с 5 040 души, Драгиново (обл. Пазарджик) с 4 695 жители, Казичене (обл. София-град) със своите 4 633 обитатели, Розино (обл. Пловдив) с 4 254 жители, Градец (обл. Сливен) с 4 128, Мало Конаре (обл. Пазарджик) с 3 993 души, Труд (обл. Пловдив) - 3 991 жители и Калипетрово (обл. Силистра) - 3 804 жители. Любопитно е да се отбележи, че цели 2 453 села или почти половината в страната са по-големи от най-малкия град в България - Мелник, който има 189 жители към края на миналата година. Точно пет села - Бърчево и Стойките (обл. Смолян), Башево (обл. Кърджали), Свежен (обл. Пловдив) и Слатина (обл. Монтана), имат население колкото Мелник. ", "date": "2018.06.05", "title": "Над 500 села у нас - с 1 или никакъв жител"}
{"url": "https://www.novinite.bg/articles/160581/Prodadoha-kartina-na-Van-Gog-za-rekordnite-7-mln-evro", "text": "Картина от младежките години на Винсент ван Гог бе продадена за повече от 7 милиона евро. Това се случи на търг в Париж, съобщава БНТ.Платното \"Жени, кърпещи рибарски мрежи на дюните\", рисувано от Винсент ван Гог, когато е на 28 години, бе продадено за рекордната сума от над 7 милиона евро при първоначална оценка 3 и 5 милиона евро. Това е първа продажба на търг на творба на холандеца във Франция от 20 години насам.Творбата е вдъхновена от провинциалния пейзаж около Хага, където Ван Гог е прекарал кратко време. Според организаторите на търга в нея се откриват всички характеристики на творчеството на Ван Гог, а това е единственият пейзаж, който художникът рисува през тази епоха. Картината беше собственост на частен европейски колекционер, който я отдаде под наем за 8 години до 2015 г. на музея на Ван Гог в Амстердам.Последната продажба в Париж на търг на творба на Ван Гог е от средата на 90-те години и е продадена за 10 милиона долара.", "date": "2018.06.05", "title": "Продадоха картина на Ван Гог за рекордните 7 млн. евро"}
{"url": "https://www.novinite.bg/articles/160592/Tornado-mina-prez-varnensko-selo", "text": "Торнадо е преминало около 15:30 часа вчера през варненското село Куманово. Нанесени са щети на няколко къщи, постройки и земеделски земи. Няма пострадали хора. Торнадото се е разразило по същото време, когато Варна беше потопена под вода от поройни дъждове, предаде .Торнадото е вдигнало покрива на една от къщите в село Куманово, строшило го е на две и го е хвърлило на асфалта пред сградата. И на други къщи са пострадали покривите. Има изкоренени дървета. Жителите на селото разказват как ламарини и керемиди са били вдигнати от вихрушката и са се въртели във въздуха над домовете им.\"Силно бучене имаше и после изведнъж всичко във въздуха се въртеше. Бягахме към вкъщи да затваряме вратите и прозорците. При нас оранжерията е потрошена\", сподели Атанаска Палашева.\"Засега 12 къщи съм преброил. Една от тези къщи е тази зад мен, която целият покрив го няма. За първи път виждам такова нещо в нашето село. Имаше и гаражи паднали, имаше и три бора, които са на метър и половина отрязани\", каза Иван Инджов, кмет на Куманово.Бедствието е продължило не повече от 15 минути. Веднага след това жителите на селото са започнали да разчистват. Най-големите отломки са отстранени от пътя с фадрома, осигурена от кмета на община Аксаково, а през следващите дни предстои комисия да оцени щетите.В същото време Варна беше блокиран от наводнения, причинени от поройния дъжд, който се изсипа за кратко над града. Шахтите не успяха да поемат огромното количество вода и улиците се превърнаха в реки. Това предизвика големи задръствания по основните булеварди. В пожарната служба са получени около 40 сигнала за наводнени избени помещения, гаражи и обществени сгради. Сред тях са 3 детски градини, трафопост, както и приземния етаж на АГ-болницата във Варна.", "date": "2018.06.05", "title": "Торнадо мина през варненско село"}
{"url": "https://www.novinite.bg/articles/160606/Praznik-na-kiseloto-mlyako-se-podgotvya-v-Tran", "text": "Празник на киселото мляко ще се състои на 30 юни в Трън, съобщиха от общината. Той е организиран от община Трън, съвместно с \"Ел Би Булгарикум\" и фондацията \"Д-р Стамен Григоров\". Поканени са местните фермери, майстори на художествени занаяти и на домашната кухня. В празника ще се включат и представители на съседни общини от България и Сърбия. Ще има конкурси за домашно приготвени кисели млека, сирена, кашкавали и други ястия и десерти с кисело мляко. За гостите и участниците в празника са организирани дегустации на млечни продукти, ястия и десерти, фолклорна програма. Посетители ще приема и Музеят на киселото мляко в с. Студен извор, близо до родната къща на д-р Стамен Григоров - откривателят на \"лактобацилус булгарикус\". Гостите ще се запознаят и с традициите в млекопроизводството и в бита на трънчани.", "date": "2018.06.05", "title": "Празник на киселото мляко се подготвя в Трън"}
{"url": "https://www.novinite.bg/articles/160599/Pone-40-kashti-sa-bez-pokrivi-sled-buryata-vav-Varnensko", "text": "\"20 къщи останаха без покриви на територията на община Аксаково, 12 къщи в Куманово и 8 в Климентово. И днес ще продължат да се описват щетите. Ще бъдат отпуснати еднократни помощи в размер на 325 лева. Само едно семейство е останало без жилище, но е осигурено място, където да пребивава. Така че към момента нямаме бедстващи хора.\" Това каза областният управител на Варна Стоян Пасев пред Нова тв. Пасев следи ситуацията след обилния дъжд, който вчера наводни центъра на града. В околните селища обаче, където вилня малко торнадо, все още има проблеми.Пасев добави, че \"след всяко бедствие, има и криза. Създаде се кризисна ситуация. Но за да обяви областният управител криза, трябва да има бедствено положение на територията на поне две общини. Въпреки това общините могат да кандидатстват за помощи към Комисията за бедствия и аварии, ако има нанесени материални щети върху инфраструктурата или обществените сгради”.\"От огромното количество дъжд, което се изля вчера във Варна, проточният канал, минаващ под влаковите релси, не можа да побере цялата вода. Днес трябва да съберем щаба, за да се прецени как могат да се отточат дъждовните води. И може би трябва да се мисли за друг маршрут на канала\", каза още Пасев.По думите му калта, нанесена от валежите, вече е отстранена от влаковите релси и влаковете са пуснати частично да преминават.", "date": "2018.06.05", "title": "Поне 40 къщи са без покриви след бурята във Варненско"}
{"url": "https://www.novinite.bg/articles/160614/Postaviha-punkt-za-opasni-otpadaci-pred-Stolichniya-inspektorat", "text": "Мобилен пункт за безвъзмездно събиране на опасни отпадъци от домакинствата e разположен на паркинга пред Столичния инспекторат. На 5 юни се отбелязва Световния ден на околната среда, който се чества от 1973 г. насам, съгласно резолюция на Общото събрание на ООН. Стремежът на ООН е да придаде човешко измерение на проблемите с околната среда и да насърчи всеки един да предприеме реални действия за опазването на Планетата.Ще се събират живак и живаксъдържащи уреди. Ралица Ангелова-изпълнителен директор на \"Балбок инжинеринг\" допълни: \"Ще се събират опасни отпадъци от бита, които представляват остатъци от бои, лакове, разредители, битова, строителна химия, замърсени опаковки - това са всички опаковки, които са със знак на опасност върху тях. Ако обърнем внимание, някои от опаковките носят знаци, ще съдържимото е корозивно, или запалимо, или токсично. Те в никакъв случай не трябва да бъдат изхвърляни в общите отпадъци. Също така ще събираме живачни термометри, уреди, които съдържат живак и не на последно място стари лекарства, от които гражданите искат да се освободят\", предаде БНР.На 21-23 юни е тридневната лятна кампания в „Овча купел“, „Лозенец“ и „Триадица“, „Слатина“ и „Подуяне“.0700 11 750 е универсалният тел. номер за запитвания и заявки.Актуална информация за разполагането на мобилния пункт може да се открие на  във Facebook.", "date": "2018.06.05", "title": "Поставиха пункт за опасни отпадъци пред Столичния инспекторат"}
{"url": "https://www.novinite.bg/articles/160595/Proizvoditeli-na-chereshi-blokirat-edin-ot-izhodite-na-AM-Trakiya", "text": "Производители на череши ще блокират един от изходите на автомагистрала \"Тракия\".Причината за протеста им е ниската изкупна цена на черешите. Производителите продават стоката си за 60 стотинки за килограм, а в същото време тя стига до крайния потребител на близо 10 пъти по-висока стойност.Затова - от 12:00 до 16:30 ч., има планирани протестни действия на производителите. В рамките на четири часа и половина ще бъде блокиран изходът на „Тракия” от град Стара Загора.", "date": "2018.06.05", "title": "Производители на череши блокират един от изходите на АМ \"Тракия\""}
{"url": "https://www.novinite.bg/articles/160607/Patriotite-ot-VMRO-iskat-MVR-da-zabrani-gej-parada-kato-zaplaha-za-obshtestveniya-red", "text": "В сигнал до вътрешния министър Валентин Радев общинският съветник от ВМРО – Българско национално движение в СОС Карлос Контрера настоява МВР да забрани провеждането на София прайд на 9-и юни. Заместник-председателят на постоянната комисия по обществен ред и сигурност към Столичен общински съвет Карлос Контрера изтъква, че съгласуването на провеждането на гей парада е допуснато при нарушаване на принципни положения на Закона за събранията, митингите и манифестациите, Закона за общинската собственост и Закона за МВР. Според него е недопустимо да се правят контролно-пропускателни пунктове, да се пречи на гражданите часове преди гей парада да преминават през парка. Също така той посочва, че са недопустими практиките да се блокират цели улици и тротоари като зони за сигурност за едно де факто частно парти. Общинският съветник поставя остро и въпроса за охраната на парада от полицейските органи и сумата, която отново ще бъде платена с парите на данъкоплатците за разходите по пазенето на гей парада. Представителят на ВМРО посочва, че не е нормално 1200-1300 полицаи да охраняват това мероприятие и да се харчат по над 160 000 лв. от бюджета на МВР. Именно в тази връзка в сигнала се изтъква, че има очевидно противоречие в действията на МВР. При толкова охраната от полицейски служители това означава, че има данни за заплаха за обществения ред. В този случай МВР трябвало да ги предостави на Столична община и парадът или да се забрани, или да се премести на друго място, в друг ден и час. Ако не съществуват заплахи за сигурността и обществения ред съгласно чл. 12, ал. 1 и 2 от Закона за събранията, митингите и манифестациите, то не е нужно МВР да охранява това мероприятие или поне не с такъв интензитет. Карлос Контрера упреква министъра на вътрешните работи, че за втора поредна година не взема отношение по темата и допуска явно нарушаване на закона, за да се угоди на организаторите на гей парада, които никога не са изявявали желание да си покрият разходите по охраната. Заместник-председателят на комисията по обществен ред и сигурност в СОС се възмущава, че се продължава с практиката служители на МВР да ходят по домовете на хората, които критикуват гей парада и да ги тормозят. „Смятам, че МВР удобно се крие при всеки гей парад, отказва информация и същевременно с лека ръка праща кохорти полиция от половината държава да пазят това екзотично мероприятие, разбира се, с парите на българските данъкоплатци. Политическото ръководство на МВР трябва да отчете острата реакция на българското общество срещу Истанбулската конвенция - доказателство, че българите не приемат подобни постановки, в това число и провеждането на гей паради. Нещо повече, тихомълком съгласувайки гей парада, МВР върви и срещу Българската православна църква, и срещу другите вероизповедания, които ясно и категорично заклеймиха София прайд. Ето защо поставяме пред вътрешния министър въпроса „или-или“. Или да даде данни, че има опасност за обществения ред и да забранят парада, или, ако твърди, че няма опасност, да не го охраняват. Просто е.“", "date": "2018.06.05", "title": "Патриотите от ВМРО искат МВР да забрани гей парада като заплаха за обществения ред"}
{"url": "https://www.novinite.bg/articles/160628/Tri-jeni-postradaha-v-avtobus-na-gradskiya-transport-v-Burgas", "text": "Три жени са пострадали, след като паднали в автобус на градския транспорт. Това съобщиха от ОДМВР - Бургас. Инцидентът е станал на 4 юни около 12.44 часа на бургаската улица \"А. Г. Коджакафалията\" до №383, заради внезапно спиране на автобус \"Соларис Урбано\", с бургаска регистрация, собственост на Община Бургас, управляван от 39-годишен мъж с инициали И.Г. от БургасНа пода в автобуса паднали: жена с инициали Ж.Б. (58-годишна от Бургас, която получила сътресение на мозъка, но е без опасност за живота), жена с инициали В.Т. (62-годишна от Бургас, която е с фрактура на лявата ръка, получила медицинска помощ и освободена за домашно лечение) и жена с инициали К.Д. (69-годишна от Бургас, която получила сътресение на мозъка, настанена за лечение в УМБАЛ – Бургас без опасност за живота).", "date": "2018.06.05", "title": "Три жени пострадаха в автобус на градския транспорт в Бургас"}
{"url": "https://www.novinite.bg/articles/160587/Proizvoditeli-na-chereshi-izlizat-na-protest-sreshtu-niskite-izkupni-ceni", "text": "Производители на череши от региона на Стара Загора днес излизат на протест срещу ниските изкупни цени или липсата на реализация на продукцията им. В 12 часа те ще блокират АМ \"Тракия\".Проблем за производителите на череши са не само дъждовете, но и това, че берачите намаляват поради понижаващите се цени. В началото на кампанията цените, на които са стартирали са били 1 лев изкупна цена, в момента те се сриват до 70-80 стотинки.  ", "date": "2018.06.05", "title": "Производители на череши излизат на протест срещу ниските изкупни цени"}
{"url": "https://www.novinite.bg/articles/160613/Djazat-i-muzikata-na-stara-Sofiya-v-kniga", "text": "Tанцови забави, учителската каса и „Маймунарника”, неделни концерти в зала „България”, джаз и в бар „Астория” – такава София през 50-те описва музикантът Димитър Симеонов в книгата си „Живея за музиката. Автобиографията на един джазмен”.„Това е целият ми живот. Целия музикантски живот. Аз съм минал през всички оркестри още от 1951 до 2018 г.”, разказва Симеонов.А говорейки си за джаз, не може и да не се запитаме: какво е всъщност той.„Джазът за мен значи свобода, значи излизане от логиката и гледане напред в бъдещето”, обяснява Симеонов.  „Джазът е свобода. Джазът е изразяване. Джазът е откриване на много възможности. Джазът е музиката на мечтите, на погледа, на сбъдването Вярваме, че е най-прекрасното нещо на света”, казва пък Светослав Николов от радио „Джаз ФМ”.  „Създаването на тази книга е един от примерите за начина, по който подкрепяме джаз музиката, междувременно работим по издаването на издание за музиката на оркестър „София”, казва още той.", "date": "2018.06.05", "title": "Джазът и музиката на стара София – в книга"}
{"url": "https://www.novinite.bg/articles/160626/Praznuvame-sedmicata-na-sireneto", "text": "На 4 юни почитаме един от най-вкусните приноси на храната и сърцата ни. От този ден до 8 юни се счита, че е седмицата на сиренето. От скучни ястия до гурме специалитети, сиренето прави всичко по-добро и по вкусно. 52% от американците вярват, че сирената са взаимозаменяеми в рецепти, а 28% казват, че включват сирена, защото искат да експериментират с различните аромати, които предлага сиренето, съобщават от foodpanda. Знаете ли, че?  Сиренето е създадено преди 4000 години - случайно.  Отнема 10 литра мляко, за да се направи само 1 килограм сирене.  Над 25% от сиренето в САЩ се произвежда в Уисконсин (останалата част е предимно от Калифорния, Айдахо и Ню Йорк).  Някои сирена са незаконни в Съединените щати.  Френските сирена са най-популярните в света.  Кредитната банка на Италия взима сирене \"Пармезан\" от местни производители в замяна на евтини заеми  \"Дупките\" в швейцарското сирене доскоро са разглеждани като признак на несъвършенство.  Филаделфийското кремообразно сирене е кръстено на село в Ню Йорк, а не в известния град Пенсилвания.  Гауда представлява повече от половината от световното потребление на сирене.", "date": "2018.06.05", "title": "Празнуваме седмицата на сиренето"}
{"url": "https://www.novinite.bg/articles/160640/Izlyazoha-rezultatite-ot-vanshnoto-ocenyavane-sled-VII-klas-po-BEL-i-matematika", "text": "Родители и ученици мога да видят резултатите на сайта на МОН със съответния идентификационен код на ученика. Просветното министерство ще даде утре пресконференция за обобщените резултати на учениците при външното оценяване след VII клас.Резултатите от зрелостните изпити след XII клас се очакват до 13 юни.", "date": "2018.06.05", "title": "Излязоха резултатите от външното оценяване след VII клас по БЕЛ и математика"}
{"url": "https://www.novinite.bg/articles/160642/Katastrofa-s-tejko-postradal-kraj-Razlog", "text": "Водач на лек автомобил „Сеат“ е с тежка травма на главата след катастрофа край Разлог. Към 14:45 ч. днес на изхода на града в посока село Баня челно се сблъскали „Ауди“ и „Сеат“, като след удара вторият автомобил се преобърнал по таван.Водачът му - младеж, е с черепно-мозъчна травма в МБАЛ-Разлог, спътничката му е с охлузвания. От другия автомобил няма пострадали. Причините за катастрофата се изясняват от служители на РУ-Разлог.", "date": "2018.06.05", "title": "Катастрофа с тежко пострадал край Разлог"}
{"url": "https://www.novinite.bg/articles/160635/Balgariya-i-Velikobritaniya-shte-obmenyat-opit-v-privlichaneto-na-chujdestranni-investicii", "text": "Българският износ за Великобритания отбелязва устойчив ръст през последните години надхвърляйки 650 млн. евро през 2017 г. Това е почти двойно увеличение в сравнение с 2007 г. и над три пъти ръст в сравнение с годините преди приемането ни в ЕС. Това стана ясно по време на среща на заместник-министъра на икономиката Александър Манолев с Грег Хендс, заместник-министър на икономиката на Великобритания. България и Великобритания ще обменят добри практики и опит между службите си по търговско-икономически въпроси, бе договорено по време на разговора. Предстоят да се уточнят детайлите на това взаимодействие, но Великобритания принципно подкрепя предложението. Това ще ни помогне и ние да разберем по-добре българския пазар, още повече, че не малък брой британски компании оперират на него, посочи Грег Хендс. Двамата обсъдиха и потенциала за увеличаване на двустранния стокообмен и очаквания ефект от излизането на Обединеното кралство от Европейския съюз. „Великобритания винаги е била наш важен партньор и се надявам не само да запазим добрите си икономически връзки, но и да работим за надграждането им“, каза българският заместник-министър. По думите му все повече компании от България реализират успешен експорт за островната държава. Грег Хендс подчерта, че Великобритания ще продължи да бъде икономически свързана с България и Европа. Той изрази готовност за участие в общи събития и инициативи в сектори от взаимен интерес. Двамата обсъдиха и очаквания ефект върху европейската икономика от търговската политика на САЩ. Един от секторите, в които български компании успяват да се наложат и развиват във Великобритания е този на информационните и комуникационните технологии. Друг успешен български пример в Обединеното Кралство е на компания за климатизация, която е изпълнявала поръчки не само за редица частни клиенти, но и за общински болници и дори за Кралските Военновъздушни сили. В Лондон заместник-министърът на икономиката Александър Манолев се срещна с представители на три български компании, които развиват успешен бизнес на Острова – „Дамвент“, „Телелинк“ и „International Business Alliance“. Зам.-министър Манолев ги поздрави за резултатите, които постигат и обсъди с тях трудностите, които срещат. „Подобни срещи носят особен заряд, защото показват, че българските предприемачи са успешни, дори на най-големите и конкурентни пазари“, каза той. По думите му основна цел на екипа на Министерството на икономиката е да се поддържа връзка с тези представители на бизнеса и да се работи за създаване на механизъм за взаимопомощ на други български компании, които планират да излязат на съответния пазар. „Министерството на икономиката и Службата ни по търговско-икономическите въпроси са на Ваше разположение, за да Ви подкрепяме в трудностите, които срещате“, подчерта той по време на срещата.", "date": "2018.06.05", "title": "България и Великобритания ще обменят опит в привличането на  чуждестранни инвестиции"}
{"url": "https://www.novinite.bg/articles/160643/Eva-Majdel-beshe-govoritel-na-vtoriya-Globalen-forum-na-jenite-lideri", "text": "Българският евродепутат от ГЕРБ/ЕНП Ева Майдел беше основен говорител на втория Глобален форум на жените лидери, проведен на 4 юни 2018 г. в София. Събитието беше организирано от Съвета на жените в бизнеса в България и събра над 200 жени лидери от цяла Европа от сферата на бизнеса, политиката и гражданския сектор. „Единственото сигурно в днешната бързо-променяща се и високо-технологична икономика е, че тя ще продължи да се променя. Затова до няколко години най-ценното качество на работните кадри ще бъде способността да се адаптират, и по-специално умението да учат и придобиват нови умения. В този дух днешният форум е важен, защото очертаваме нужното за успешен и бърз преход на българската икономика към реалността на дигиталната икономика.“ Това заяви Ева Майдел по време на форума в НДК. Събитието беше открито от министъра на Българското председателство на Съвета на ЕС Лиляна Павлова и кмета на София Йорданка Фандъкова, а основна реч имаше еврокомисарят по цифрова икономика и общество Мария Габриел, под чийто патронаж беше форумът. “Намираме се в глобално състезание за таланти. Затова конкуренцията на регионално ниво, между бизнесите у нас, е гориво за конкурентоспособността им и дърпа напред българската икономика“, допълни Ева Майдел в своето изложение на тема „Дигиталните умения на бъдещето“.", "date": "2018.06.05", "title": "Ева Майдел беше говорител на втория Глобален форум на жените лидери"}
{"url": "https://www.novinite.bg/articles/160622/Startira-5to-izdanie-na-konkursa-za-nagradite-na-Balgarskata-asociaciya-na-reklamodatelite-BAAwards-2018", "text": "5 юни 2018Българската асоциация на рекламодателите (БАР) отваря за кандидатури петото издание на конкурса BAAwards. BAAwardsотличава компаниите с най-добри и иновативни маркетингови стратегии, реализирани през изминалата година. Условията за участие изискват кампаниите да са осъществени в периода между 1 януари 2017 г. и 15 май 2018 г. Участниците могат да подадат своите заявки онлайн до 02 септември 2018 .През тази година мотото на BAAwards е „БАРкод на успеха“, с което организаторите изразяватидеята, че добрите маркетолози умеят да разшифроват нагласите на потребителите и успяват да намерят точния ключ към техните нужди и потребности. Кандидатстващите бизнеси ще се състезават в 10 различни категории: \"Нов продукт\", \"Нова услуга\", \"Нова корпоративна марка, \"Ребрандинг на продукт, \"Ребрандинг на услуга\", \"Корпоративен ребрандинг\", \"Пускане на пазара на обновен продукт\", \"Пускане на пазара на обновена услуга\", \"Активиране на марка\" и \"Корпоративна социална отговорност\". Асоциацията развива конкурса постоянно като тази година за първи път се учредява и студентска награда за проект на тема: „Пускане на пазара на нов брандиран продукт или услуга в съществуваща категория“. Сроковете за подаване на проекти в състезанието за студентска награда ще бъдат обявени по-късно. Проектите ще бъдат оценявани от водещи специалисти в сферата на маркетинга и комуникациите. В състава на журито влизат:Кирил Хаджидинев (Белла), Янко Кръндаров (Интерснак), Боряна Великова (Кока-Кола), Силвия Костова (Пощенска банка), Йолита Ботева (ОМК), Венцислав Хиков (Графити-ББДО), Николай Неделчев (Публицис), Юлиян Добрев (Blue Point), Ива Димова (Ipsos), Кристиян Постаджиян (НБУ) и Христо Катранджиев (УНСС).“В миналогодишния конкурс BAAwards бяха подадени рекорден брой кампании - 43, което представлява 20% ръст спрямо 2016. BAAwards продължава да се развива и успоредно с нарастващия брой заявки за участие, расте и качеството, за което свидетелства и повишаването от година на година на средната оценка в конкурса” – каза Росен Мисов, изпълнителен директор на БАР. Подробна информация за конкурса BAAwards – срокове и условия за участие, може дапрочетете на ", "date": "2018.06.05", "title": "Стартира 5то издание на конкурса за наградите на Българската асоциация на рекламодателите (BAAwards 2018)"}
{"url": "https://www.novinite.bg/articles/160645/Letniyat-sezon-zapochva-s-tapi-po-patishtata", "text": "И тазгодишният летен сезон започва с тапи и блокади по пътищата. Най-тежко по традиция ще е на магистрала \"Хемус\", по която ограничения ще има през цялото лято. До средата на юни ще продължи и ремонтът на около 20 километра от магистрала \"Тракия\" след Пловдив. След това, в началото на есента, предстои ремонт и на тунела \"Траянови врата\" на магистрала \"Тракия\". За около месец ще бъде затруднено и движението през граничния пункт \"Кулата\" заради ремонт от гръцка страна. Продължава да е ограничено и движението по магистрала \"Люлин\" заради образуваните там свлачища. Така на практика всички основни трасета, които водят от София към морето, в момента са блокирани. По магистрала \"Хемус\" ограниченията ще продължат през цялото лято. Освен ремонтите на тръбите в посока София на тунелите \"Ечемишка\" и \"Витиня\" се налагат спешни ремонти и на някои от мостовете - например при 36-и километър. Това съобщи министърът на регионалното развитие и благоустройството Николай Нанков при посещението си в Шумен вчера. \"Мостовото съоръжение е в трагично състояние. Прави се ремонт на долното стоене - колоните и фундаментите на моста. Затова хората, преминаващи през него, не виждат работници. Това малко ги дразни. Получавам постоянни сигнали\", коментира Нанков, цитиран от Нюз.бг. Ремонт на магистрала \"Хемус\" на територията на Шуменска област в посока Варна също създава проблем за шофьорите. Нанков обеща, че той ще приключи най-късно до 22 юни. Строителството на новата отсечка на \"Хемус\" от Белокопитово до пътен възел \"Буховци\" няма да се вмести в летните ремонти и ще стартира чак през септември. В началото на сезона на отпуските ремонт се извършва и на участъка от магистрала \"Тракия\", между 160-и и 140-и километър, където също се образуват огромни задръствания. Работата там се очаква също да приключи до средата на юни. \"Това са 22 км пълна рехабилитация на магистралата в двете посоки на движение\", коментира Нанков и призова шофьорите да бъдат търпеливи. Кошмарът за шофьорите обаче се очертава да бъде траен. Предстои ремонт и на тунела \"Траянови врата\" на магистрала \"Тракия\". Той вероятно ще започне през есента. Вече е обявена и поръчката за ремонт на тунелите \"Топли дол\" и \"Правешки ханове\" на \"Хемус\". Според класация на Световния икономически форум за миналата година България е на 93-то място по качество на пътищата сред 137 държави. Непосредствено преди нас са страни като Танзания, Алжир и Мали. С еднаква оценка като България са Уганда и Виетнам. Според доклада най-качествените пътища са в Обединените арабски емирства, следвани от Сингапур, Щвейцария, Хонконг, Холандия и Япония. В топ 10 попадат още Франция, Австрия и САЩ, докато Германия е едва на 15-о място по пътна инфраструктура.", "date": "2018.06.05", "title": "Летният сезон започва с тапи по пътищата"}
{"url": "https://www.novinite.bg/articles/160647/Cvetan-Dimitrov-MZHG-sledi-postoyanno-procesite-v-proizvodstvoto-na-chereshi", "text": "„Министерство на земеделието, храните и горите следи постоянно процесите в производството на череши. Ако се наложи, държавата има инструменти, с които може да предприеме мерки с цел регулиране на реалната пазарна обстановка“. Това каза заместник- министърът на земеделието, храните и горите д-р Цветан Димитров,който се срещна с протестиращи черешопроизводители на пътен възел „Стара Загора“. Д-р Димитров обясни, че помощта \"de minimis\" се прилага само тогава, когато се компенсира загуба на себестойност, а не загуба на печалба. По думите му процесът се наблюдава, направени са изчисления, ангажирана е Селскостопанска академия и научните институти, които могат най-обективно да направят преценка. „За тези, които са изпълнили всички агротехнически мероприятия, и които са застраховани, цената е около 600 лв. на декар, като от тях 272 лв. са субсидии от държавата или около 44%.“ Д-р Димитров посочи, че няма свръхпроизводство на череши в страната, но има увеличение на черешовите насаждения с 12 хил. дка. Около 20% от производителите нямат договор с изкупвач, каза още той и допълни, че България ежегодно е износител на 2000 тона черешова продукция, а големите купувачи са Румъния, Германия, Италия. По-късно през деня заместник-министър Димитров проведе среща с един от основните преработватели на череши, на която се обсъдиха тенденциите в изкупуването на череши на европейския и световен пазар. Д-р Димитров получи уверение, че през тази година е планирано да се изкупят с около 20% повече череши в сравнение с миналата година. Ще бъдат изкупувани както вече договорени количества, така и череши от региони в които изкупната кампания още не е започнала. Същевременно в Кюстендил в Института по овощарство имаше експертна група от МЗХГ, ССА и браншови организации за анализиране на пазарната ситуация, изкупните цени и производствените разходи.", "date": "2018.06.05", "title": "Цветан Димитров: МЗХГ следи постоянно процесите в  производството на череши"}
{"url": "https://www.novinite.bg/articles/160649/Desislava-Ivancheva-ostava-na-posta-si", "text": "Специализираният апелативен съд отложи решението, по искането на прокуратурата, за отстраняване от длъжност на кмета на столичния район \"Младост\" Десислава Иванчева, за втори път. Същото важи и за заместничката й Биляна Петрова. Забавянето на решението е заради нови доказателства по корупционната афера в общината, с които обвиняемите искат да се запознаят. Доказателствата са 4 тома и са събрани чрез специални разузнаватели средства, които бяха внесени тази сутрин от държавното обвинение. Иванчева и Петрова заявиха, че прокуратурата им е отказала писмено достъп до всички доказателства, като признаха, че ползват мерките за процесуална принуда, за да четат написаното срещу тях. Съдът уважи искането им и задължи прокуратурата да предостави на двете обвиняеми и защитата им до края на деня всички доказателства, с които разполага. Следващото заседание е насрочено за 7 юни в 15 часа. Днес Иванчева и Петрова влязоха в съдебната зала с четири листа откъси от записи на разговори, като част от тях отразяват диалога между лица с инициали Д. и В., които пък говореха за проблемите, които им създавала Иванчева. Друга част от разговора отразяваше притеснения, че такива като нея могат да се появят из цяла София и даже на държавно ниво. Д. и В. се чудеха още как Б.Б. и Ц.Ц. допускат всичко това да се случва. Разговорът бил между лица с инициали \"Д.\" и \"В.\", както и \"инвеститор\". Освен това в показаните от двете обвиняеми преписи се казва, че има оферта за 15 000 лева Спецпрокуратурата да \"я направят да я няма\". Друго показано в преписите е, че друг кандидат трябва да се издигне на мястото на Иванчева. В друг разговор се казвало, че \"ако не вземе парите\", \"ще я разходим на Витоша\" и \"ще пратим командоси\". Предният опит на спецпрокуратурата да отстрани Иванчева от поста се провали отново заради искане на защитата да изчете материали по делото. Държавното обвинение иска Иванчева да напусне поста си, след като стана ясно, че от килията си в ареста тя е издала заповед за уволнението на заместника си Румен Русев, който е един от основните свидетели срещу нея. Миналата седмица Столичният общински съвет обаче избра именно Русев за изпълняващ длъжността районен кмет. кмет на Младост", "date": "2018.06.05", "title": "Десислава Иванчева остава на поста си"}
{"url": "https://www.novinite.bg/articles/160650/Carkvata-dari-jivotospasyavashta-aparatura-na-Pirogov", "text": "Църквата дари животоспасяваща апаратура на детската реанимация в \"Пирогов\". Софийската митрополия събираше средства за оборудването месеци наред, а десетки дарители откликнаха. Всеки ден медиците от детската реанимация на \"Пирогов\" се срещат с болката на най-малките. Един от най-тежките случаи тук са пациентите със силни кръвоизливи. А от днес на помощ на лекарите идва високотехнологичната апаратура. С нея само за 10 минути те ще могат да установят точната причина за кръвоизлива. Софийската митрополия започна дарителска кампания за набиране на средства преди половин година. Преди да се сдобие със скъпоструващата апаратура, се е налагало детската реанимация на болница \"Пирогов\" да използва оборудването на други лечебни заведения.", "date": "2018.06.05", "title": "Църквата дари животоспасяваща апаратура на \"Пирогов\""}
{"url": "https://www.novinite.bg/articles/160644/Prez-yuli-zapochva-remont-po-bul-Vasil-Levski", "text": "В началото на юли започва ремонт по бул. „Васил Левски” в близост до ул. „Граф Игнатиев”.Движението няма да бъде ограничено, но ще бъде затруднено и заради изграждане на подлез към входа на предстоящата метростанция на „Патриарх Евтимий“. Ремонтът по булеварда ще протечеприблизително 40 дни – по 20 в платно. Това обясни заместник-кметът по транспорта – Евгени Крусев. От Общината са в процес на изграждане на план за планирания ремонт на бул. „Васил Левски“, където се пресича с ул. „Граф Игнатиев“. Евгени Крусев обясни, че предизвикателство ще е съвместяването на работата по двата обекта: „Основното предизвикателство е свързано със стиковането между ремонта на ул. „Граф Игнатиев“, съответно релсите, които трябва да се подменят в рамките на самото кръстовище и преасфалтирането на отсечката към Ректората и изграждането на подлез към метростанцията, която се изгражда в близост до кръстовището. Така че там на практика ще има три обекта, които ще се съвместят. Съответно движението ще бъде затруднено, за което се извиняваме и молим за разбираме“, посочи той. Ще направим всички необходимо да приключим максимално бързо, обеща заместник-кметът по транспорта.Той допълни, че по улица „Граф Игнатиев” ремонтът върви по график. Софийска вода вече е сменила инсталацията и трамвайните релси в първия затворен участък вече са демонтирани. Следващата отсечка, която ще бъде затворена ще е между булевардите „Георги Раковски” и „Васил Левски”. Паралелно текат и текущите ремонти из столичните квартали. Един от тях на улица „Гюешово“ в район „Възраждане”, където вече е изграден нов тротоар и предстои преасфалтиране.", "date": "2018.06.05", "title": "През юли започва ремонт по бул. „Васил Левски”"}
{"url": "https://www.novinite.bg/articles/160602/Rumen-Radev-Za-korupciya-v-Balgariya-se-govori-mnogo-no-se-pravi-malko", "text": "\r\nЗа корупция в България се говори много, но се прави малко. Това каза президентът Румен Радев. Държавният глава откри международна конференция на тема: „Европейски практики и възможности за противодействие на корупцията“. Форумът се провежда под негов патронаж, а на него се обсъжда опитът на различните европейски държави в борбата с това явление.\r\n„Корупцията нанася сериозни вреди на нашето общество, защото тя овладява основни лостове от законодателната, изпълнителната и съдебната власт и ги подчинява на държавни интереси“, смята президентът Радев.\r\nСпоред него силният интерес на представителите на различните институции към днешната конференция е добър знак и показва желание за справяне с проблема.\r\n„Необходимостта от фокусирането на общественото внимание върху проблемите на корупцията е много важно“, подчерта държавният глава и допълни: „За корупцията няма почивен ден. Оставена без обществено внимание и без мерки, тя се разраства като раково образование“.\r\n  ", "date": "2018.06.05", "title": "Румен Радев: За корупция в България се говори много, но се прави малко"}
{"url": "https://www.novinite.bg/articles/160603/DSB-iska-da-se-ogranichat-mandatite-na-premiera", "text": "Промяна в конституцията, която да ограничи до два мандатите за министър-председател на страната, предложи председателят на ДСБ и съпредседател на „Демократична България“ Атанас Атанасов по бТВ. Политическата практика у нас показва, че позицията на министър-председателя дава най-големи възможности за злоупотреба с власт. Накратко защото - той/тя има правомощието да харчи общите ни пари /бюджета/ и да назначава държавната администрация. За това премиерът подлежи на постоянен парламентарен контрол, но ... достатъчно ли е това?, написа на страницата си във фейсбук Атанасов. Според него \"Конкретната ситуация днес показва, че парламентът /а и останалите институции/ може да бъде обезличен и доведен до тотално послушание и на практика демократичното устройство на държавата да е само фасада, а в действителност зад нея да функционира прикрит авторитарен режим! Една от мерките за ограничаване на тази опасност е ограничаването на времето, през което едно лице може да заема длъжността глава на изпълнителната власт. Например в САЩ избраният президент може да е на този пост два мандата по четири години! И българският президент може да заема тази пост само два мандата. НО у нас президентът не е глава на изпълнителната власт и няма правомощия по отношение на парите и държавния персонал.Ето защо това е едно от нещата, което трябва да поправим в конституцията и чрез ограничаване във времето на мандата на премиера да понижим злоупотребата с власт на най-високия етаж!И то без да променяме формата на държавно управление - парламентарна република, обяснява Атанасов. ", "date": "2018.06.05", "title": "ДСБ иска да се ограничат мандатите на премиера"}
{"url": "https://www.novinite.bg/articles/160633/Prodaljava-obnovyavaneto-na-detskite-ploshtadki-vav-Veliko-Tarnovo", "text": "Нова детска площадка е монтирана в междублоково пространство на улица „Мальовица“ във Велико Търново. Съвременни съоръжения – катерушки, пързалки и люлки, ще радват малчуганите. Настилката под тях е ударопоглъщаща. Площадката отговаря на всички изисквания за безопасност. Основно ремонтирана е и площадката за деца, намираща се в пространството край улица „Оборище“ №8. Предстои монтиране на нови съоръжения в зоните за игра на бул. „България“ №5-7, ул. „Ниш“ №6 и ул. „Оборище” №10. Нови ще бъдат също площадките в детските градини „Иванка Ботева“, „Слънце“, „Райна Княгиня“ и „Първи юни“. Дейностите представляват пореден изпълнен ангажимент от страна на кмета на Велико Търново Даниел Панов и са част от политиката за трайно подобряване на градската среда, заедно с условията за детски игри, спорт и отдих.", "date": "2018.06.05", "title": "Продължава обновяването на детските площадки във Велико Търново"}
{"url": "https://www.novinite.bg/articles/160636/Dobar-jrebij-za-boksorkite-ni-na-evropejskoto-v-Sofiya", "text": "ато добър определиха в българския щаб тегления жребий за европейското първенство по бокс за жени. То стартира днес в 16 ч. с официално откриване в столичната „Асикс Арена“, а час по-късно там започва и първата сесия, в която няма да има български представителки. Всичките ни състезателки почиват в първия кръг на своите категории.В шампионата ще участват 146 боксьорки от 32 страни, които ще определят новите призьорки на континента в 10-те категории. С пълни отбори пристигнаха съставите на Русия, Украйна и Турция, а България ще бъде представена от 7 състезателки. 3 от тях – Севда Асенова, Станимира Петрова и Деница Елисеева имат да защитават европейските си титли от последното първенство, на което отново София бе домакин през 2016 г.При най-леките (до 48 кг) Седва Асенова ще боксира директно на ¼-финалите, където нейна съперничка ще бъде победителката от мача между Яна Прокесова (Чех) и Лаура Фуертес Фернандес (Исп). Евентуална среща с най-голямата й съперничка в категорията - Стeлуца Дуца (Рум), е възможна на полуфиналите. Именно на предишното европейско Севда детронира румънката със страхотна победа в първия кръг и си върна за двете загуби от нея на европейски финали (Дания 2007 и Букурещ 2014).В кат. до 51 кг Габриела Димитрова ще се изправи във втория кръг срещу чехкинята Нела Фрайхерова. Отново чак на полуфинал българката може да срещне силната украинка Татяна Коб. Черната котка за Станимира Петрова от Рио 2016 (отстрани я още в първия кръг) ще се цели в европейското злато, след като през 2016 г. загуби финала от рускинята Елена Савелева, която сега отсъства. Европейската ни шампионка от 2014 Стойка Петрова ще разбере първата си съперничка в кат. до 54 кг тази вечер, когато на ринга ще излязат Сара Свенсон (Шв) и Рабиа Орукоглу (Тур). От предишното първенство в София тук са само бронзовите медалистки Виктория Кулешова (Рус) и Делфин Мансини (Фр). Шампионката Станимира Петрова ще боксира в по-горната категория (до 57 кг), а сребърната медалистка Анна Алимарданова (Азер) не участва. Станимира ще излезе за първия си мач чак на 11 юни, когато ще боксира във втория кръг срещу победителката от тазвечершния двубой между Вида Рудолф (Слвн) и Сара Безам (Хърв). Евентуално на полуфинал Петрова може да срещне Сати Бурку (Тур), която отстъпи пред Деница Елисеева във финала на катогерията на европейското през 2016 г. Деница, която днес навършва 37 г., този път ще гони титлата при 60-килограмовите, овакантена от Дария Абрамова (Рус). Елисеева започва с унгарка във втория кръг, на полуфинал може да срещне рускинята Анастасия Белякова, а чак на финал - една от двете силни боксьорки Мира Потконен (Фин) или Ирма Теста (Ит). Европейската ни шампионка до 22 г. от преди 2 месеца Мелис Йонузова ще дебютира при жените в кат. до 64 кг срещу литовката Аустея Аусиуте утре, като и двете почиват в първия кръг. Също дебют при жените ще направи и европейската ни вицешампионка при девойките от София 2017 Аслъхан Мехмедова. Нейна първа съперничка в кат. до 69 кг ще бъде чехкинята Мартина Шморанзова. За разлика от повечето боксьорки, които трябва да свалят килограми преди голямо първенство, българското момиче има проблем с качването им. Тя спечели среброто си при девойките в кат. до 64 кг, а преди два месеца боксира на шампионата до 22 г. при 60-килограмовите. „Не можа да стигне оптималното тегло за тази категория, но ще се опитаме да компенсираме с техника и тактика. Най-важното е, че тренира упорито и много й се играе“, сподели личният треньор на Мехмедова Веселин Тодоров.„Доволни сме от жребия, макар че тепърва ще разгадаваме някои от съперничките. Момичетата са добре и сме сигурни, че ще постигнем успех на първенството“, коментира старши треньорът на жените Фикрет Ереджебов.", "date": "2018.06.05", "title": "Добър жребий за боксьорките ни на европейското в София"}
{"url": "https://www.novinite.bg/articles/160589/Magistrala-Lyulin-zatvorena-za-koli-ot-10-do-18-chasa-dnes-i-utre", "text": "Тапа на магистрала \"Люлин\" ще има отново днес и утре, обрушването на скатове продължава. Вчера се образуваха огромни задръствания, след като движението бе спирано през половин час. От 10 ч. до 18 ч. ще се спира движението на леките автомобили по АМ „Люлин“, в участъка от пътен възел „Даскалово“ до пътен възел „Мало Бучино“, за обрушването на скатове при 9-ти км, съобщи АПИ. \r\nЗа пътуващите за София обходният маршрут е по път I-1 през Владая, а в посока Перник е по път I-1 през Владая и път III-1801 през Мало Бучино.\r\nКамионите над 12 тона, преминаващи по АМ „Люлин“, ще бъдат спирани на интервали от два часа и ще изчакват на място.Първото спиране е от 10 ч. до 12 ч. Движението на тежкотоварния трафик ще бъде пуснато за един час от 12 ч. до 13 ч. След това преминаването на МПС над 12 т отново ще бъде спряно за два часа.\r\n", "date": "2018.06.05", "title": "Магистрала Люлин затворена за коли от 10 до 18 часа днес и утре"}
{"url": "https://www.novinite.bg/articles/160594/Ninova-kam-evrokomisar-Shefchovich-Proektat-Belene-e-vajen-za-Balgariya-i-ES", "text": "Лидерите на партиите от Вишеградската четворка и председателят на БСП Корнелия Нинова се срещнаха в Братислава с Марош Шефчович, зам - председател на Европейската комисия и комисар с ресор \"Енергиен съюз\". Те обсъдиха енергийната сигурност на Европа . \"Запознах колегите си с проекта АЕЦ \"Белене\". Изразих позицията ни за необходимостта от изграждане на атомната централа\", заяви Нинова след срещата. Председателят на левицата обясни, че е представила аргументи за важността на проекта за България, за региона и за Европейския съюз. \"Заявих, че ще подкрепим българското правителство за построяването на централата. Проектът \"Белене\" е важен за България и ЕС. Г-н Шефчович изрази позиция, че българското правителство трябва да подготви и представи икономическа и финансова обосновка на проекта и да ги представи в Комисията. В тази връзка, информирах колегите, че народните представители от БСП сме внесли в парламента предложение да отпадне забраната за строителство- като първа стъпка за стартиране на целия процес по изграждане на АЕЦ Белене\", каза Нинова. По време на срещата е бил обсъден и докладът на БАН за централата.", "date": "2018.06.05", "title": "Нинова към еврокомисар Шефчович: Проектът Белене е важен за България и ЕС"}
{"url": "https://www.novinite.bg/articles/160610/Kilometrichna-opashka-ot-tirove-na-Dunav-most-2-shoforite-zaplashvat-da-blokirat-patya", "text": "Километрична опашка от тирове се образува отново тази сутрин на Дунав мост 2 - Видин - Калафат. Напрежението сред чакащите да преминат граничното съоръжение расте, съобщава БНР.Повече от 5 километра е опашката на изхода от страната на Дунав мост 2 - Видин - Калафат, сигнализираха шофьорите, които заплашват да блокират пътя към граничното съоръжение.\"Втори час вече не сме мърдали камионите. Колоната седи на едно място. Никаква информация няма. Тук вече си става и топло. Нито вода, нито тоалетна\".От \"Гранична полиция\" потвърдиха, че има интензивен трафик на товарни автомобили на Дунав мост 2.", "date": "2018.06.05", "title": "Километрична опашка от тирове на Дунав мост 2, шофьорите заплашват да блокират пътя"}
{"url": "https://www.novinite.bg/articles/160579/Angelkova-oproverga-Simeonov-za-neya-Kakao-bijch-e-zakonen", "text": "Заведенията по Слънчев бряг, на които вицепремиерът Валери Симеонов вдигна мерника, са законни от гледна точка на Министерството на туризма. Това стана ясно от думите на министъра на туризма Николина Ангелкова, която пред Нова тв коментира намеренията на Симеонов да събори някои от най-емблематичните заведения като Какао бийч.  \"Вчера направихме проверка на всички плажове на Слънчев бряг, за да се уверим че се спазват изискванията на Закона за устройството на черноморското крайбрежие. Всички обекти, които са разположени специално на Слънчев бряг-юг, изцяло попадат от одобрената от мен схема. Те са там от 10 години, съвпада тяхната квадратура, но мога да ви уверя, че плажовете на Слънчев бряг са най инспектираните по Черноморието от всички институции\", обясни Ангелкова, като посочи че миналата година проверките там са били над 100.Тя допълни, че всички заведения по плажа, които и вицепремиерът Валери Симеонов провери, отговарят на изискването на закона да не надхвърлят 2 процента от площта на плажа. В закона не е уточнена конкретна квадратура и обектите напълно отговарят на одобрената схема. Ангелкова напомни, че миналата година също са правени проверки и районната строителна инспекция в Бургас е информирала министерството, че заведенията отговарят на изискванията за преместваеми обекти. \"Коментирам това, което е в рамките на моите компетенции и това което имаме като доклади от останалите институции. Предстоят да се направят и проверки, но към нас няма постъпила информация на този етап\", каза Ангелкова и уточни, че нейното министерство не е органът, който трябва да реши дали тези обекти трябва да бъдат премахнати или не.Тя смята, че подобни проверки трябва да бъдат правени преди активния летен сезон, тъй като целта е да има предвидимост, а оттам и растеж на туристите. \"Усилията са за постигане на устойчив ръст от 5 % всяко лято, но за да се случи, е необходимо да има предвидимост, и когато има промяна, тя да се случва преди сезона\", каза тя.Ангелкова припомни, че с промени в Закона за туризма се предвижда да има специален статут на националните курорти. \"Няма как да сложим под общ знаменател цялото Черноморие. Слънчев бряг е известен като курорт за забавление и предлага различен продукт и е да се обособят специални зони, като парти зони и зони за семеен туризъм. Туристите да знаят на какво място отиват. Проверки трябва да има и браншът дори настоява за тях, защото само по такъв начин се спазва законът, но начинът на проверките е много важно как ще бъде изпълняван и да се осъществява нормална дейност\", обясни министърката.", "date": "2018.06.05", "title": "Ангелкова опроверга Симеонов - за нея Какао бийч е законен"}
{"url": "https://www.novinite.bg/articles/160605/Specializirana-prokuratura-vnasya-v-darjavniya-byudjet-401-000-lv", "text": "По предложение на Специализираната прокуратура две съдебни инстанции се произнесоха с решения за налагане на имуществена санкция в размер на 401 254 лева на българско юридическо лице, обогатило се през 2009 г. със същата сума чрез престъпна дейност.С решение за налагане на санкцията на 19 март 2018 г. се произнесе Кюстендилският окръжен съд. На 29 май 2018 г. решението бе потвърдено от Апелативния съд-София. То подлежи на изпълнение, като средствата следва да бъдат внесени в държавния бюджет.Това е втората санкция на едно и също дружество в приблизително същия размер, която се налага по чл. 83 а от Закона за административните нарушения и наказания, предвиждащ имуществени санкции на фирми, обогатили се незаконно.По случая Софийска градска прокуратура образува досъдебно производство още през 2009 г. - за разследване на организирана престъпна група за данъчни измами. В хода на работата бе установено, че дружеството е „възстановявало“ ДДС от фиктивни сделки с кухи фирми, осчетоводявани с неистински документи.През февруари 2017 г. Софийска градска прокуратура сезира Специализираната прокуратура с искане за внасяне в съда на предложение за налагане на имуществена санкция (съгласно компетенциите на СП за противодействие на организираната престъпност). Софийската градска прокуратура предостави и всички материали по делото, необходими за откриване на процедурата по Закона за административните нарушения и наказания.", "date": "2018.06.05", "title": "Специализирана прокуратура внася в държавния бюджет 401 000 лв."}
{"url": "https://www.novinite.bg/articles/160623/Naneseni-sa-shteti-po-jelezopatnata-infrastruktura-v-rajona-na-obshtina-Varna", "text": "При вчерашните интензивни валежи в района на община Варна беше сериозно наводнена железопътната инфраструктура. Това доведе до смущения в графика на движение влаковете и маневрената работа в железопътен възел Варна, път 1 и 2 в междугарията Варна товарен парк-Тополите и Варна-Варна товарен парк /около спирка Варна/. Въведени бяха временни ограничения на скоростта на влаковете до 5 км/ч. Основните щети са в зоните на деретата, спускащи се от града към пътната и железопътна инфраструктури. Наводнени бяха железопътните съоръжения при дере „Максуда“, облицованата пътна канавка от прелеза от бившите пристанищни складове до водостока на км 539+985 и редица други отводнителни съоръжения. Железният път, стрелките, прелезът и съоръженията на осигурителната техника над нивото на релсите са компрометирани от наноси на тиня, кал, клони, пластмасови, стъклени и дървени отпадъци, които е носила водата. Съоръженията и отводнителните канали са засипани с наноси и боклуци. За овладяване на бедственото положение, отстраняване на последствията от наводнението и възстановяване на нормалната експлоатация на железопътната инфраструктура, ДП НКЖИ очаква да бъде назначена комисия от Областния управител на Варна, с участие на представители на Компанията, която да направи оценка на щетите по инфраструктурата, да изготви план за възстановяването й и да набележи превантивни мероприятия за нормалната експлоатация. Благодарение на бързата реакция на аварийните екипи на НКЖИ към момента влаковете се движат по разписание.", "date": "2018.06.05", "title": "Нанесени са щети по железопътната инфраструктура в района на община Варна"}
{"url": "https://www.novinite.bg/articles/160608/Rumen-Radev-V-Balgariya-se-govori-mnogo-no-se-pravi-malko-za-borbata-s-korupciyata", "text": "При бойкот от страна на политически представители на ГЕРБ и изпълнителната власт, президентът Румен Радев откри международна коференция за противодействие на корупцията. \"В България се говори много, но малко се прави. Напоследък даже още по-малко се говори. Вниманието е насочено в полето на външната политика - Западни Балкани, европейско председателство, Русия. А всички знаем, че за корупцията няма почивен ден.\", коментира Радев.Президентът не пропусна да обори тезата на представители на управляващите, които смятат, че корупцията е \"възприятие\". \"Няма да споря дали тя е реално явление или възприятие. Безспорно е ясно, че нанася огромни вреди на обществото. Тя овладява основни лостове на държавното управление в трите вида власти. Краде от нацията, генерира бедност и престъпност. Ерозира държавата, отблъсква инвеститорите, възпрепятства развитието на икономиката.\", описа Радев.Международната конференция е първата, която ще анализира корупционните практики и противодействието им, зарече се президентът. На нея участват лектори от други държави, ръководители на български институции, сред които и шефът на КОНПИ Пламен Георгиев и Атанас Темелков, председател на новата агенция \"Електронно управление\".", "date": "2018.06.05", "title": "Румен Радев: В България се говори много, но се прави малко за борбата с корупцията"}
{"url": "https://www.novinite.bg/articles/160582/Id-kmetat-na-Mladost-Predstoyat-10-stroeja-nyama-da-ima-prezastroyavane-v-rajona", "text": "Няма да има презастрояване в \"Младост\". От забавените преписки в общината има около 10 предстоящи строежа - и за обществено обслужване, и жилищни сгради. Разрешения за тях са издадени от главния архитект на София Здравко Здравков, ние трябва само да ги придвижим, заяви новоизбраният и.д. кмет на Младост арх. Румен Русев по Нова тв. По думите му няма как тези строежи да се приемат за презастрояване. \r\nРусев, който зае поста на арестуваната по обвинение за взимане на подкуп кметица Десислава Иванчева, заяви, че отношенията му с нея са само професионални. Именно заради опит да го уволни като зам.-кмет по строителството от килията Иванчева бе отстранена от поста, а днес предстои делото на втора инстанция в Апелативния специализиран съд, който да потвърди или отмени отстраняването й. Русев е свидетел по делото срещу Иванчева и арестуваната и отстранена заедно с нея зам.-кметица Биляна Петрова. \r\nВ сряда съм поканил на среща хора, които да бъдат зам.-кметове на Младост, сред тях е и Петър Кърджилов, заяви Русев в отговор на въпрос дали ще работи с досегашния пи ар на районната община и защитник на Иванчева, който бе нейният избор за и.д. кмет. Трябват ми компетентни хора, подчерта Русев. \r\n", "date": "2018.06.05", "title": "И.д. кметът на Младост: Предстоят 10 строежа, няма да има презастрояване в района"}
