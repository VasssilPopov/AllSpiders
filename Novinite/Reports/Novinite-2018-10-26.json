{"url": "https://www.novinite.bg/articles/166477/Bez-otsrochka-za-podmyana-na-kasovite-aparati", "text": "Срокът за смяна на касови апарати да се удължи поне до началото на 2020 г. иска бизнесът.Старите фискални устройства трябва да излязат от употреба до края на март догодина 2019 г., а целта на промените е оборотът на фирмите да излезе на светло.Общите разходи за бизнеса ще са значителни. От Националната агенция по приходите (НАП) обаче твърдят, че време за отлагане няма.\"Не обсъждаме отсрочка за подмяна на касовите апарати\", каза Росен Бъчваров, говорител на НАП, пред bTV. Той уточни, че годишно държавата губи приход от 330 млн. лв. заради липсата на регулация на софтуера на апаратите в търговските обекти.По думите му до март месец догодина има време да се смени софтуера или целия апарат на 190 000 устройства, колкото са регистрирани по ДДС.Според Ясен Танев, председател на управителния съвет на Българската асоциация за развитие на бизнес софтуер, срокът трябва да бъде удължен, за да се прецизират изискванията към бизнеса. По думите му съгласно изискванията в момента достъпът до данни на НАП е твърде широк.Танев допълни, че подмяната на софтуера на едно устройство става за дни, а не за 15 минути.", "date": "2018.10.26", "title": "Без отсрочка за подмяна на касовите апарати"}
{"url": "https://www.novinite.bg/articles/166507/Valchev-otseche-Djendar-ideyata-nyama-myasto-v-uchilishte", "text": "Икато министър, и като родител, не смятам, че \"джендър идеологията\" трябва да бъде проповядвана по какъвто и да е начин в училище. Уверявам ви, че ако има текстове в учебниците, или други прояви в образователната система, които проповядват \"джендър идеология\", ще предприема действия за преустановяването им. Това може да стане с искане на промяна на съдържанието на учебник, спиране на анкета или нещо друго, заяви министърът на образованието и науката Красимир Вълчев в отговор на парламентарен въпрос от народния представител Елена Аксиева за нередности в учебник по биология за девети клас, които, по думите й, противоречат на Конституцията на Република България, предаде БТА.В учебника пише, че \"в зряла възраст младите хора достигат социална и полова зрялост\", а другото дискутирано е, че има \"хомосексуализъм\", каза министър Вълчев.\"Нали не очаквате да скрием от 16-годишни деца термина \"хомосексуализъм, а що се отнася до термина \"сексуална идентичност\", очевидно е от контекста, че става дума \"за сексуална ориентация, а не за социална роля\", отбеляза той.\"Аз самият не мога да видя в текста, който визирате, внушаване на \"джендър идеология\". Не съм нечувствителен към проблема и затова допуснах, че може да нямам \"око\" или не съм толкова голям специалист по \"джендър идеология\", като вас\", с тези думи се обърна образователният министър към Елена Аксиева.Вълчев отбеляза, че се е консултирал с различни специалисти, но и те четат и не виждат \"джендър идеология\". Отделно от това, авторите на учебника са уважавани учени, а не \"джендър идеолози\", заяви министърът.\"Съзнавам, че темата е актуална и привлекателна за политическо говорене и дори усещам надпревара в \"антиджендър реториката\", но, ако възприемем вашата логика да осъждаме и забраняваме всичко, което периферно, звуково или по някакъв друг начин, кореспондира с термини от \"джендър идеологията\", рискуваме да забраним цялото сексуално, здравно и дори гражданско образование\", коментира министър Вълчев.Той добави, че така рискуваме да забраним и говоренето за равнопоставеността на половете, рискуваме и \"антиджендър\" говоренето да прерасне в истерия или цензура.Според образователния министър имаме нужда от положителен обществен разговор на какви ценности да възпитаваме децата си, на какви знания и умения да ги научим, как да ги направим добри хора и пълноценни граждани, как да им преподаваме сексуално образование, което изисква деликатност на преподаването. Тези разговори не трябва да водим в условията на морална паника, заяви министър Вълчев.Той информира, че за този учебник по биология не са отпускани държавни средства, тъй като купуването на учебниците за девети клас не се финансира от държавата.\"По искане на народни представители сме сформирали не само комисия, но и \"механизъм\" за преглед на съдържанието на учебниците, както и на текстовете в тях с дискусионни и спорни моменти\", каза министър Вълчев.Той уточни, че над 3500 учители са се включили в този \"механизъм\" за четене на учебниците, както учени и преподаватели от висшите училища.", "date": "2018.10.26", "title": "Вълчев отсече: Джендър идеята няма място в училище!"}
{"url": "https://www.novinite.bg/articles/166467/DPS-svikva-Centralniya-si-savet", "text": "Централният съвет на ДПС се събира в петък. Очаква се след него от движението да оповестят какви политически действия ще предприемат, след като вицепремиерът Валери Симеонов не подаде оставка.Преди два дни, от трибуната на Народното събрание, лидерът на ДПС Мустафа Карадайй поиска ултимативно Симеонов да се оттегли от поста си. В противен случай от ДПС щели да предприемат действия, за да „защитят демокрацията и държавността\".", "date": "2018.10.26", "title": "ДПС свиква Централния си съвет"}
{"url": "https://www.novinite.bg/articles/166470/V-NS-obsajdat-na-parvo-chetene-zakonoproektite-za-horata-s-uvrejdaniya", "text": "Законопроектите за хората с увреждания и за личната помощ ще бъдат обсъдени на първо четене в Народното събрание. Текстовете уреждат използването на лични асистенти за хората с увреждания, предвиждат по-висока финансова подкрепа и въвеждане на индивидуална оценка на потребностите. В предложенията е записано още като ресорен вицепремиер Валери Симеонов да бъде председател на Съвета за интеграция на хората с увреждания. Идеята обаче предизвика остри критики в парламента. Част от депутатите смятат, че този текст трябва да се промени.", "date": "2018.10.26", "title": "В НС обсъждат на първо четене законопроектите за хората с увреждания"}
{"url": "https://www.novinite.bg/articles/166492/Aptekite-v-Plovdiv-stradat-ot-lipsa-na-protivogripni-vaksini", "text": "За дефицит на противогрипни ваксини в аптеките в Пловдив, предаде bTV. От Съюза на фармацевтите в града потвърдиха липсата им в складовите бази в града липсват и двете ваксини, които тази година се предлагат на пазара.Фармацевти казаха, че ваксините, които тази година са двойно по-скъпи, защото са четиривалентни, се изчерпали още преди две седмици.В някои аптеки дори правят списъци с чакащи пациенти, ако доставка все пак има.Общопрактикуващи  лекари поставят в момента ваксини на пациенти, които са ги купили преди десетина дни.Желателно е ваксините да се поставят до края на ноември, преди да е започнала грипната вълна.", "date": "2018.10.26", "title": "Аптеките в Пловдив страдат от липса на противогрипни ваксини"}
{"url": "https://www.novinite.bg/articles/166496/Specprokuraturata-vleze-v-Polimeri-AD", "text": "Представители на Специализираната прокуратура влязоха в завод “Полимери” АД днес, информират от прокуратурата. Заводът беше приватизиран от дружество на Николай Банев и не работи от 2010 г. Три години по-късно беше обявен в несъстоятелност, пише От спецпрокуратурата претърсват, обискират лица и разпитват свидетели. Образуваното разследване е за извършени престъпления по пет члена от Наказателния кодекс – за организирана престъпна група, за данъчни и финансови престъпления, длъжностно присвояване в особено големи размери.Очаквайте подробности.", "date": "2018.10.26", "title": "Спецпрокуратурата влезе в “Полимери” АД"}
{"url": "https://www.novinite.bg/articles/166494/Veche-e-yasno-koj-shte-spasyava-Targovskiya-registar-ot-nov-sriv", "text": "\"Сиенсис\" АД печели поръчката спешно да надгради софтуера на Търговския регистър с допълнителен дисков ресурс от 120 терабайта. Дружеството е подало оферта с най-ниска цена пред Агенцията по вписванията (АВ) за надграждане на съществуващите дискови масиви за съхранение на данни Dell EMC Unity 400. Поръчката беше пусната на 12 октомври, а изборът е по максимално съкратената процедура – чрез договаряне без предварително обявление. При максимална прогнозна цена от 190 000 лева без ДДС \"Сиенсис\" е класирана на първо място с оферта за 154 154 лв. пред конкурентите ѝ \"Телелинк бизнес сървисис\" ЕАД, \"ССАРМ\" ЕООД и \"Парафлоу Комуникейшънс\" ООД.Спешността на поръчката бе обяснена от възложителя с безпрецедентния срив на Търговския регистър през август месец, когато системата остана блокирана за 19 дни. Скандалът придоби сериозен политически и икономически резонанс и доведе до оставката на изпълнителния директор Зорница Даскалова. Оттогава шеф на Агенцията е Габриела Козарева. Направеният анализ на щетите показа, че при кризисната ситуация са дефектирали 4 диска, довели до срив в операционната система на Търговския регистър, както и до заплаха от срив в базите данни на станалите регистри. \"Вследствие на аварията, предизвикана от дефектирала дискова група RAID от дисков масив за съхранение на данни FujitsuEternus DX8700, се ескалира пълен срив на базата данни, бекъпа и функционалностите на Търговския регистър. Възникналите проблеми водят до нарушаване на изпълнението на ключови за икономиката и националната сигурност нормативно установени дейности на АВ, като за периода 09.08-27.08.2018 г. Търговският регистър не функционира\", бе посочено в документите, публикувани от АВ. Към момента на обявяване на спешната поръчка в масивите на Информационния център има около 30 ТБ (терабайта) свободно физическо дисково пространство и около 20 ТБ - в Резервния информационен център. Изчисленията тогава сочеха, че съществуващото физическо дисково пространство намалява с около 1,5 ТБ на ден, което означава, че за около 20 календарни ще се изчерпа ресурсът на Информационния център, а в резервния това ще се случи в рамките на около 14 календарни дни. Ако изчисленията са верни, до днес трябва да е изчерпан резервният капацитет, а до края на този месец (октомври) – и основният.На 15 октомври пресцентърът на Агенцията по вписванията заяви, че всички поддържани от нея регистри работят в пълната си функционалност. \"Предприетите действия по обявяването на обществена поръчка за надграждане на съществуващите дискови масиви за съхранение на данни се основават на детайлен технически анализ и целят гарантиране на работоспособността и отказоустойчивостта на регистрите. Необходимият допълнителен ресурс възлиза на 300 ТБ, като 120 ТБ следва да се осигурят неотложно и при спазване на разпоредбите на действащото законодателство\", уточниха от АВ. От там съобщиха тогава, че продължават следствените действия на компетентните органи за разкриване на причините, довели до нарушения достъп до Търговския регистър и регистър на юридическите лица с нестопанска цел от м.август тази година. \"С цел опазване на релевантни към разследването данни, ръководството на Агенцията се въздържа от действия по изтриване на данни от информационните масиви, като обемът на тези данни възлиза на 80 ТБ. В допълнение, с цел спазване на приетите добри практики за информационна и мрежова сигурност, Агенцията изпълнява дейности, които ангажират още от наличния ѝ технологичен ресурс\", допълниха от Агенцията. Определената да надгради проблемния софтуер фирма \"Сиенсис\" АД има договори с държавни структури и публични дружества за над 5,6 млн. лв. от началото на тази година. Два от тях са най-мащабни. Единият е възложен от Министерския съвет на стойност 1 666 666 лв. без ДДС по поръчка с предмет \"Изграждане на решение за възстановяване след бедствие за ИСУН 2020\". Вторият, от 1 март тази година – на стойност 2 592 000 лв. с ДДС (2 160 000 лв. без ДДС), е подписан с Агенцията по вписванията и е в областта на отбраната и сигурността.Той е за надграждане на имотния регистър за интеграция с кадастралния регистър и предоставяне на допълнителни е-услуги. И още - за надграждане на търговския регистър с оглед прехвърлянето на регистрацията на юридическите лица с нестопанска цел от окръжните съдилища към Агенция по вписванията, както и осигуряване на интеграцията му с имотния регистър, единната входна точка за подаване на годишни финансови отчети, регистъра на професионално-квалифицираните лица, регистъра за гражданска регистрация, регистъра на българските документи за самоличност и регистъра на пълномощните.", "date": "2018.10.26", "title": "Вече е ясно кой ще спасява Търговския регистър от нов срив"}
{"url": "https://www.novinite.bg/articles/166493/Pet-koli-se-nanizaha-vav-verijna-katastrofa-na-Botevgradsko-shose", "text": "Пет леки автомобила се нанизаха във верижна катастрофа на столичния булевард \"Ботевградско шосе\". Пътният инцидент е станал малко преди 12.00 часа, в посока София, на един от светофарите на влизане в града. Към момента няма данни за тежко пострадали при катастрофата, предаде \"Булфото\".", "date": "2018.10.26", "title": "Пет коли се нанизаха във верижна катастрофа на Ботевградско шосе"}
{"url": "https://www.novinite.bg/articles/166471/Krasimir-Valchev-Zaplatite-na-uchitelite-tryabva-da-se-uvelichat-dvojno-do-2021-g", "text": "През 2021 г. учителските заплати трябва да бъдат увеличени двойно. По тази идея продължава да се работи усилено, каза в министърът на образованието и науката Красимир Вълчев. Това, което е сигурно до момента, е, че през следващата година учителските заплати ще се увеличат с 20%.\"Необходимо е учителската заплата да бъде над средната за страната, дори 120% над средната за страната, след двойното увеличение през 2021 г. очакваме дори тя да бъде 125% от средната за страната. Това, което можем да кажем за тази година е, че тя за пръв път от много години, десетилетия, ще надвиши средната за страната. По-точно следващата година, когато бъде реализирано това увеличение. Имаме близо 450 млн. лв. ръст на средствата за образование, от които над 400 млн. за предучилищното и училищно образование, нещо което нямаме като аналог в предходните години, освен миналата година и тази\", уточни Вълчев.Предстои подписването на регламент към колективния механизъм, с който да се уточни къде с колко точно ще бъдат увеличени учителските заплати. Вътрешните правила в отделни училища дават възможност за някои учители да бъдат увеличени с повече заплатите.\"Допълнителни средства имаме за малките и отдалечени общини, където при равни други условия е по-трудно да се привлекат младите специалисти. Също така предоставихме допълнително средства за училищата и детските градини, в които има концентрация на деца от уязвими групи, където трябва да се полагат много повече усилия, за да се осигури тяхното развитие\", каза още министърът.", "date": "2018.10.26", "title": "Красимир Вълчев: Заплатите на учителите трябва да се увеличат двойно до 2021 г."}
{"url": "https://www.novinite.bg/articles/166475/Patriotite-otivat-zaedno-na-evroizborite", "text": "След куп словесни престрелки през медиите Волен Сидеров и Валери Симеонов си проговориха. Двамата са се срещнали по инициатива на лидера на \"Атака\".Той поканил в ранния следобед в сряда съпредседателите на малката коалиция - вицепремиерите Красимир Каракачанов и Валери Симеонов, в ресторанта, в който преди 13 месеца вдигна сватба и празнува рожден ден.В “Къщата с часовника”, където сяда често, а понякога и свири на барабани, лидерът на “Атака” е сключил примирие с председателя на НФСБ, чиято оставка като заместник министър-председател искаше допреди часове. А Симеонов не е повдигнал въпроса за оттегленото седмица по-рано доверие към Сидеров като шеф на парламентарната група, съобщава \"24 часа\".Голямата цел е запазване на управлението и изпълнение на пълен мандат до пролетта на 2021 г.. А тя минава през силно представяне на вота догодина - тогава.ГЕРБ и “Обединени патриоти” трябва да имат повече евродепутати от БСП и ДПС, взети заедно. Това са обсъдили тримата лидери на масата на помирението, според които, ако не се представят силно на вота за Европарламента догодина, има риск управлението да падне предсрочно, така както се случи с правителството на Орешарски през 2014-а. Именно и това е целта, заради която вече е решено, че \"Патриотите\" ще се явят заедно на евровота, който е на 26 май догодина.Не е обсъждан съставът на листата за евроизборите на \"Патриотите\", макар да е ясно, че Сидеров държи да е начело в нея. Тримата са се разбрали, че в края на ноември или дори малко по-късно ще бъде обсъден окончателния формат, по който ще се явят на изборите. Сидеров дори лансирал идея, че към коалицията могат да се привлекат и други формации.", "date": "2018.10.26", "title": "Патриотите отиват заедно на евроизборите"}
{"url": "https://www.novinite.bg/articles/166482/Iliyana-Jotova-Smartnostta-v-Balgariya-e-sas-60-po-visoka-ot-rajdaemostta", "text": "\r\nСмъртността в България е със 60% по-висока от раждаемостта. На първо място сме по смъртност, а почти 5% от съществуващите селища нямат нито един жител. Това каза вицепрезидентът Илияна Йотова на откриването на конференция „Демографската криза в България - реалности, проблеми и решения\".\r\n\r\n\r\n\r\n\r\n\r\n", "date": "2018.10.26", "title": "Илияна Йотова: Смъртността в България е със 60% по-висока от раждаемостта"}
{"url": "https://www.novinite.bg/articles/166504/Izdirvat-70-godishen-stolichanin", "text": "Николай Павлов Костадинов, на 70 години от кв.“Бояна“ в София, е в неизвестност от 14 октомври. Мъжът е обявен за издирване, пише Близките му не могат да кажат къде е бил видян за последно. Предполага се, че е в района на Панорамния път на Бояна или около пазара на „Красно село“. Не е ясно какво се е случило с човека, пише 24 часа.От 6-то РПУ умоляват всеки, който има някаква информация, да се обади на тел. 112.", "date": "2018.10.26", "title": "Издирват 70-годишен столичанин"}
{"url": "https://www.novinite.bg/articles/166488/Zasnemaneto-na-reklamen-klip-ogranichava-dvijenieto-v-stolicata", "text": "Забранява се престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране \"служебен абонамент\", както следва:От 07:30 до 19:30 часа на 30.10.2018 г. на ул. \"Бачо Киро\" между бул. \"Кн. Ал. Дондуков\" и ул. \"Екзарх Йосиф\" - 7 /седем/ паркоместа.От 08:00 до 19:30 часа на 01.11.2018 г. на ул. \"Ивайло\" между бул. \"Христо Ботев\" и ул. \"Цар Самуил\" - 10 /десет/ паркоместа.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.10.26", "title": "Заснемането на рекламен клип ограничава движението в столицата"}
{"url": "https://www.novinite.bg/articles/166461/Osnoven-svidetel-promeni-pokazaniyata-si-po-deloto-Ivancheva", "text": "Арх. Румен Русев, който в момента е кмет на район “Младост” обяви днес в съдебната зала, че не си спомня Иванчева да му е оказвала натиск. За срещите му със строителния предприемач Александър Ваклин добави, че няма спомен да му е казал, че ако му предвижи преписката ще се лиши от работата си, информира Припомняме, че Ваклин е основен свидетел по делото срещу бившия кмет на район “Младост” Десислава Иванчева и заместничката й Биляна Петрова. Обвиненията срещу Иванчева и Петрова са за получаване на подкуп от строителния предприемач, за да му предвижат преписка за строеж.На предишно заседание Ваклин заяви, че се е срещал с Русев, който тогава бил заместник-кмет в района, и му е казал, че не може да му предвижи преписката, защото ще си загуби работата. Тогава Русев обяви, чекогато е отишъл в общината е имало 1200 забавени преписки.Другата седмица ще стане ясно дали Десислава Иванчева и Биляна Петрова ще се приберат у дома. Специализирания наказателен съд  промени мерките им за неотклонение, защото има разпитани свидетелите, на които те биха могли да повлияят, ако са извън ареста.Прокурорът Илиян Рангелов каза, че очакват отмяна на определението, след като го оспорят. Адвокат Емануил Йорданов обяви, че задържането под стража притиска обвиняемия да се признае за виновен.", "date": "2018.10.26", "title": "Основен свидетел промени показанията си по делото “Иванчева”"}
{"url": "https://www.novinite.bg/articles/166491/Zabranyavat-na-pet-obshtini-da-izpolzvat-depoto-za-otpadaci-kraj-Yambol", "text": "Разрешеният капацитет на регионалното депо за отпадъци край Ямбол е изчерпан. Пет общини вече нямат право да го използват, като санкцията, която може да бъде наложена, е от 10 хиляди до 500 хиляди лева, предаде БНР. На регионалното депо край Ямбол се събират отпадъците на общините Сливен, Тунджа, Нова Загора и Стралджа. Според издаденото от 2008 г. комплексно разрешително, на депото могат да се извозят 227 000 тона и това количество е вече достигнато. Оказва се, че клетката може да побере още близо 80 000 тона, но общините нямат разрешение, посочи екологът на община Тунджа Светлозар Грозев. Вариантите са:„Компетентният орган в лицето на Министерството и Изпълнителната агенция по околна среда би трябвало или да издадат заповед за спиране на депонирането или другият вариант е процедура на ново разрешително.“Процедурата по издаване на ново разрешително може да отнеме месеци. Същевременно нито едно друго депо в близост не иска да приеме още отпадъци, тъй като пази свободния си капацитет.", "date": "2018.10.26", "title": "Забраняват на пет общини да използват депото за отпадъци край Ямбол"}
{"url": "https://www.novinite.bg/articles/166503/Prokuraturata-e-obvinila-Ivo-Prokopiev-v-prane-na-pari", "text": "Софийска градска прокуратура е обвинила бизнесмена и съиздател на \"Капитал\" Иво Прокопиев за пране на пари, в качеството на председател на Съвета на директорите на „Алфа Финанс Холдинг“ АД, съобщиха от прокуратурата. Към наказателна отговорност за пране на пари са привлечени и членовете на Съвета на директорите на „Алфа Финанс Холдинг“ АД Константин Ненов и Иван Ненков. В Софийска градска прокуратура се провежда разследване за престъпления по служба, извършени от служители на Министерство на икономиката, енергетиката и туризма във връзка с изпълнението на концесионните договори с „Каолин“ АД, гр. Сеново. В хода на разследването са назначени множество експертизи, заключенията на които са в процес на изготвяне. На 23.04.2018 г. е постъпил сигнал от председателя на КПКОНПИ, ведно с материали от извършена проверка от Комисията. В сигнала и приложените към него документи са посочени множество факти и обстоятелства, които са послужили като основание за започване на разследване и за престъпление по чл. 253 НК /пране на пари/, касаещо продажбата на придобити от „Алфа Финанс Холдинг“ АД акции от капитала на „Каолин“ АД, представляващи 100% от капитала на „РМД Каолин 98“ АД, на регистрирано на 20.12.2012 г. в местния съд в гр. Кьолн, Германия дружество „Кварцверке ГмбХ“. Въз основа на проведените допълнителни действия по разследването са събрани доказателства, обосноваващи ангажиране на наказателната отговорност на Иво Прокопиев за пране на пари, в качеството на председател на Съвета на директорите на „Алфа Финанс Холдинг“ АД. Към наказателна отговорност са привлечени и членовете на Съвета на директорите Константин Ненов и Иван Ненков. Обвиняемите Прокопиев, Ненов и Ненков са с мерки за неотклонение „Подписка“.", "date": "2018.10.26", "title": "Прокуратурата е обвинила Иво Прокопиев в пране на пари"}
{"url": "https://www.novinite.bg/articles/166498/Arestuvaha-Nikolaj-i-Evgeniya-Banevi-v-Parij", "text": "Бизнесменът Николай Банев и съпругата му Евгения са задържани в Париж, научи Дарик от свои източници. По неофициална информация двамата са били обявени за издирване от българските власти.Специализираната прокуратура разследва приватизирания завод \"Полимери\" АД в Девня, чиито собственик е Банев. Извършват се претърсвания и изземвания на адреси в София и страната. Провеждат се и обиски на лица и разпити на свидетели в рамките на образувано досъдебно производство. Дружеството беше приватизирано от Николай Банев през 1998 г., а през 2013 г. бе обявено в несъстоятелност и беше назначен синдик. През миналата година  пловдивската фирма \"Хъс\" ООД закупи активите за сумата от 14,5 млн. лв.", "date": "2018.10.26", "title": "Арестуваха Николай и Евгения Баневи в Париж"}
{"url": "https://www.novinite.bg/articles/166502/Zatvor-za-maj-iznasilil-17-godishno-momche", "text": "По обвинителен акт на Районна прокуратура - Стара Загора е осъден Б.Ю., на 59 г., обвинен за това, че в периода 26.05.2018 г. до 03.06.2018 г. в град Стара Загора, в условията на продължавано престъпление извършил полови сношения с лице от същия пол /17-годишно момче/, като употребил за това сила - престъпление по чл.157, ал.1 вр.чл.26,ал.1 от Наказателния кодекс. Районен съд - Стара Загора е разгледал делото по реда на съкратеното съдебно следствие в едно съдебно заседание, като подсъдимият е признал всички факти и обстоятелства описани в обвинителния акт и признал вината си. След като бил признат за виновен от Районен съд - Стара Загора, на подсъдимият Б.Ю. е наложено наказание „лишаване от свобода” за срок от две години при първоначален “общ” режим. В хода на образуваното срещу Б.Ю. производство е установено, че същия на 26.05.2018 г. и на 03.06.2018 г., в гр. Стара Загора, е приел в дома си 17-годишен младеж, който искал да закупи от него евтини цигари за себе си и свои приятели. След като упражнил сила върху пострадалия, Б.Ю.извършил с него полово сношение на всяка от посочените дати, като по-късно е бил подаден сигнал в полицията и образувано настоящото производство. Присъдата подлежи на обжалване и протестиране пред Окръжен съд – Стара Загора.", "date": "2018.10.26", "title": "Затвор за мъж, изнасилил 17-годишно момче"}
{"url": "https://www.novinite.bg/articles/166489/Viceprezidentat-Lipsva-realistichna-i-dalgosrochna-ikonomicheska-programa-za-razvitieto-na-Balgariya", "text": "„Липсва умна и реалистична икономическа програма за развитието на България. Ние, българските граждани, не знаем къде ще бъде страната нито след 10, нито след 20 години, нито в по-дългосрочна перспектива.“ Това заяви вицепрезидентът Илияна Йотова, която откри в София конференцията „Демографската криза в България – реалности, проблеми и решения“, организирана от Фондация „Фридрих Еберт“ и Фондация „Солидарно общество“. По думите на вицепрезидента държавната политика не е остаряло понятие, а най-сериозният дефицит на България. „Борбата с демографската криза изисква национален консенсус. Това е тема, която не е подвластна на политически мандати. Мерките и политиките не търпят отлагане. Съобщаването на катастрофални данни не лекува, а само засилва чувството за безпомощност и инерция“, посочи Илияна Йотова. Според вицепрезидента страната ни има много неизползван потенциал за развитие в редица области – високите технологии, туризма, селското стопанство. „Програмата на приоритетите ще роди финансовата и социална инфраструктура“, отбеляза вицепрезидентът и припомни тревожната статистика за 800 закрити училища през последните 15 години. Необходимо е образованието да е координирано с развитието на националните политики. Дуалното обучение има бъдеще, но България не използва потенциала му. „Не дадоха резултат европейските програми за насърчаване на бизнеса да наема млади хора. А младите хора искат да знаят защо учат – за да имат качествена работа с достойно заплащане, която не ги слага в графата „работещи бедни“, изтъкна вицепрезидентът. Тясно свързано с демографската криза е състоянието на здравеопазването. По думите на Илияна Йотова най-големият проблем на българските граждани е достъпът до здравни услуги. „След като има места в радиус от 50 километра, лишени от възможността за медицинска помощ, трудно можем да задържим когото и да било там“, изтъкна вицепрезидентът. „Развитието на регионите и изравняването на стандартите е задача на всяко едно правителство, но на практика няма резултати“, подчерта Илияна Йотова. Прогнозата е, че до 2030 г. 42 % от населението на страната ще живее в 6 града – София, Пловдив, Варна, Бургас, Русе и Стара Загора. Същевременно всеки месец изчезва по едно село, а най-бързо обезлюдяващият регион в Европа е Смолянският. „Държавата трябва да влезе във функциите си, само конкуренцията и свободният пазар няма да свършат работа. Държавата има механизми, с които да стимулира бизнеса в по-слабо развитите региони като им предлага различни облекчения“, изтъкна вицепрезидентът. Има и много неизползван потенциал в планинските региони, за екологични производства, за био земеделие или малки фирми с построяването на високоскоростни интернет връзки. „Малко внимание бе обърнато на тревожна новина от последните дни – за последните 8 месеца чуждестранните инвестиции са се свили три пъти“, подчерта Илияна Йотова. „България трябва да има национална позиция по следващата Многогодишна финансова рамка на ЕС, особено в частта й за политиката на сближаване и опитите тя да бъде заменена от Плана „Юнкер“, който е вреден за страни като нашата“, заяви вицепрезидентът. Пряка последица от такъв тип политика е задълбочаването на регионалните различия и демографския дисбаланс. Въпрос, пряко свързан с демографските предизвикателства, е тенденцията за недостиг на работна ръка. Според вицепрезидента опитите за компенсиране на този недостиг с привличане на българи от историческите диаспори са кризисни мерки. Повечето от хората, които получават българско гражданство, не остават в България. Ако има строго изискване за добро владеене на български език, част от тях могат да намерят трайни работни места в страната. Голяма част от младите хора от историческите ни диаспори, които идват да учат в България, впоследствие намират своята реализация в друга европейска държава, която им предлага по-високо признание и заплащане.„В сферата на социалните мерки като финансови стимули за раждаемост, данъчни облекчения, жилищни политики можем да почерпим опит от редица европейски страни, но съобразявайки националните специфики“, подчерта вицепрезидентът.", "date": "2018.10.26", "title": "Вицепрезидентът: Липсва реалистична и дългосрочна икономическа програма за развитието на България"}
{"url": "https://www.novinite.bg/articles/166479/Zakonat-na-Peevski-mina-edinodushno-na-komisiya", "text": " Точно за 5 минути, единодушно и без дебати, Комисията по медии и култура в парламента прие закона за задължителното депозиране на печатни и други произведения и оповестяването на разпространителите и доставчиците на медийни услуги.Т. нар. Закон за медиите на депутата от ДПС Делян Пеевски ще влезе за гласуване в парламентарна зала следващата седмица.Както и досега, самият Пеевски не присъстваше на приемането на собствените си законотворчески вдъхновения, пише \"Флагман\".Новото днес е, че законът предвижда в срок от една година да се изгради специален регистър за медии от Министерство на културата.Така собствениците на медии трябва да подадат всички необходими данни и да присъстват в регистъра. Ако някой смята, че дадено лице не е реален собственик на медия, може да подаде сигнал, но единствената функция на Министерство на културата ще е да провери данните, подадени в регистъра и не може да направи нищо друго за установяване на собственика, тъй като министерството няма разследващи функции. При нарушение се предвижда Министерството на културата да уведомява Министерството на вътрешните работи.При забавяне или неподаване на декларация или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева.Доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик, дали заема публична длъжност и дали има влязла в сила присъда.Законът предвижда да се декларира и лицето, което реално контролира съдържанието на медията и редакционната политика, ако то е различно от собственика. При промяна на собствеността тя трябва да се декларира в срок от 7 дни.До 30 юни собствениците трябва да декларират всяко получено финансиране в предходната календарна година - заеми и банкови кредити, както и безвъзмездно получаване на парични средства и имущество и техния размер и от кой идват средствата. Това явно трябва да удари медиите, кредитирани от фондации на Сорос и САЩ.Собствениците на медии ще трябва да подават и декларация за всички договори, сключени с държавни и общински учреждения, политически партии, рекламни договорис лица, осъществяващи дейност, подлежаща на регулация. Предвижда се още да бъде декларирано и финансиране от европейските фондове за предходната година.За вестниците е задължително да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Санкциите за неподаване на декларация и невярна информация ще са от 10 до 15 хил. лева за първо и от 20 до 30 хил. лева за повторно нарушение.Преди две седмици депутатът от ДПС Делян Пеевски обяви, че ще прехвърли медийния си бизнес – в. \"Монитор\", \"Телеграф\", \"Политика\", \"Меридиан мач\", \"Борба\", на фондация.", "date": "2018.10.26", "title": "Законът на Пеевски мина единодушно на комисия"}
{"url": "https://www.novinite.bg/articles/166500/Nad-4-mln-lv-sa-zadaljeniyata-na-MVR-kam-sadebnite-medici-v-stranata", "text": "Над 4 млн. лв. са засега задълженията към съдебните медици в страната. Това заяви вътрешният министър Младен Маринов пред медиите в парламента.По думите му този проблем е натрупан с годините, но министерството прави всичко възможно с наличния бюджет да изплаща постепенно задълженията.\"Надявам се с новия бюджет и допълнително отпуснатите средства да може да се изчисти този проблем\", каза още Маринов.От думите му стана ясно, че проблемът не е организационен и не може да се предвиди колко реализации ще има МВР, при които ще се нуждае от експертиза и поради това не винаги може да се предвиди необходимият финансов ресурс.", "date": "2018.10.26", "title": "Над 4 млн. лв. са задълженията на МВР към съдебните медици в страната"}
{"url": "https://www.novinite.bg/articles/166474/Vtorichni-trusove-v-Garciya-s-magnitud-do-55-Shtetite-ogromni", "text": "След силното земетресение, станало в Йонийско море край бреговете на гръцкия остров Закинтос, продължават вторичните трусове.След първичния трус от 6.8 по скалата на Рихтер последваха поне още десет вторични, които са с магнитуд от 4 до 5,5.От Гражданска защита съобщават, че няма пострадали хора, но материалните щети са огромни, предаде БНР.Има заплаха от цунами поради изменение на равнището на водата в морето. Полицията забрани достъпа до пристанището на остров Закинтос, където кеят е разрушен.Много жилища са с паднали стени и прозорци. В град Пиргос, южната част на Пелопонес, се срути църковна кула. На много места на острова земетресението предизвика свлачища и прекъсна пътните артерии. Паднаха електрически стълбове.Хората през цялата нощ останаха навън. Страхуват се от нов много силен трус. От Националната обсерватория на Атина съобщават, че вторичните трусове ще продължат. Всички сили на Гражданска защита са в готовност да окажат помощ, съобщават властите в Гърция.Трусът не е усетен на територията на страната ни, съобщи за БНР дежурният сеизмолог в Националния институт по геофизика, геодезия и география.", "date": "2018.10.26", "title": "Вторични трусове в Гърция с магнитуд до 5,5. Щетите – огромни!"}
{"url": "https://www.novinite.bg/articles/166501/Otchitat-spad-na-prestapleniyata-v-oblast-Montana", "text": "От началото на годината общият брой на престъпленията в Монтанско е намалял значително в сравнение със същия период на 2017 г., съобщиха от ОД на МВР в Монтана.До днес са регистрирани 1545 престъпления, при 1887 за миналата година. Най-много са намалели измамите - 29 при 86 за първите 10 месеца на 2017 г. Намаление има и при грабежите, кражбите и палежите.Общата разкриваемост на престъпленията в Монтанско през тази година е 34 процента. Повечето от тежките престъпления са разкрити, уточниха от полицейската дирекция.При пътнотранспортни произшествия от началото на годината в региона са загинали 7 души, а 161 са били ранени. През същия период на миналата година при катастрофи в Монтанско са загинали 15 души, а 152 са пострадалите. ", "date": "2018.10.26", "title": "Отчитат спад на престъпленията в област Монтана"}
{"url": "https://www.novinite.bg/articles/166497/25-godini-ansambal-ChINARI-s-yubileen-spektakal-v-zala-1-na-NDK", "text": "25 години от създаването си ще отбележи първият български частен ансамбъл “ЧИНАРИ” – с пет спектакъла в един! Юбилейното събитие ще бъде на 10 ДЕКЕМВРИ в зала 1 на НДК от 19.30 ч. В него ще намерят място пет от най-емблематичните, зрелищни и обичани от публиката произведения - с най-ефектните и въздействащи фрагменти от тях. Феновете на ансамбъла ще видят моменти от “Магията на танца”, Траките” и “Мистичен ритъм”, които ще съставят първата част на спектакъла и ще я определят, като по-мистична, с повече фантазия и съвременна трактовка на българския фолклор. Втората част ще включи вълнуващи моменти от авторските спектакли “Възрожденски разкази” и “Ние българите”, като тази част ще бъде изцяло фолклорна. На 10 ДЕКЕМВРИ в зала 1 на сцената ще се насладим на майсторството на прекрасните танцьори от ансамбъл “ЧИНАРИ”, на група “ETNOTIX”, трио “Булгарина”, квартет “Българи” и „Чинари дръмс“ .Вече 25 години ансамбъл „ЧИНАРИ“ по оригинален начин пресъздава музиката, песните и танците в българското изкуство, черпейки вдъхновение от него. Трупата с гордост продължава традицията, претворявайки магията на мистичния ритъм.През годините, хореографът и директор на ансамбъла - Асен Павлов създава 13 авторски спектакъла, които по традиция артистите представят  пред публика всяка година преди Коледа.  БИЛЕТИ за Юбилейния спектакъл – 25 години Ансамбъл “ЧИНАРИ” на 10 декември в зала 1 на НДК, можете да намерите в интернет на   или да закупите от Билетен център в НДК, Билетна каса на “Арена Армеец”, бензиностанции ОМВ, магазини Orange. До 1 ноември 2018 г. билетите, пуснати в продажба, могат да бъдат закупени на ПРОМОЦИОНАЛНИ ЦЕНИ с отстъпка 5 лева от редовните. През 2015 г. продуцентът и ръководител на „Чинари“ - Асен Павлов е удостоен с ИКАР за спектакъла “Траките”. През 2016 година aнсамбъл \"Чинари\" става носител на \"Кристална лира\" от Съюза на българските музикални и танцови дейци - за музикално-танцовия спектакъл \"Ние, българите\". През 2017 г. Министерство на Културата на Република България награждава ансамбъла и Асен Павлов с грамота и почетен знак „Златен век“ – печат на Цар Симеон Велики - за принос в развитието на българската култура и по повод 24 май – Ден на българската просвета и култура и на славянската писменост. В началото на 2018 г. Калоян Павлов бе награден от Съюза на артистите в България с \"ИКАР 2018\" за Вариатетно и атракционно изкуство, за спектакъла \"Мистичен ритъм\".  На 29 април 2018 година, Асен Павлов и Калоян Павлов получиха награда от Асоциацията на хореографите в България - \"ЗЛАТНА МУЗА 2018\" в категория \"Хореография в българския танцов фолклор\", за спектакъла \"Мистичен ритъм\".На 28 май 2018 г. ансамбълът взе участие в едно от най-значимите и престижни за страната ни културни събития – концерт-спектакъла „Discover Bulgaria” в Рим, в рамките на Българското председателство на Съвета на Европейския Съюз. Освен танцьорите от “Чинари”,  в негоучастваха Костадин Генчев – кавал, Трио “Булгарина” и  “Чинари Дръмс”.Присъединете се към събититео “25 ГОДИНИ Ансамбъл “ЧИНАРИ” – във фейсбук – БИЛЕТИ има ", "date": "2018.10.26", "title": "25 години ансамбъл “ЧИНАРИ” с юбилеен спектакъл в зала 1 на НДК"}
{"url": "https://www.novinite.bg/articles/166485/Spipaha-posrednici-v-telefonni-izmami", "text": "В резултат на предприето разследване по извършени на територията на Кърджали и Чакаларово измами, са установени и задържани двама участници в престъпните схеми. Оперативните действия са осъществени от криминалисти на ГД „Национална полиция“, ОДМВР-Кърджали и СДВР. Благодарение на съвместната реализация единият от мъжете - 53-годишен жител на Кърджали, бил засечен на бензиностанция в София. Установено е, че в ролята си на куриер, той е прибрал 1400 лв. от 71-годишен жител на Чакаларово. Измамата била осъществена по познатия сценарий за съдействие на полицията по задържане на телефонни измамници. Предстои конвоирането на задържания до Кърджали. Другият посредник – 37-годишен, също попаднал в полицейския арест в хода на извършените оперативно-издирвателни действия по сигнал за 87-годишна жена, станала жертва на телефонна измама по схемата - внукът й се нуждае от 2400 лв., за да извърши имотна сделка. Възрастната жена тутакси събрала парите и ги предала на непознатия мъж, дошъл до адреса й. Сумата е намерена у него и иззета. По случаите са образувани досъдебни производства, а работата по тях продължават под наблюдението на прокуратурата.", "date": "2018.10.26", "title": "Спипаха посредници в телефонни измами"}
{"url": "https://www.novinite.bg/articles/166462/Protest-ogranichava-dvijenieto-v-stolicata-utre", "text": "От 08:00 часа до приключване на мероприятието на 27.10.2018 г. се забранява престоят и паркирането на пътни превозни средства, с изключение на автомобилите превозващи участниците в митинг-протеста на западната половина от паркинга на пл. \"Кн. Александър I\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.10.26", "title": "Протест ограничава движението в столицата утре"}
{"url": "https://www.novinite.bg/articles/166458/Slanchevo-do-22", "text": "Днес ще бъде предимно слънчево. Ще духа до умерен северозападен вятър, който до вечерта ще отслабне и ще се ориентира от югозапад. Дневните температури ще се повишат чувствително и максималните ще са между 17° и 22°. Над планините ще е предимно слънчево. Ще духа силен, преди обяд временно и бурен северозападен вятър. Бързо ще се затопли и максималната температура на височина 1200 метра ще е около 12°, на 2000 метра – около 6°.Над Черноморието ще бъде предимно слънчево. Преди обяд ще духа умерен вятър от запад, който след обяд ще отслабне и ще се ориентира от югозапад. Максималните температури ще са 16-18°, колкото на морската вода. Вълнението на морето ще е 2 бала.", "date": "2018.10.26", "title": "Слънчево, до 22°"}
{"url": "https://www.novinite.bg/articles/166466/Balgaro-ruski-IT-forum-shte-se-sastoi-prez-2019-godina-v-Sofiya", "text": "Организиране на българо-руски бизнес форум в областта на информационните технологии в София през 2019 г. бе договорено по време на Работна група по търговия и инвестиции в рамките на XVI заседание на Българо-руската междуправителствена комисия за икономическо и научно- техническо сътрудничество, проведено в Москва. Заседанието бе открито от заместник-министъра на икономиката Лилия Иванова. Председател от българска страна е министърът на енергетиката г-жа Теменужка Петкова, а от руска - министърът на промишлеността и търговията г-н Денис Мантуров. Зам.-министър Иванова коментира, че Русия е сред водещите инвестиционни партньори на България и подчерта, че двустранният стокообмен през 2017 г. достига 4,3 млрд. щ. д. Тя постави акцент върху заявеното намерение от руска страна да повиши нивата на стокообмена до най-високите си стойности от 5 млрд. щ. д. Икономическият зам.-министър обърна внимание на отраслите, произвеждащи изделия с по-висока добавена стойност и внедряването на иновациите, с цел повишаване на конкурентоспособността, от една страна, и развитие на партньорските отношения, от друга. Тя констатира, че за руските и българските инвеститори са перспективни областите: енергетика, промишленост, в това число селскостопанското машиностроене, корабостроене, оборудване и технологии за хранителната промишленост, селско стопанство, туризъм, финансовия сектор, инфраструктурните проекти, телекомуникациите и строителството, във връзка с което съответните руски и български ведомства и организации трябва да активизират сътрудничеството. “Има много сфери, в които да си сътрудничим, включително за реализиране на изделия на пазари в трети страни”, допълни тя. По-рано през деня зам.-министър Иванова откри съпътстващия XVI Междуправителствена комисия Българо-руски бизнес форум, който се организира от Търговско-промишлената палата на Русия. Форумът се проведе при повишен интерес от страна на представители от различни области. В своето изказване тя очерта макроикономическата рамка на България и подчерта, че запазване стабилността на българската икономика през последните години, е сред основните приоритети на правителството, заедно с ръста на икономиката, образованието и привличането на чуждестранни инвестиции. Зам.-министър Иванова сподели в заключение, че очаква форумът да даде допълнителен импулс за активизиране на двустранните ни търговско- икономически връзки и изрази готовност за подкрепа на всякакви инициативи, които биха разширили обхвата на инвестиционно сътрудничество. Двете страни потвърдиха готовността си и в бъдеще да си съдействат в обмена на бизнес информация, целяща развитие на контактите на регионално ниво, както и да си сътрудничат при организиране на бизнес мисии и участие на потенциални предприемачи и инвеститори в изложения и панаири в България и Русия. По данни на българската статистика, стокообменът между България и Русия през 2017 година отчита ръст от 44,5 % в сравнение с 2016 година, достигайки 4,3 млрд. щ. д., в това число ръстът на износа от България за Русия възлиза на 112,8 % до 810 млн. щ. д., а на вноса от Русия – 34,4 % до 3,5 млрд. щ. д. През първото полугодие на 2018 г. двустранният стокообмен се е увеличил с 0,9%.", "date": "2018.10.26", "title": "Българо-руски IT форум ще се състои през 2019 година в София"}
{"url": "https://www.novinite.bg/articles/166468/Sadebni-lekari-ot-cyalata-strana-izlizat-na-protest", "text": "Съдебни лекари от цялата страна се събират на протест в Пловдив. Причината е, че МВР им дължи огромни суми за свършената от тях работа в качеството им на вещи лица. Само за Пловдив МВР дължи на съдебните медици около 100 000 лв. Медиците недоволстват и срещу лошата материално-техническа база.Първите протестиращи се събраха пред Катедрата по съдебна медицина. Те отказват да посещават произшествия на МВР и да правят огледи.“Досега имаме 3-4 транша, които са направили от Дирекция на полицията в Пловдив. Това са суми, които се изплащат за дела през миналата година. За тази година нищо не са изплатили. Ние обслужваме нуждите на полицията, съда и прокуратурата\", каза в ефира на “Здравей, Българея\" д-р Марин Балтов.Той обясни, че основната заплата на лекарите в съдебна медицина е около 620 лв., като има и допълнително заплащане за извънреден труд.“С нормативни документи заплащането от съда и прокуратурата беше уредено. То е регулярно. Тоест - с тях нямаме проблем. Аз не бих нарекъл това, което правим, протест. Това е подготовка за конференцията на съдебните медици, която предстои. На нея ще обсъдим всички тези проблеми“, каза доц. Светлозар Спасов. Той допълни още, че се срамува от материално-техническата база в катедрата и понякога купуват консумативи със собствени пари.От МВР съобщиха, че от началото на годината в Пловдив са преведени над 65 000 лв. на съдебни лекари, а останалите дължими пари ще бъдат изплатени до края на годината.", "date": "2018.10.26", "title": "Съдебни лекари от цялата страна излизат на протест"}
{"url": "https://www.novinite.bg/articles/166459/Praznuvame-Dimitrovden", "text": "На 26 октомври Българската православна църква почита паметта на Св. вмчк Димитрий Мироточиви и Преп. Димитра Доростолска (Димитровден). Свети Димитър е православен светец. В народния календар празникът Димитровден бележи поврата в годишното време и началото на зимата. Според поверията в полунощ срещу празника небето се отваря, след което се очаква и първият сняг. Светецът се смята за покровител на зимата, студа и снега, припомня БГНЕС.Свети Димитър бил роден през III век в гр. Солун, а баща му е тогавашният градоначалник. След неговата смърт император Максимиан Херкул възлага този пост на Димитър, който е приет с голяма радост и почит от жителите на града. Като управител на Солун Димитър открито изповядва и слави християнската вяра. Недоволен от неговото поведение, император Галерий го хвърля в тъмница, а по-късно, на 26 октомври 306 г. нарежда да бъде убит. Тогава християнската църква го провъзгласява за мъченик на вярата и светец, а жителите на Солун започват да го почитат като покровител на града. Празникът на Свети Димитър се чества в Солун още от V век, а скоро след това е пренесен и в Тракия, и Македония.В народния календар честването на Свети Димитър се свързва с поврат в годишното време и с началото на зимата. Според поверието от бялата брада на светеца се изсипват първите снежинки. \"Свети Димитър зима носи, а Свети Георги - лято\" - гласи българска поговорка. Тогава стопаните прибират ралата си под стрехите и подреждат дървата за огрев.Този ден е известен също и като Митровден или Разпус. С него завършва периодът, за който се наемат сезонните работници като говедари, овчари, ратаи, и става разплащането с тях. Понякога като заплата се дава, освен определената сума, още дрехи и по чифт цървули за всеки от зимните месеци. Започва и спазаряването на работници за следващата година. Според народното поверие от Димитровден започва подготовката за т.нар. \"миши празници\" на следващия ден. В старопланинските райони стопаните следят за първия гост, който прекрачи прага на къщата. Ако той е добър и имотен човек, вярват, че следващата година ще е богата, здрава и плодородна. Пълнолуние ли е в нощта срещу Димитровден, ще се роят пчелите и кошерите ще бъдат пълни с мед. Тази нощ е важна и за хората, които търсят заровени съкровища. Те вярват, че тогава небето \"се отваря\" и заровените жълтици проблясват със синкав пламък.Вярва се също, че Свети Димитър е брат на Архангел Михаил - покровителят на отвъдния свят, на умрелите предци. В съботата преди празника е една от най-големите задушници - Димитровската, на която се раздава варено жито и питки за помен. По това време на годината започват годежи и сватби.Днес мощите на св. Димитър се съхраняват в едноименната базилика в Солун, издигната на лобното му мястото, а св. Димитър се почита като покровител на гр. Солун. В деня на неговата памет в града се стичат поклонници от цял свят. Почитта към великомъченик Димитрий Солунски се разпространила по целия Балкански полуостров и особено на Света Гора (Атон), където се съхраняват частици от неговите мощи. В иконографията е изобразяван като конник на червен кон, който с копието си убива военачалника Лий.Името на св. Димитър е свързано и с историята на българския народ. През 1185 година, по време на двувековното византийско робство, братята-боляри Асен и Петър обявили в Търновград, че не признават повече византийската власт. Това станало на 26 октомври, на храмовия празник на построената от тях църква, наречена на св. Димитър. Закриляни от него, въстаниците довели борбата за независимост и възстановяване на българската държавност до успешен край: през пролетта на 1187 г., след неуспешна обсада на гр. Ловеч, византийският император подписал мирен договор, който признал властта на Асен и Петър над Северна България. Така започнала историята на Второто българско царство. Светията – мъченик е един от най-почитаните у нас. На него са посветени много храмове по цяла България и в деня на неговото честване ще бъдат отслужени навсякъде празнични св. Литургии.И не забравяйте да поздравите своите близки и приятели, които носят имената Димитър, Димитрина, Димо или Митко и подобни, които на 26 октомври празнуват своя имен ден.", "date": "2018.10.26", "title": "Празнуваме Димитровден"}
{"url": "https://www.novinite.bg/articles/166465/Mnogo-osporvano-v-poslednite-kvalifikacii-na-silniya-evropejski-turnir-po-bouling-v-Sofiya", "text": "Германецът Сидни Шроск направи впечатляващо представяне в предпоследния ден на квалификациите на европейския боулинг турнир „София Интернешънъл Оупън” с награден фонд 55 000 евро. Шроск записа втори най-добър резултат от всички играли до момента 1486 точки ( средно от игра 247.7) и със сигурност ще попадне в големия финал през уикенда. Лидер продължава да бъде руснака Алексей Паршуков с 1522 точки ( 253.7) от игра, а на третото място е състезаващия се за България Мехмет Кая ( 1463 точки ( 243.8) . Световната шампионка при жените Кейша Вагнер от Швеция направи 1380 точки ( 230.0) и заема 22-ро място, но със сигурност ще попадне сред първите 54-и , които ще играят на финалите. В утрешния ден се очаква да играе и победителят от миналогодишното издание и №1 във Великобритания Пол Муур, както и водачът в европейската ранглиста при мъжете Олевер Мориг ( Германия) . Както е известно, „София Интернешънъл Оупън” е втория турнир по награден фонд в Европа и тази година е 9-то поредно издание. До момента 186 състезатели са взели участие, като в последния ден на квалификациите се очакват да пристигнат още холандци, французи, норвежци и финландци. Утре ( петък) от 9 сутринта започват последните серии, като най-интересна се очертава да бъде втората – от 13 до 16 часа. Входът за зрители в Joy Station- Студентски град е свободен, а актуална информация и картина в реално време , може да намерите в специализирания сайт – bowlzone.eu", "date": "2018.10.26", "title": "Много оспорвано в последните квалификации на силния европейски турнир по боулинг в София"}
{"url": "https://www.novinite.bg/articles/166463/Futbolna-sreshta-promenya-dvijenieto-v-stolicata-v-nedelya", "text": "Забранява се престоят и паркирането на пътни превозни средства, с изключение на автомобилите на участниците в мероприятието, както следва:От 08:00 до 20:00 часа на 28.10.2018 г. при сектор \"Г\" на Националния стадион \"Васил Левски\".От 12:30 до 20:00 часа на 28.10.2018 г. на моста пред Национален стадион \"Васил Левски\" - 20 /двадесет/ паркоместа. От 16:30 часа на 28.10.2018 г. до приключване на футболната среща, само при необходимост и по преценка на ръководството на СДВР, се забранява влизането на пътни превозни средства в двете посоки, с изключение на автобусите на масовия градски транспорт по:„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.10.26", "title": "Футболна среща променя движението в столицата в неделя"}
{"url": "https://www.novinite.bg/articles/166469/Katastrofa-zatrudni-dvijenieto-v-centara-na-Plovdiv", "text": "Километрично задръстване в центъра на Пловдив заради зрелищна катастрофа. Кола се е обърнала на една страна в кръговото кръстовище на водната палата в града.По данни на полицията каскадата е станала около 5 часа тази сутрин. В колата са пътували трима души. Те са пострадали и са откарани в болница. Шофьорът не е употребил алкохол. При удара той е отнесъл пътен знак, качил се е върху острова на кръговото и се е забил в парапета на моста над Марица. Движението в района на катастрофата е изключително затруднено.", "date": "2018.10.26", "title": "Катастрофа затрудни движението в центъра на Пловдив"}
{"url": "https://www.novinite.bg/articles/166473/Nova-taksa-smet-ot-2022-a", "text": "Новата такса \"смет\", която се очаква да бъде по-скъпа за много от хората в страната, ще влезе в сила в началото на 2022 г.Това решиха депутатите от бюджетната комисия в парламента, които приеха на второ четене промените в Закона за местните данъци и такси.Реформата, която ГЕРБ опитва да въведе в пресмятането от 2013 г., предвижда данъкът да се изчислява не по данъчната оценка на имота, а по реално изхвърленото количество боклук на член от семейството.Промените обаче се отложиха за пореден път, след като народните избраници възприеха тезата на Националното сдружение на общините (НСОРБ), че предстоящото преброяване на населението и жилищния фонд ще даде по-пълна картина за имотите и обитателите им.Депутатите решиха още, че при деклариране на повече от едно жилище като основно – данъчните облекчения за всички имоти ще отпада, докато собственикът не предостави коректна информация в общината.Данъкът на автомобилите през следващата година също няма да скача рязко. Тепърва общините ще тестват как ще работи новият модел на облагане на собственици на автомобили, но все още нямат готови сметки с колко ще се вдигне данъка в различните общини.Данъчните администрации получиха отсрочка за изчисляване по новия модел и ще са готови с налозите до 31 януари догодина, а не както обичайно до 30 ноември на предходната.Общинарите имат нужда от време, за да изчакат влизането на Закона за местни данъци и такси в сила, да успеят със сметките и да направят обществено обсъждане.Досега собствениците на коли плащаха на имуществена база, която се формира от мощността на автомобила и годините му. Сега вече се добавя още един компонент – екологичен, според който ще плащаме повече или по-малко от това колко замърсява колата му, но и в коя община живеем.Информацията за категорията на автомобила (ЕВРО) общините ще получават от КАТ през система за автоматизиран обмен.", "date": "2018.10.26", "title": "Нова такса \"смет\" от 2022-а"}
{"url": "https://www.novinite.bg/articles/166483/Prohodat-na-Republikata-otnovo-e-otvoren-za-dvijenie", "text": "Проходът на Републиката вече е отворен за движение след тежката катастрофа снощи. Един човек загина, а двама са ранени. Сигналът за инцидента е постъпил около 19:30 часа. При челен удар лека кола се блъска в ТИР, а в катастрофиралите превозни средства се ударили още камион и микробус. Трафикът в двете посоки беше ограничен, припомня Bulgaria ON AIR.", "date": "2018.10.26", "title": "Проходът на Републиката отново е отворен за движение"}
{"url": "https://www.novinite.bg/articles/166486/Boksova-gala-vecher-promenya-dvijenieto-stolicata", "text": "От 19:00 до 24:00 часа на 27.10.2018 г. се забранява движението и се разрешава паркирането на пътни превозни средства в крайна дясна лента на двете пътни платна на бул. \"Асен Йорданов\" между бул. \"Шипченски проход\" и \"Площад на авиацията\", без да се засягат спирките на масов градски транспорт.", "date": "2018.10.26", "title": "Боксова гала - вечер променя движението столицата"}
{"url": "https://www.novinite.bg/articles/166481/Piyan-shofor-bez-knijka-blasna-i-ubi-na-myasto-vazrastna-jena", "text": "Пиян шофьор без книжка блъсна и уби на място възрастна жена на тротоар. Катастрофата е станала в хасковското село Горски извор.Шофьорът е задържан за 24 часа, а алкохолната му проба е отчела близо 2.5 промила алкохол в кръвта. ", "date": "2018.10.26", "title": "Пиян шофьор без книжка блъсна и уби на място възрастна жена"}
{"url": "https://www.novinite.bg/articles/166487/Fermerski-festival-promenya-dvijenieto-v-stolicata", "text": "От 07:00 до 19:00 часа на 28.10.2018 г. се забранява престоят и паркирането на пътни превозни средства, с изключение на автомобилите на участниците в мероприятието, както следва:На североизточната дъга на пл. \"Св. Александър Невски\" между ул. \"Дунав\" и ул. \"Оборище\".От 08:00 до 19:00 часа на 28.10.2018 г. се забранява влизането на пътни превозни средства по ул. \"Оборище\" между бул. \"Васил Левски\" и пл. \"Св. Александър Невски\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.10.26", "title": "Фермерски фестивал променя движението в столицата"}
{"url": "https://www.novinite.bg/articles/166484/Koga-i-kolko-shte-pochivame-po-Koleda-i-Nova-godina", "text": " Макар до коледните празници да има доста време, започваме да се замисляме за тях и да си правим планове. Колко почивка обаче ще има по Коледа и Нова година? Почивните дни за Коледа започват още на 22 декември и продължават до 26 декември, включително. Така се събират цели пет дни. Работни са 27 и 28 декември – четвъртък и петък.По Нова година обаче ще имаме по-кратък отдих. След като отработването и сливането на почивните дни отпадна като практика 31 декември, който се пада понеделник, си е официален работен ден. Няма да работим на 1 януари, а първият официален работен ден за 2019 година е 2 януари", "date": "2018.10.26", "title": "Кога и колко ще почиваме по Коледа и Нова година"}
{"url": "https://www.novinite.bg/articles/166495/Mariya-Gabriel-Predlagame-700-miliona-evro-po-novata-programa-Cifrova-Evropa-da-badat-za-kibersigurnost", "text": "Към 2020 година Европа ще се изправи пред недостиг на хиляди квалифицирани експерти по киберсигурност. Ето защо е важно да инвестираме повече в подготовка на специалисти с високи цифрови умения, каквато цел има и новата програма „Цифрова Европа“. Предвиждаме 700 милиона евро от средствата да бъдат отделени за сферата на киберсигурността. Това заяви българският еврокомисар по цифровата икономика и общество Мария Габриел при откриването на конференция за киберсигурността в електрическата мобилност и енергийната инфраструктура, организирана от Националната браншова организация за електрическа мобилност в партньорство със Софийски Форум за Сигурност и Военна Академия „Г. С. Раковски“ Комисарят наблегна, че повечето компании днес нямат свои собствени експерти по киберсигурност, а гражданите също не са експерти по киберсигурност. „Всеки, който използва цифрово устройство, трябва да е наясно с рисковете за киберсигурността и да прилага достатъчно добро ниво на киберхигиена. Кампанията SaferInternet4EU, която стартирах през февруари, е много добър инструмент за повишаване на киберхигиената на всеки потребител чрез публикуваните материали, които дават стъпка по стъпка най-важните правила за лична киберзащита“, посочи Мария Габриел. През последните няколко години ЕС финансира изследователски и иновационни проекти в областта на киберсигурността. Планира се  публично-частно партньорство, което да инвестира 450 милиона евро до 2020 г., като индустрията ще добави три пъти повече. Тази подкрепа цели да вкара повече технология в устройствата, които са на пазара. Българският еврокомисар напомни, че наскоро Европейската комисия предложи да се създаде Европейски център за компетентност по киберсигурност, който да събере цялата съществуваща в държавите членки експертиза. Поставено беше и началото на мрежа от национални центрове за компетентност, като през ноември ще бъде стартирано с пилотен проект на обща стойност 50 милиона евро. Мария Габриел отбеляза и значението на това да се създадат стимули за компаниите, които да вграждат в устройствата повече сигурност. За да се постигне това, потребителите трябва да могат да определят колко сигурен е един продукт, а когато това се случи, компаниите сами ще искат да покажат, че техните продукти са безопасни. Това ще стане възможно с новата европейска рамка за сертифициране на продуктите, която Европейската комисия предложи, а в момента българският еврокомисар води преговорите с Европейския парламент и Съвета, като целта е постигане на споразумение до края на годината. „Ние имаме все повече свързани устройства и затова от общите ни усилия зависи да гарантираме тяхната сигурност. Това важи в пълна степен и за електрическата мобилност и енергийната инфраструктура. Опазването на системите в тези сфери от кибератаки означава опазване на енергийната ни сигурност. Инвестициите в киберсигурност са инвестиции с висока възвръщаемост за институциите, критичната инфраструктура, гражданите, бизнеса“, заяви българският еврокомисар по цифровата икономика и общество Мария Габриел.", "date": "2018.10.26", "title": "Мария Габриел: Предлагаме 700 милиона евро по новата програма „Цифрова Европа“ да бъдат за киберсигурност"}
{"url": "https://www.novinite.bg/articles/166506/Valeri-Simeonov-nyama-da-podade-ostavka", "text": "Вицепремиерът Валери Симеонов няма да подаде оставка, въпреки че майките на деца с увреждания обявиха гражданско неподчинение. \r\nПред “Хоризонт“ той коментира и нагласите за законодателни промени, с които се предлага друг член на кабинета да оглави Съвета за хората с увреждания:\r\n\"До настоящия момент този Съвет за хората с увреждания се ръководеше от министър Петков – от министъра на труда и социалната политика, аз съм присъствал тогава, когато е имало нужда, когато той ме е канил, или когато съм преценявал и ще имам това право и за в бъдеще. Но искам да ви информирам, че въпросните хора, за които говорите, майки, които водят няколкомесечен протест и към настоящия момент не са членове на този съвет, но за мен другата тема е приключена вече\", каза Симеонов. \r\n", "date": "2018.10.26", "title": "Валери Симеонов няма да подаде оставка"}
{"url": "https://www.novinite.bg/articles/166476/Kuche-nahapa-dete-pred-stolichnoto-18-to-SOU", "text": "Доберман, разхождан от собственика си, нападнал и нахапал момиченце в междучасието пред 18-то СОУ в столицата. Това пише Нели Русева, майка на детето, в социалната мрежа.Момиченцето е от пети клас на 18-то СОУ „Уилям Гладстон“. В междучасието се отправило към лавката да си вземе закуска и било нападнато от доберман, разхождан от собственика на повод, но без намордник. Кучето разкъсало част от дрехите на детето и го нахапало по гърба. За всеобщо учудване, стопанинът на кучето не оказал никаква помощ на пострадалото дете. Казал „Да се оправя“ и си тръгнал, предаде От училището се обадили на майката и я посъветвали да заведе момиченцето в „Пирогов“. Детето е с шефове на гърба, много уплашено. Майката е категорична, че ще подаде жалба в 3-то район, но е скептична. Смята, че няма да се намери собственика на кучето и ще се размине без последствия.", "date": "2018.10.26", "title": "Куче нахапа дете пред столичното 18-то СОУ"}
{"url": "https://www.novinite.bg/articles/166499/Proektite-na-tri-balgarki-ucheni-shte-badat-otlicheni-sas-stipendii-Za-jenite-v-naukata-na-31-oktomvri", "text": " Вдъхновяващата научна работа на три прекрасни българки учени ще бъде наградена със стипендия от 5000 евро всяка. Имената на тазгодишните победителки по програмата „За жените в науката“ ще бъдат обявени на официална церемония на 31 октомври от 17 ч. в Софийски университет „Св. Климент Охридски“. Тази година се отбелязват 20 години от началото на програмата в световен мащаб, а от 2010 г., вече 8 години, тя успешно се реализира и в България. L’Oréal България, Националната комисия за ЮНЕСКО-България и СУ „Св. Климент Охридски“ си партнират в организацията на тази единствената по рода си глобална инициатива у нас.    Според статистиката жените все още са слабо представени в областта на науката – те представляват едва 28% от развиващите се в сферата. Именно поради това, всяка година „За жените в науката“ мотивира младите момичета и жени учени да разгърнат научния си потенциал, подкрепя ги при реализирането на проектите им и отдава заслуженото внимание на забележителните резултати, които постигат.   От основаването на инициативата до днес L'Oréal и ЮНЕСКО са отличили над 3 100 жени учени в 117 държави. Водени от идеята, че светът има нужда от наука, а науката от жени, L'Oréal и ЮНЕСКО надграждат и развиват програмата всяка година, а интересът към нея неизменно расте както от страна на желаещите да участват, така и от широката общественост.  Вход за церемонията: свободен. ", "date": "2018.10.26", "title": "Проектите на три българки учени ще бъдат отличени със стипендии „За жените в науката“ на 31 октомври"}
{"url": "https://www.novinite.bg/articles/166490/NS-prie-Zakona-za-lichnata-pomosht", "text": "Депутатите приеха на първо четене Закона за личната помощ, съобщава БГНЕС. Той е вторият от пакета закони за хората с увреждания и идва в отговор на дългите протести на майките от инициативата „Системата ни убива“, които от месеци настояват за реформа в социалната сфера.Предложеният проект има за цел, чрез осигуряване на адекватна лична помощ, да се подпомогнат хората с увреждания да упражняват основните си права, да водят независим живот, да имат свободен достъп до различни услуги и дейности.Проектът предлага механизъм за предоставяне на лична помощ, който да осигури нейната устойчивост и финансиране, основаващ се на индивидуална оценка на потребностите, както и на единни критерии за включване в този механизъм. Чрез него се дава възможност на потребителите на личен асистент да избират кой да е той, както и да определят кога и как ще им бъде предоставяна тази услуга. Т.е. ползвателят на лична помощ участва в избора на асистентите, които могат да бъдат повече от един, в зависимост от неговите потребности.Проектозаконът регламентира органите за предоставяне на лична помощ с подробно описани правомощия по прилагане на механизма. Той включва и разпоредби, регламентиращи контрола по прилагането на закона, отчитане на изразходваните средства, както и подпомогнатите лица. Предвижда се и задължение за анализ и оценка на постигнатите цели при предоставяне на личната помощ.На 9 октомври бе подписано споразумение между изпълнителната власт, омбудсмана, представителите на инициатива „Системата ни убива\" и национално представените организации на хората с увреждания. Договорени бяха и допълнителни 150 млн. лева в бюджета за политики за хората с увреждания. ", "date": "2018.10.26", "title": "НС прие Закона за личната помощ"}
{"url": "https://www.novinite.bg/articles/166460/Smyanata-na-vremeto-shte-promeni-razpisanieto-na-vlakovete", "text": "Нощтните влакове, които ще пътуват на 27 срещу 28 октомври ще престоят един час на гарата, заради смяната на времето, съобщават от БДЖ. Преместването на стрелките на часовника ще промени тръгването на десет бързи, три пътнически и международните влакове от София за Истанбул, пише Засегнати от смяната на часовото време са нощните влакове по направленията София – Пловдив, София – Горна Оряховица – Шумен – Варна, Мездра – София и др. На 28 октомври в 04:00 сутринта местим стрелките на часовниците с един час назад и преминаваме към зимно часово време, което е стандартното астрономическо време.На 9 декември влиза в сила новото разписание на БДЖ, което ще е валидно до 14 декември 2019 година.", "date": "2018.10.26", "title": "Смяната на времето ще промени разписанието на влаковете"}
{"url": "https://www.novinite.bg/articles/166464/20-e-busa-shte-boryat-mrasniya-vazduh-v-stolicata", "text": "Столичен градски транспорт се сдоби с първите си 20 електрически автобуса.Модерните превозни средства ще се движат по линиите, които кръстосват централната градска част на София.Не е тайна, че въздухът в София е замърсен и Столичната община е решила да се справи с проблема като подобри качеството на автопарка си.Рутер за безплатен интернет, зарядни за мобилни телефони, нисък под и климатик ще радват столичани.Новите електрически автобуси ще имат минимум 70 места и няма да се различава от нормалните автобуси освен, че ще се задвижва от електрически двигател, който не изхвърля никакви вредни емисии.На таблото на електробусите ще се вижда капацитетът на батерията, а батериите ще се зареждат в трите гаража на столичния градскитранспорт.", "date": "2018.10.26", "title": "20 е-буса ще борят мръсния въздух в столицата"}
{"url": "https://www.novinite.bg/articles/166472/Uikend-vinetkata-shte-struva-10-lv", "text": "Ясна е цената на бъдещата уикенд винетка, която ще бъде пусната догодина - тя ще струва 10 лв. Това обяви новият министър на регионалното развитие Петя Аврамова пред bTV. Този стикер ще е валиден от 12 ч. в петък до 23 ч. в неделя, уточни министърът.Тя обяви още, че участъкът на магистрала „Струма” от Кресна до Сандански ще бъде пуснат пет месеца по-рано, още за коледните празници.Петя Аврамова стана министър на регионалното развитие след оставката на Николай Нанков заради тежката автобусна катастрофа край Своге с 20 жертви. Наскоро обаче Нанков се върна в Министерството на регионалното развитие като зам.-министър.„Личната вина е нещо различно от поемането на политическа отговорност. На мястото трябва да се намери подходящият човек. Смятам, че той е подходящият човек, на мястото на което се намира. Приемам всякакви идеи от целия екип, но решенията ги взимам аз. Аз съм готова да нося, своята и политическа, и морална отговорност”, коментира Аврамова.За пътния участък край Своге, където стана тежка автобусна катастрофа, тя поясни, че тече одит на целия път, все още не е готов докладът, когато стане, ще бъде оповестен. По думите ѝ гаранцията на този път изтича в края на тази година. Министърът изрази увереност, че виновните за тежкия инцидент ще бъдат намерени.", "date": "2018.10.26", "title": "Уикенд винетката щe струва 10 лв."}
{"url": "https://www.novinite.bg/articles/166505/Radev-i-Ninova-s-obshti-pozicii-po-proekta-Viziya-za-Balgariya", "text": "Президентството и БСП споделят общи позиции по ключови въпроси, свързани с развитието на България. Това заяви лидерът на Социалистическата партия Корнелия Нинова след работна среща с държавния глава Румен Радев, на която детайлно е бил обсъден проектът на БСП \"Визия за България\":\"Имаме съвпадение на позиции по следните въпроси: връщане на ролята на държавата в ключови сектори – в икономиката, в здравеопазването, в образованието, в духовността и културата. Второ, на едно мнение сме, че трябва всички да работим за възстановяване на работата и доверието на институциите. Единодушни сме, че цели системи се нуждаят от смяна на моделите, по които функционират. Това е в сферата на здравеопазване, на образование, цялата система на социалната държава, която е напълно нефункционираща в момента\", каза Нинова.Президентският екип от 15 експерти е отправил съвети и препоръки към разработването на проекта. Сред подробно обсъжданите въпроси е и темата за възстановяването на истинския парламентаризъм в страната.\"Разговаряхме за нетрайното законодателство, за честата смяна в закона, за принизената роля на дебата в парламента, законодателство, което противоречи на юридическата практика и в Европа, и в България. Например, масово законопроекти да се вкарват от депутати, масово през преходни и заключителни разпоредби на един закон да се предлагат промени в 16 други, които нямат нищо общо. Това е посегателство върху основни принципи и ценности на парламентаризма, на парламентарната република\", каза още Нинова.Тя допълни още, че въпроси извън развитието на проекта \"Визия за България\" не са били обсъждани на работната среща. Окончателният вариант на проекта ще бъде представен на държавния глава, когато дискусията по проекта приключи в цялата страна и текстовете бъдат конкретизирани с предложения от обществото. ", "date": "2018.10.26", "title": "Радев и Нинова с общи позиции по проекта \"Визия за България\""}
{"url": "https://www.novinite.bg/articles/166480/Deveti-Sofiya-Indipendant-Film-fest", "text": "С прожекция на биографичния филм McQueen тази вечер от 19:00 часа в кино „Люмиер“ стартира деветото издание на единствения по рода си фестивал на независимото кино у нас Sofia Independent Film Festival. В дните от 26 октомври до 3 ноември в Дом на киното, Люмиер Лидл, Одеон, Г8 и Евро Cинема ще бъдат прожектирани филми от 4 континента, „because honest is the new sexy”!30 филма ще се борят за престижните награди в категориите за игрален, документален и късометражен филм, а извънконкурсната програма ще ни срещне с най-добрите заглавия от световните кино афиши за последните 12 месеца, старателно подбрани от новия екип на фестивала.Скот Хилиър - операторът на носителя на оскар Twin Towers и директор на фестивала ЕCU ще бъде специален гост и ще проведе уърк шоп More Than A Script Competition на 27 октомври в КИНО КУЛТУРА.Със специален акцент към късометражното кино, в тазгодишното издание ще видим изключителни заглавия, част от които за първи път се качват на голям екран у нас. А с лентата „Поетът и дяволът“ на 30 октомври в 18:30 часа в кино „Одеон“ ще отпразнуваме 60-годишнината на Владо Пенев. В навечерието на юбилея си, актьорът ще бъде специален гост на прожекцията, която ще зарадва киноманите и любителите на София Индипендънт Филм Фестивал.На специална вечер, посветена на алпиниста Боян Петров, ще гледаме филма “Лятото свършва през юни”, който представя изкачванията на два осемхилядника - Гашербрум II (8 036 м) в Каракорум през юли 2017 г. и Даулагири (8 167 м) в Хималаите през септември 2017 г. - последните два върха от Хималайската корона, успешно изкачени от Боян. Филмът ще може да бъде видян на 28 октомври, в 18:00 часа, в кино „Люмиер Лидл“. Специални гости на прожекцията ще бъдат Радослава Ненова – жената до Боян, Стефан Стефанов и Петя Колчева - алпинисти и негови приятели.Извън състезателната програма на София Индипендънт Филм Фестивал, носител на Оскар през 2018 г. за чуждоезичен филм, е и лентата „Фантастична жена“. Филмът разказва историята на Мaрина - трансексуална жена, която работи като сервитьорка и певица в нощен клуб. Една вечер мъжът на живота ѝ умира, но Марина е лишена от възможността да скърби за своя любим. Това е филм за живота след смъртта и за силата да накараш себе си да продължиш напред, въпреки бурята, която бушува в сърцето. По време на фестивала лентата може да бъде видян три пъти. Първата прожекция е на 27 октомври в 19:00 часа в Дом на киното. Тези, които няма да могат да се насладят на филма тогава, ще имат възможността да отидат на следващия ден – 28 октомври в 20:45 часа в кино „Одеон“ или на 31 октомври в 20:30 часа, отново в Дома на киното.В конкурсната програма ще участват 30 филма от целия свят, които ще се борят за голямата награда, осигурена от NU BOYANA FILM STUDIOS. В състезанието са и три български ленти, сред които „Упражнение за доверие“ на Вилма Карталска, който влезе в септемврийското издание на Changing Face International Film Festival в Сидни и през 2019 г. ще се бори за голямата награда.Със световна премиера в рамките на фестивала очакваме филма „Лоша компания“ на режисьорът Джош Слейтс. „Изключително развълнуван съм, че премиерата на филма ще бъде именно в България“, споделя самият Слейтс. Филмът разказва историята на една авторка, която проправя своя път на турне на книгата си.Ерудирано петчленно жури ще има нелеката задача да оцени филмите в състезателната програма и да избере най-добрите сред тях. В състава на журито влиза Галина Тонева – продуцент и един от основателите на „Гала Филм“ ООД 1995 г. По образование е журналист и икономист. Завършва европейската програма за продуценти „Изток-Запад“ в Чехословакия. Повечето ѝ филми са международни познати, а наградите – над 60.Александра Цветкова е PR специалист, ориентиран във филмовата индустрия. Работи като PR&Creative Manager в едно от водещите филмови студиа в Европа като отговаря за връзката с потенциални клиенти, както и със съществуващи такива. В работата си е допринесла за създаването на множество кампании и инициативи.Иван Владимиров е сценарист и режисьор. Негов е филмът „Валсове и танга от село Бела вода“, участвал е в състезателните програми на различни конкурси. Сърежисьор е на игралния филм „Кецове“.Над 25 игрални и безброй документални филми има Лорис Сърци. Той е роден в Рим и има магистърска степен по продуцентство от UCLA през 2003 година. Сценарист е на няколко проекта и театрален режисьор на постановки, сред които “Фантомът на операта“.Актьорът Иван Юруков завършва НАТФИЗ през 2004 г. в класа на проф. Стефан Данаилов. От 2005 г. до днес е в трупата на Народен театър „Иван Вазов“, като е играл на сцените на повечето столични театри. Не по-малко богата е кино биографията му. Започва с късометражни филми, а с тях започват и наградите. В момента работи по първия си пълнометражен филм „До последния каприз“.", "date": "2018.10.26", "title": "Девети София Индипендънт Филм фест"}
{"url": "https://www.novinite.bg/articles/166478/BSK-ne-podkprepa-republikanskiya-byudjet", "text": "БСК не подкрепя внесените за обсъждане в Националния съвет за тристранно сътрудничество проекти на бюджети на Република България, Държавното обществено осигуряване и Националната здравноосигурителна каса.Основните критики на БСК по отношение на държавния бюджет са насочени към липсата на стимули за подобряване на инвестиционния климат, необходимост от децентрализация и повече самостоятелност на общинските финанси, липсата на ефективни механизми за обществено обсъждане и отчитане на публичните позиции, липса на прозрачност на бюджетния процес, на използваната методология, макроикономически основания и прогнози, вкл. за ръста на производителността на труда, компенсацията на един нает и др.В становището на БСК се посочва, че предвиденото значително увеличение на общите разходи по КФП през 2019 г. спрямо очакваното изпълнение за 2018 г. е безпрецедентно - над 15%, при 6,1% за 2017 спрямо 2016 г., и 2,4% и 4,6% съответно през 2020 и 2021 г., съобщиха от работодателската организация„Сериозният ръст през 2019 г. на редица ключови макроикономически показатели, като потребление, инвестиции, внос, компенсация на един нает и др., очевидно отразява еднократната бюджетна експанзия във връзка с предстоящите избори“, се казва още в становището на БСК. Експертите на Камарата настояват по-голямата част от средствата за предвиденото увеличение на възнагражденията в бюджетния сектор да бъде насочена към общинското здравеопазване с цел ограничаване изтичането на квалифицирани кадри.Увеличаване на разходите за приложни научни изследвания, прекратяване на програмата за саниране и преразглеждане на финансирането на неефективни и дублиращи се структури и дейности в бюджетната сфера, са също част от предложенията на БСК. Според експертите на Камарата, Държавният бюджет и Актуализираната бюджетна прогноза следва да се използват като инструменти за натиск върху първостепенните разпоредители с бюджетни средства за предприемане на реформи и постигане на очакваните програмни цели и резултати.По отношение на Бюджета на ДОО, БСК отново се противопоставя на намеренията за промени в основни параметри на пенсионноосигурителната система, без задълбочена оценка на въздействието и без провеждане на обществени и експертни консултации с всички заинтересовани страни. Камарата изразява несъгласие и с предвиденото нарастване на минималните осигурителни доходи (във връзка с необоснования ръст на МРЗ).БСК обръща внимание, че неоправдано се бавят необходимите промени в пенсионноосигурителната система, вкл. в сферата на медицинската експертиза на работоспособността и уврежданията, ограничаването на злоупотребите с обезщетения за временна нетрудоспособност (т.нар. болнични), прецизирането на правилата за изплащане на допълнителна пенсия от УПФ, обвързване придобиването на пенсионни права с изплатените осигурителни вноски и др.Във връзка с бюджета на НЗОК БСК отбелязва, че „възможностите за увеличаване на приходите в Здравната каса са крайно ограничени и през следващата година. Не се очаква значително нарастване на публичните средства за здравеопазване през тази и следващите години. Публичните разходи за здравеопазване като дял от БВП продължават да са в диапазона около 4.6 на сто, при средно за страните от ЕС - 11%. Запазването на сравнително нисък дял на публичните средства за здравеопазване не само не позволява развитие на българското здравеопазване, но и е фактор за постоянно влошаване на качеството на обслужване и за намаляване възможностите за оказване на адекватна медицинска помощ“.Според БСК, не се създават възможности за мотивация и задържане на медицинския персонал и особено за повишаване на неговата квалификация, а осигуряването на медицинския персонал в средносрочен и дългосрочен план е критично.„Отново са заложени диспропорции между вноските, които държавата прави за осигуряваните от нея лица, и разходите за тяхното здравно осигуряване“, се казва в становището и се уточнява, че за 2019 г. вноската от държавата за едно лице ще е около 24 лв. при средна вноска от бизнеса 77,8 лв.Като силно оптимистична и надценена определят експертите на БСК прогнозата за събираемостта на средствата от осигурителни вноски. В същото време, не се предвиждат мерки, с които да се промени подходът към лицата, които не правят здравни вноски. „Държавата продължава да не покрива разходите за медицинското обслужване лицата, които не правят здравни вноски, поради което лечението на този голям контингент е за сметка на здравноосигурените лица и води до натрупване на дефицити“, алармира БСК.Като съществен недостатък на бюджета на НЗОК БСК посочва и липсата на увеличение на средствата за извънболнична помощ, профилактика и превенция на заболяванията - техният дял е едва 12% при средно за ЕС около 20-25%. В същото време, делът на средствата за болнична помощ е почти 50% при средно за ЕС около 30%. Успоредно с това, не са изяснени редът и източникът за погасяване на задълженията на болниците (около 500 млн. лв.), които в голямата си част са държавни и общински, и има реална опасност погасяването на задълженията да е за сметка на предвидените средства за болнична помощ, което допълнително ще дебалансира бюджета на системата. БСК обръща специално внимание върху факта, че състоянието на общинските болници е изключително тревожно – голямата част от тях са пред фалит, а липсват мерки за запазването им като система, която пряко обслужва повече от 2 млн. души, главно с ниски доходи и възможности.„Липсват радикални решения за ограничаване на разходите за лекарства, които достигат до 30% от бюджета, при средно равнище за страните от ЕС 15-18%. Отново се предвижда ръст на лекарствата за злокачествени заболявания, които достигат до 385 млн. лв., а това е около 8% от бюджета на касата“, се казва още в становището на БСК.Не на последно място, БСК изразява силно недоволство от прилагания и в този бюджет подход чрез преходните и заключителни разпоредби на закона да се правят радикални промени в други закони, които преформатират системата по един непрозрачен и неподкрепен от заинтересованите страни начин.„Посочените промени, които засягат основни аспекти на организацията, управлението и финансирането на здравеопазването, не са консултирани със заинтересованите страни в съответствие с изискванията на законовата уредба. Липсва и задължителната при подобни промени оценка на въздействието“, казва в заключение БСК. ", "date": "2018.10.26", "title": "БСК не подкпрепа републиканския бюджет"}
