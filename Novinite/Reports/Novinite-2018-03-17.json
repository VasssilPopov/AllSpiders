{"url": "http://www.novinite.bg/articles/157720/Preduprejdenie-ot-API-Dnes-e-slance-utre-snyag", "text": "През нощта и утре се очаква съществена промяна във времето, предупреди Агенция \"Пътна инфраструктура\".По високопланинските проходи е възможно дъждът да премине в сняг.По разпореждане на председателя на Управителния съвет на Агенция \"Пътна инфраструктура\" инж. Дончо Атанасов всички областни пътни управления и снегопочистващите фирми са в готовност за поддържане на републиканските пътища при зимни условия.Агенция „Пътна инфраструктура“ апелира шофьорите да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ.В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.03.17", "title": "Предупреждение от АПИ: Днес е слънце, утре - сняг!"}
{"url": "http://www.novinite.bg/articles/157725/Avarijni-ekipi-pochistvat-padnali-kloni-i-darveta-v-stolicata", "text": "Екипи на Дирекция „Аварийна помощ и превенция” към Столична община са отреагирали на два сигнала за паднали клони и дървета в резултат на силния вятър в София. Общо четири аварийни екипи са на терен заради обявения жълт код за силен вятър. От Столична община напомнят на гражданите да бъдат внимателни при придвижването си на открито и особено в паркове и лесопаркове, както и да обезопасят незакрепени предмети от тераси или прозорци на жилища, търговски обекти.  Изпълнителите на строителни обекти да проверят състоянието на строителните оградите, крановете, скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си.", "date": "2018.03.17", "title": "Аварийни екипи почистват паднали клони и дървета в столицата"}
{"url": "http://www.novinite.bg/articles/157716/Nad-60-000-na-protest-s-iskane-za-predsrochni-izbori-v-Slovakiya", "text": "Над 60 000 души излязоха на протест в Словакия. Те искат предсрочни избори.Въпреки че дългогодишният премиер Роберт Фицо се съгласи да подаде оставка, протестиращите не са доволни и настояват за генерална промяна във властта.Оставката на Фицо беше резултат от масовото недоволство след убийството на разследващ журналист. Смята се, че то е било поръчано след опит на журналиста да разкрие връзки между мафията и двама сътрудници на управляващата партия.Роберт Фицо управлява Словакия през последните 10 години. Той се съгласи да подаде оставка, ако мандатът за ново правителство бъде връчен на заместника му. Президентът прие тези условия, което засили недоволството на протестиращите.„Преди няколко месеца не можехме и да си представим, че вътрешния министър Калинак и премиера Фицо, двама от най-силните хора в държавата, ще подадат оставка. От вчера това е факт. Но ние казваме - не е достатъчно”, коментира Рихард Станке, актьор.", "date": "2018.03.17", "title": "Над 60 000 на протест с искане за предсрочни избори в Словакия"}
{"url": "http://www.novinite.bg/articles/157704/Preduprejdavat-za-silen-vyatar-v-sila-za-pochti-cyalata-strana", "text": "Предупреждение за силен вятър е в сила за почти цялата страна. Това сочи справка на сайта на Националния институт по метеорология и хидрология (НИМХ) при БАН. Оранжев код е обявен в 11 области - Враца, Ловеч, Габрово, Велико Търново, Търговище, Шумен, Пазарджик, Пловдив, Смолян, Кърджали и Бургас, където се очаква поривите на вятъра да достигнат скорост от 25-30 м/сек. При тази степен на предупреждение са възможни смущения в електроснабдяване, структурни повреди, изкоренени дървета, има риск от наранявания от летящи предмети. Жълт предупредителен код е в сила за областите Монтана, Плевен, Русе, Разград, Силистра, Добрич, Варна, София-град, Софийска област, Перник, Кюстендил, Благоевград, Стара Загора, Сливен, Хасково и Ямбол. Там поривите ще достигнат скорост между 15 и 20 м/сек., за в Западна България до 24 м/сек, което може да доведе до нарушения на обичайните дейности на открито. Жълт код за силен вятър е обявен и за цялото Черноморско крайбрежие. Единствено за област Видин няма обявено предупреждение за опасни метеорологични явления.", "date": "2018.03.17", "title": "Предупреждават за силен вятър в сила за почти цялата страна"}
{"url": "http://www.novinite.bg/articles/157727/Otkriha-zavisheni-stojnosti-na-uran-vav-vodata-na-starozagorsko-selo", "text": "Регионална здравна инспекция (РЗИ) – Стара Загора забрани временно употребата на питейната вода в село Казанка за пиене и за приготвяне на храна заради високо съдържание на уран.\"Направени анализи в лаборатория на Института за ядрени изследвания и ядрена енергетика към БАН от два водоизточника показват концентрации 0,055 mg/l за ниска зона и резултат 0,045 mg/l за висока зона, които стойности са над максималната от 0,03 mg/l на естествен уран в питейна вода в село Казанка\", пишат в прессъобщение от институцията.От РЗИ са разпоредили водоснабдителното дружество трябва да достави на населението в село Казанка вода за питейно-битови цели.", "date": "2018.03.17", "title": "Откриха завишени стойности на уран във водата на старозагорско село"}
{"url": "http://www.novinite.bg/articles/157700/Chehiya-predstavya-vissheto-si-obrazovanie-v-Sofiya", "text": "Изложение на висшето образование в Чехия се организира днес в Чешкия център в София.От 11 до 17 ч. посетителите ще могат да разберат какви са условията за следване и безплатно обучение в Чехия.На изложението ще се представят висши училища с техническа, икономическа и художествена насоченост.От 13:30 ще бъде прожектирана презентация на сдружението StudyinPrague.В Чешкия център ще бъдат представени: Чешкият земеделски университет в Прага (Česká zemědělská univerzita v Praze); Икономическият университет в Прага (University of Economics, Prague); Чешкият технически университет в Прага (Study at CTU in Prague) и Химико-технологичният университет в Прага (VŠCHT Praha).Освен това на изложението ще може да бъдат получени информационни материали за: Академията за приложни изкуства в Прага (Vysoká škola uměleckoprůmyslová v Praze); Факултета по икономика и управление на Масариковия университет в Бърно (Faculty of Economics and Administration, Masaryk University); Ветеринарния и фармацевтичен университет в Бърно (Veterinární a farmaceutická univerzita Brno); Южночешкия университет в Ческе Будейовице (Jihočeská univerzita v Českých Budějovicích); Университета \"Томаш Бата\" в град Злин ( Tomas Bata University in Zlín ) и Филмовата академия на Мирослав Ондржичек в Писек (Filmová akademie Miroslava Ondříčka v Písku a SVOŠF Písek).", "date": "2018.03.17", "title": "Чехия представя висшето си образование в София"}
{"url": "http://www.novinite.bg/articles/157707/Deca-sabraha-1700-leva-za-da-spasyat-nyakolko-cenni-knigi", "text": "Деца от столично училище събраха 1700 лева, за да спасят няколко ценни книги на Софроний Врачански и проф. Иван Шишманов. Инициативата им е част от дарителската кампания на Националната библиотека „Осинови книга”.Уникалният Първи Видински сборник на Софроний Врачански от 1802 година и два екземпляра от първото печатно издание на „Царственик или История българска” от 1844-та се нуждаят от спешна реставрация. Напукани кожени корици, разкъсвания, окисляване и ронлива хартия са само част от проблемите.„Като разтворим книгата, личат скъсвания, замърсявания от употреба, липса на ъгълчета, страници, които са отделени, петна от намокряне\", обяснява Нона Петкова, „Ръкописи и старопечатни книги”.С каузата да спасят безценните литературни съкровища от 19 век, се заемат осмокласници. Събират мигновено необходимата сума за реставрацията.„Не се събират трудно, защото родителите на децата от цялото училище, тъй като всички се включиха, искаха ние децата да сме тази промяна, която да запази историята на България”, заявява Вероника Кръстева.„Сякаш има влечение да се забравяме сами. Идеята беше да направим така, че да не се забравяме”, заявява Георги Педаков.Ограниченият бюджет налага библиотеката да прибегне до кампанията „Осинови книга”. По програмата от 2009 година насам са спасени над 16 документа, сред тях е и житието на Свети Йоан Рилски от 1671-ва година.Но дори и спасени, книгите продължават да са заплашени от унищожение заради постоянните течове в сградата на 65 години.И докато деца даряват пари, за да спасят книги, държавата не е дала нито един лев до момента, за да спаси рушащата се сграда на Националната библиотека.", "date": "2018.03.17", "title": "Деца събраха 1700 лева, за да спасят няколко ценни книги"}
{"url": "http://www.novinite.bg/articles/157718/Skulptura-posreshta-pristigashtite-po-more-vav-Varna", "text": "Скулптурна композиция на Андрей Лекарски вече посреща завръщащите се във Варна моряци, както и пристигащите по море гости на града. Творбата на работещия в Париж българин е поставена върху вълнолома и днес бе официално открита.Идеята за композицията, която вече е популярна сред варненци като Паметника на моряка, е на арх. Владимир Попов, обясни зам.-кметът на Варна Коста Базитов. Той уточни, че Лекарски я е отлял от бронз. Композицията носи името \"Посрещане\", но със същия успех може да се приеме и като изпращане - на моряци, гости, послания, посочи Базитов.По думите му пространството около скулптурата ще се облагородява постепенно. Идеята е по стената на вълнолома да бъдат изписани стихове за морето, както и да бъде обособена площадка за културни събития с по-ограничен мащаб.", "date": "2018.03.17", "title": "Скулптура посреща пристигащите по море във Варна"}
{"url": "http://www.novinite.bg/articles/157706/Tragna-podpiska-Balgariya-da-dade-ubejishte-na-belite-ot-Yujna-Afrika", "text": "Тръгна подписка България да даде убежище на белите хора от Южна Африка, които са подложени на геноцид в собствената си държава, твърдят организаторите на инициативата от Платформата за десни анализи и политики \"Мисъль\" и Младежки консервативен клуб.Те призовават Министерството на външните работи на Република България да отправи покана към африканерите.Според тях показателен пример в това отношение е намерението на местните власти да изземат земите на фермерите с бял цвят на кожата, под правно абсурдния и недоказуем предлог, че всички те са придобити незаконно от предците им.Белите фермери (наричани още \"африканери\" и \"бури\") са потомци на холандски, френски и германски заселници в Южна Африка от последните няколко века. Те са трудолюбиви, вярващи християни. Занимават се традиционно със земеделие и осигуряват селскостопанския тил на южноафриканската икономика.Преди дни австралийският вътрешен министър Питър Дътън заяви, че белите фермери в Южна Африка са подложени на гонения и би искал да ги доведе в цивилизована страна като Австралия.Според министъра въпросът за белите фермери заслужава специално внимание, защото са заплашени от насилие и конфискации на земи. Той добави, че е наредил на своето министерство да проучи дали те могат да получат бежански или хуманитарни визи за Австралия, включително на основание, че са подложени на гонения в собствената си страна.Дътън заяви пред австралийското радио 2GB, че южноафриканската общност в Австралия работи упорито и се интегрира добре в страната.", "date": "2018.03.17", "title": "Тръгна подписка България да даде убежище на белите от Южна Африка"}
{"url": "http://www.novinite.bg/articles/157710/Evrostat-Edva-edin-ot-deset-balgari-sportuva", "text": "Едва около 10 процента от населението у нас, или почти 1 от всеки 10 българи, спортуват активно поне два часа в седмицата, показват актуални данни на Евростат за нагласата на европейците към спортни занимания през миналата година. Средният показател за ЕС-28 е около 40 процента, или почти 4 от всеки 10 европейци, които са спортували активно, отчита още европейската статистика.По този показател зад нас са единствено румънците, където едва около 7 процента се занимават активно със спорт, при показател за Дания например - 80 процента или почти 8 от всеки 10 датчани, които са спортували активно. Други страни с активност в спорта над 50 процента са още: Финландия, Норвегия, Исландия, Швеция и Германия, където населението, което спортува активно е между 60 и 80 процента.В съседна Гърция спортуващите надхвърлят границата от 20 процента, но в Турция например, са почти толкова мързеливи колкото и в Румъния - едва 7 на сто от южните ни съседи са били активни в спорта.Проучването отчита също, че местните власти могат да направят повече за насърчаване на физическата активност на гражданите в ЕС. Около 60 на сто от анкетираните европейци смятат, че местните спортни клубове и други организации осигуряват достатъчно възможности за това, но според около 40 на сто - местните власти не правят достатъчно за практикуването на спорта сред европейците.Физическата активност е един от дузината компоненти, по които се определя самооценката на здравето от европейците, отчитат данните на Евростат. По този показател страната ни е на границата на средната самооценка за ЕС-28 - около 70 процента от европейците се самоопределят в добро или много добро здраве. Също около 70 на сто от сънародниците ни се самоопределят с много добро или добро здраве, докато само 10 на сто са посочили, че здравето им е много лошо или лошо.В компонента \"самооценка на здравето\" в ЕС преобладават страните, в които активно се спортува - Ирландия, Дания, Холандия и Швеция - над 80 на сто от гражданите там се самоопределят в отлично или добро здраве. Най-ниска самооценка на здравето си имат представителите на трите балтийски републики - Литва, Латвия и Естония, както и жителите на Хърватия, Португалия и Унгария - около 50 на сто.Данните от анализа потвърждават необходимостта от мерки за насърчаване на повече хора да спортуват и да бъдат физически активни в ежедневието си, тъй като това е изключително важно не само от гледна точка на здравето, благосъстоянието и интеграцията на хората, но и заради значителните икономически разходи, дължащи се на липсата на физическа активност, отчита Евростат. ", "date": "2018.03.17", "title": "Евростат: Едва един от десет българи спортува"}
{"url": "http://www.novinite.bg/articles/157711/Balgarka-se-bori-da-varne-decata-si-otvedeni-ot-bashta-im-v-Jordaniya", "text": "От две години майка живее разделена от двете си дъщери, отнети против волята й от баща им.Д-р Недка Кънева-Абделбаки – уважаван лекар във Варна, твърди, че децата й са жертви на родителско отвличане, разказва NOVA. Близначките Алия и Амира са разделени с майка си по решение на баща им – д-р Камал Абделбаки, който е български и йордански гражданин. Д-р Кънева-Абделбаки води съдебна и законодателна битка, за да си върне децата, но без успех. Институциите на практика са с вързани ръце, защото Йордания не е подписала Хагската конвенция относно международните отвличания на деца. А Алия и Амира са отведени именно в Йорадания.", "date": "2018.03.17", "title": "Българка се бори да върне децата си, отведени от баща им в Йордания"}
{"url": "http://www.novinite.bg/articles/157702/Den-na-malchanie-predi-prezidentskite-izbori-v-Rusiya", "text": "Светът гледа към Русия. Днес е ден на мълчание, както наричат там деня за размисъл преди избори. В утрешния президентски вот в страната право на глас ще имат над 100 милиона руски граждани, които ще гласуват на територия, която се простира в 11 часови пояса. Осем са кандидатите за президентския пост в страната. Ако спечели, това ще е четвъртият мандат на 65-годишния Владимир Путин.Наблюдателите наричат  утрешния вот „избори без интрига”. Сондажите сочат убедителна преднина за Путин. Възможно е той дори да надскочи процентите, с които спечели  през 2012 година, когато победи със 63 на сто от гласовете. Според последните проучвания подкрепата за сегашния президент е 69%.Следван е от кандидата на Комунистическата партия Павел Грудинин, който обаче събира гласовете на едва 7 на сто от избирателите. Владимир Жириновски и Ксения Собчак- също претенденти за президентския пост, вероятно ще получат съответно 5 и 2 процента подкрепа.Алексей Навални, който остана извън изборната надпревара, призова за бойкот на изборите, който да делигитимира вота, докато Кремъл се бори за висока избирателна активност.Изборите в Русия ще се случат в особен момент на силно обтегнати отношения със Западния свят, след обвиненията, че Москва стои зад атаката срещу бившия шпионин Сергей Скрипал и неговата дъщеря. Кремъл отрича вина и защитниците на властта коментират, че най-малко Путин има интерес от такъв скандал в навечерието на вота. Според опонентите му обаче, всичко, което властта в Русия прави през последните месеци има само една цел- мобилизация на гласовете в  полза на сегашния президент.Дни преди изборите Владимир Путин представи нови руски високотехнологични оръжия и дори обяви безпилотна мисия до Марс през 2019 година.", "date": "2018.03.17", "title": "Ден на мълчание преди президентските избори в Русия"}
{"url": "http://www.novinite.bg/articles/157714/V-Garciya-otkriha-telata-na-6-nelegalni-migranti-4-ot-tyah-na-deca", "text": "Гръцката брегова охрана откри телата на шестима мигранти, включително и на четири деца, информира БГНЕС. Телата са открити недалеч от остров Агатониси в Егейско море, южно от остров Самос. От вътрешното министерство уточниха, че инцидентът е станал след като кораб с мигранти е потънал. Корабът е бил на трафиканти на мигранти. Бреговата охрана в момента издирва телата и на останалите пострадали. Полицията е започнала спасителната операция след като е получила сигнал от двама души, които са успели да се спасят. Те съобщили, че на дървения кораб е имало общо 21 нелегални мигранти.", "date": "2018.03.17", "title": "В Гърция откриха телата на 6 нелегални мигранти, 4 от тях на деца"}
{"url": "http://www.novinite.bg/articles/157703/Turskata-armiya-otricha-da-e-atakuvala-bolnicata-v-Afrin", "text": "Турската армия отрича да е атакувала болницата в Африн. В официално съобщение на въоръжените сили, публикувано в Туитър се казва, че операция „Маслинова клонка” се провежда, без да се нараняват невинни хора и без да се разрушава обкръжаващата ги среда.Според военните обект на атаките са само терористи и се полагат специални усилия за избягване на цивилни жертви.Съобщението идва в отговор на информациите за турски въздушен удар, поразил основната болница в контролирания от кюрдите сирийски град Африн. Според данни на базираната в Лондон Сирийска обсерватория за правата на човека, при атаката са убити най-малко девет души.", "date": "2018.03.17", "title": "Турската армия отрича да е атакувала болницата в Африн"}
{"url": "http://www.novinite.bg/articles/157705/Uvolniha-zamestnik-direktora-na-FBR", "text": "Министърът на правосъдието на САЩ (главният прокурор) Джеф Сешънс уволни заместник-директора на ФБР в оставка Андрю Маккейб, честа мишена за гнева на президента Тръмп през последната година, само два дни преди пенсионирането му, предадоха Асошиейтед прес и Ройтерс. Сешънс заяви, че е влез решението, влизащо в сила незабавно, по препоръка на дисциплинарния орган на Бюрото (отдела за професионална отговорност) и въз основа на доклад на главния инспектор, според който Маккейб е разрешил изтичането на информация на медиите и не е бил откровен, дори под клетва, пред контролния орган относно разследването за имейлите на Хилари Клинтън. ФБР очаква всеки служител да отговаря на най-високи стандарти за честност и почтеност, заяви Сешънс.Уволнението всъщност е формално - Маккейб, който е служил над 20 години във ФБР, бе в отпуск от януари, когато доброволно подаде оставка след месеци натиск от президента Тръмп и други републиканци. Но то става само два дни преди 50-ия му рожден ден, когато щеше да добие право да излезе в пенсия с пълен размер. Сега това е под въпрос.Аз съм нарочен и третиран по този начин заради ролята, която играех, действията които предприех, и събитията, на които станах свидетел след уволнението на Джеймс Коми (бившия директор на ФБР), заяви Маккейб веднага след съобщението на министъра за уволнението му.", "date": "2018.03.17", "title": "Уволниха заместник-директора на ФБР"}
{"url": "http://www.novinite.bg/articles/157708/Si-Czinpin-beshe-preizbran-za-prezident-na-Kitaj", "text": "Си Цзинпин беше преизбран от парламента за президент на Китай без ограничение за броя на мандатите, предадоха световните агенции.\r\n\r\n\r\n\r\n ", "date": "2018.03.17", "title": "Си Цзинпин беше преизбран за президент на Китай"}
{"url": "http://www.novinite.bg/articles/157709/Rusiya-goni-23-britanski-diplomati", "text": "Руското външно министерство обяви за персона нон грата 23 британски дипломати,съобщи ТАСС, цитирайки министерството.Те трябва да напуснат Русия до една седмица, предаде Ройтерс. До напрежението между Лондон и Москва се стигна след отравянето на бившия двоен агент Сергей Скрипал и дъщеря му. Великобритания обвини Русия за случая и вече обяви, че прекратява контактите с Москва и гони 23 руски дипломати. ", "date": "2018.03.17", "title": "Русия гони 23 британски дипломати"}
{"url": "http://www.novinite.bg/articles/157712/Trima-ubiti-ot-napadenie-s-kola-bomba-v-Kabul", "text": "Трима цивилни са убити и петима са ранени от терориста самоубиец, взривил се днес с кола бомба в източната част на афганистанската столица Кабул, съобщи представител на полицията, предаде Асошиейтед прес.Нападението е било насочено срещу чуждестранен конвой, но не е постигнало целта си. Бомбата е избухнала при преминаването на конвоя, каза източникът на АП. Никой още не е поел отговорност за атаката. По-рано бе съобщено, че терорист самоубиец е взривил кола с експлозиви недалеч от лагер на чужди военни, в който е искал да проникне. Съобщаваше се за четирима ранени.Според говорителя на вътрешното министерство Наджиб Данеш, цитиран от Ройтерс, мишена на атаката е бил чуждестранен подизпълнител, който не е пострадал. Съобщава се за двама убити и трима ранени - всичките цивилни. Не се уточнява как е било извършено нападението. ", "date": "2018.03.17", "title": "Трима убити от нападение с кола бомба в Кабул"}
{"url": "http://www.novinite.bg/articles/157721/Vsyako-treto-dete-v-Balgariya-e-obshtuvalo-onlajn-s-nepoznat", "text": "Всяко трето дете в България е общувало онлайн с непознат. Оказва се, че 94% от българчетата влизат всеки в социалната мрежа Facebook, като 40% от тях са с публичен профил, а това довежда и до редица проблеми, свързани с тяхната безопасност, защото обикновено лъжат за истинската си възраст в социалните мрежи. Тези данни бяха представени на родителската среща „От нас зависи” от Георги Апостолов от Център за безопасен интернет, информира БГНЕС. По време на форума беше представено изследването, според което през последните шест години се е увеличил драстично тормозът, както в интернет, така и извън него, тъй като 21% от децата са споделили, че са получавали съобщения със сексуални намеци в дигиталното пространство. \"Сред най-популярните им занимания в интернет са социалните мрежи, където те са от 7-8-годишна възраст. Във възрастовата група 9-11 години вече 73% от децата са в социалните мрежи, където също преобладава видео съдържание. 80% от децата казват, че знаят как да направят и да качат в интернет собствено видео\", казва още Георги Апостолов. Над 4000 изображения с детски порнографски изображения са докладвани за миналата година в Центъра за безопасен интернет. Но за разлика от вярванията на възрастните, че най-големият и често срещан риск за децата в интернет са педофилските посегателства, Апостолов, съобщи, че всъщност най-често децата са травмирани от действия на техни връстници. Чрез създаване на фалшиви профили, разпространяване на унизителни или деформирани снимки и видеоматериали или на клюки, слухове и обиди, злонамерени коментари под подобно съдържание или в профили на детето-жертва, се извършва групово издевателство над отделни деца. Често потърпевши са същите деца, към които има подобно отношение от връстниците им и в реалния живот. \"Съвременните дигитални деца са доста по-добре информирани за рисковете и опасностите, които могат да срещнат в интернет в сравнение с децата отпреди десетина години. Те са също така и свидетели на онлайн-тормоза над техни връстници – подобно съдържание най-често се възприема като „забавно“. Това е явление, което ние определихме като онлайн-култура „Омраза за забавление“. Информираността обаче не ги прави много по-неуязвими\", заяви Апостолов. Според него е необходимо родителите да поставят програми на устройствата на децата им, но не тайно, а да бъде обсъдено предварително - защо е необходимо да влизат в профилите им, но и същевременно с това да запазят доверието с тях. ", "date": "2018.03.17", "title": "Всяко трето дете в България е общувало онлайн с непознат"}
{"url": "http://www.novinite.bg/articles/157724/Yavor-Kolev-Tryabva-da-se-sazdade-registar-na-pedofilite", "text": "Трябва да бъдат направени законодателни промени, така че да бъде създаден регистър на педофилите, защото в момента излежават конкретна присъда лишаване от свобода и след като я излежат - органите на реда не знаят къде работят и какво правят. В другите държави това се следи и е изрично вписано къде работят, за да не може да продължават да експлоатират сексуално деца\". Това становище изрази Явор Колев, началник на отдел „Компютърни престъпления” към ГДБОП- МВР на родителската среща „От нас зависи”, информира БГНЕС.Децата между 8 и 14 години са най-застрашената група потребители в интернет пространството, поради крехката си възраст и липса на житейски опит.\"Затова и най-често виртуалното блудство, сексуалното изнудване, разпространението на материали със сексуална експлоатация, а дори и кибер-тормоз, са свързани с деца, живеещи в проблемна семейна среда, с един родител или пък в семейство, в което има липса на контрол и заинтересованост за това какво се случва с техните деца, докато са пред компютъра. Фактът, че родителят е в съседната стая, а детето е на компютъра, не означава, че то е защитено\", каза още Колев.Оказва се, че едва 52% от родителите са били осведомявани за това, че техните деца са получавали съобщения от хора, които са искали да ги експлоатират сексуално. Момчетата по-рядко споделят на родителите си, както и на органите за реда, че са станали жертва на подобен вид посегателство в социалните мрежи. Докато момичетата, от своя страна, често се „влюбват” в насилника си.Според Колев преди е имало около 200 сайта за запознанства, където педофилите са „върлували”, докато сега техните основни канали са: Facebook, Youtube, Snapchat, Viber, jivotnoto.com и пр.\"Педофилът е един от нас, хора като вас, имат добро образование, добър начин на живот и обикновено се стремят да работят професия, която е свързана с деца, съобщи началникът на отдел „Кибер престъпления”. Педофилите вече не са само т. нар. „просто гледащи”, а и производители на порнографско съдържание с деца, онлайн груминг и сексторшън, затова и родителите трябва да вземат активна роля в процеса на дигитално ограмотяване\", обясни Явор Колев, началник на отдел „Компютърни престъпления” към ГДБОП- МВР.Колев, съобщи също така, че тази седмица са заловили двама души от Дупница за педофилия. ", "date": "2018.03.17", "title": "Явор Колев: Трябва да се създаде регистър на педофилите"}
{"url": "http://www.novinite.bg/articles/157717/Tramp-privetstva-uvolnenieto-na-bivshiya-zamestnik-direktor-na-FBR", "text": "Президентът на САЩ Доналд Тръмп изрази задоволство от уволнението на бившия заместник-директор на ФБР Андрю Маккейб, като го нарече в Туитър \"голям ден за демокрацията\", съобщи ДПА. Тръмп написа, че \"лицемерният Джеймс Коми\" е бил шеф на Маккейб, когото обвини, че е \"знаел всичко за \"лъжите и корупцията на най-високо равнище във ФБР\".Маккейб, честа мишена за гнева на президента Тръмп през последната година, бе уволнен от министъра на правосъдието на САЩ (и главен прокурор) Джеф Сешънс само два дни преди да се пенсионира.Той е отстранен, защото според дисциплинарния орган на бюрото е разрешил изтичане на информация на медиите и не е бил откровен, дори под клетва, когато е говорил по разследването за имейлите на Хилари Клинтън.", "date": "2018.03.17", "title": "Тръмп приветства уволнението на бившия заместник-директор на ФБР"}
{"url": "http://www.novinite.bg/articles/157713/Deputatat-Stoyan-Mirchev-Borisov-stoi-zad-Inerkom", "text": "Държавата трябва да изкупи активите на ЧЕЗ и да управлява това електроразпределително дружество. Това мнение изрази в предаването \"Седмицата\" на Дарик народният представител от БСП Стоян Мирчев. БСП е против държавата да участва като съсобственик в сделката за ЧЕЗ. Бойко Борисов стои зад \"Инерком\", заяви Стоян Мирчев, коментирайки нашумялата сделка: \"Финансовите потоци, които стоят зад Гинка Върбакова, са неясни. Тоест, те не са неясни капитали - сянката на г-н Борисов, която дори вече не е сянка и се вижда цялото му тяло\". Той припомни, че през 2009 г. Борисов е сложил в надзора на ЧЕЗ \"негов близък приятел от предишния му бизнес в силовите групировки\". \"Той беше изгонен през 2013 г. и тогава прокуратурата повдигна дело, че от ЧЕЗ от обществени поръчки са източени 800 млн., което със сигурност е оказало влияние и върху сметките, заради които станаха после протестите. В един момент обаче прокуратурата запуши тази сделка, тя остана в миналото и хората я забравиха. Жената на този човек, който нищо не разбира от енергетика, а беше сложен в надзора на ЧЕЗ, сега можем да я свържем в добри отношения с Гинка Върбакова\", коментира още депутатът от БСП. От България си тръгват инвеститори, които твърдят, че си тръгват заради правителството, посочи още Стоян Мирчев.", "date": "2018.03.17", "title": "Депутатът Стоян Мирчев: Борисов стои зад „Инерком”"}
{"url": "http://www.novinite.bg/articles/157699/Vlizaneto-na-avtomobili-v-Borisovata-gradina-veche-e-zabraneno", "text": "От днес се забранява влизането на автомобили в Борисовата градина. Ще бъдат поставени и бариери на входовете откъм улица „Незабравка” и бул. \"Драган Цанков\".  Могат да влизат само линейки, полицейски и пожарни коли. Забранява се и паркирането в зелените площи, но през събота и неделя е позволено паркирането в крайна дясна лента в участъка от хотел „Москва” до кръговото на телевизионната кула.", "date": "2018.03.17", "title": "Влизането на автомобили в Борисовата градина вече е забранено"}
{"url": "http://www.novinite.bg/articles/157701/Remontirat-osnovnite-bulevardi-i-izhodite-na-Sofiya", "text": "В София вече започнаха ремонтите по основните булеварди, както и на изходите на столицата. По автомагистрала \"Люлин\" продължава разчистването и укрепването на свлачищата, които се образуваха след снеготопенето и затоплянето на времето. ", "date": "2018.03.17", "title": "Ремонтират основните булеварди и изходите на София"}
{"url": "http://www.novinite.bg/articles/157715/Protest-v-Burgas-sreshtu-mrasniya-vazduh", "text": "В Бургас граждани се събраха за втори път на протест срещу лошата миризма на въздуха, предаде БГНЕС.Недоволните вече настояват за оставката на началника на РИОСВ Бургас инж. Тонка Атанасова. Според протестиращите регионалната екоинспекция умишлено не посочва основните замърсители, а глобите на рафинерията и дървообработващата фабрика не са променили състоянието на атмосферния въздух. Към недоволните продължават да се присъединяват граждани. Сред присъстващите има и жители на Камено, където въпреки че е друга община, усещането на въглеводороди във въздуха е силно и осезаемо. Мирният протест ще продължи с шествие по улиците на Бургас.", "date": "2018.03.17", "title": "Протест в Бургас срещу мръсния въздух"}
{"url": "http://www.novinite.bg/articles/157723/Darvo-padna-v-sofijski-park", "text": "Дърво падна в столичния парк \"Заимов\" в събота следобед, съобщиха читатели на Dariknews.bg. Не се съобщава за пострадали. При падането дървото е ударило паркиран автомобил и е счупило предното му стъкло. Жълт код за силен вятър е обявен за събота в София, като предупреждението е за пориви от 15-24 м/с. От Столичната община съобщиха, че екипи на дирекция „Аварийна помощ и превенция” са реагирали на два сигнала за паднали клони и дървета в резултат на силния вятър. Във връзка с обявения жълт код четири екипа на дирекция „Аварийна помощ и превенция” са на терен.\r\n\r\n\r\n ", "date": "2018.03.17", "title": "Дърво падна в софийски парк"}
{"url": "http://www.novinite.bg/articles/157726/Desetki-otmeneni-poleti-zaradi-loshoto-vreme-v-London", "text": "Авиокомпаниите са отменили десетки полети в Лондон заради снеговалежите и силния вятър, връхлетели британската столица. На летище „Хийтроу“ са отменени полетите към континентална Европа и към Единбург, засегнати са и някои от полетите на \"British Airways\" за Ню Йорк и Чикаго.След относително топлото време тази седмица във Великобритания в събота се отбелязва рязко захлаждане. В много части на страната вали сняг и вятърът се е усилил. Температурите в Лондон паднаха до нула градуса. Очаква се снежна покривка от 5-10 см.   ", "date": "2018.03.17", "title": "Десетки отменени полети заради лошото време в Лондон"}
{"url": "http://www.novinite.bg/articles/157722/Angela-Merkel-zashtiti-targovskiya-izlishak-na-Germaniya", "text": "Германия се опитва да поощри вътрешното потребление, за да компенсира силния си износ, но същевременно иска голямото търсене на стоките ѝ да се запази, заяви канцлерът Ангела Меркел във видеообръщение, цитирано от Ройтерс.Меркел каза, че търговският излишък на Германия, който президентът на САЩ Доналд Тръмп подложи на атаки, намалява поради увеличаващото се вътрешно потребление, както и че правителството в Берлин ще продължи с усилията си да подпомогне тази тенденция.Определени фактори, засягащи търговските баланси, като например цените на петрола и колебанията на валутните пазари, са извън контрола на Германия, отбеляза в същото време тя. \"Разбира се, търговските излишъци показват, че нашите стоки се търсят. И ние, естествено, искаме това да остане така и занапред\", добави Меркел.Утре германският министър на икономиката Петер Алтмайер ще посети Вашингтон, за да настоява за изключение от митата на САЩ върху вноса на стомана и алуминий, като това ще стане в контекста на по-широки усилия на ЕС за отмяна на американските търговски рестриктивни мерки. Вчера Меркел заяви, че предвидените мита на Вашингтон нарушават принципите на Световната търговска организация, както и че спорът трябва, ако е възможно, да се реши чрез преговори. ", "date": "2018.03.17", "title": "Ангела Меркел защити търговския излишък на Германия"}
{"url": "http://www.novinite.bg/articles/157719/Grackiyat-vanshen-ministar-poluchi-pismo-s-kurshum", "text": "Само няколко дни преди официалната си визита на Република Македония гръцкият министър на външните работи Никос Кодзияс получил заплашително писмо с един куршум в него. Това съобщава в вестник \"Та Неа\".В началото на седмицата в Министерството на външните работи е получен един куршум, увит в плик, който е бил адресиран до Кодзияс. Пратката веднага е била изпратена в полицията, която започнала разследване. За инцидента са били информирани премиерът и министърът на правосъдието. Това е втори подобен инцидент с Кодзияс. Подобно нещо се случи и в началото на месец февруари. \"В този плик има три куршума - по един за теб и твоето семейство. По един и за всяка една Македония\", пишеше тогава в текста. Второто писмо с куршума е изпратено само няколко дни преди визитата на гръцкия външен министър в Република Македония. На 22 март Кодзияс ще пристигне на двудневно посещение в Скопие и то за първи път със самолет директно от Атина. Той ще бъде придружаван от много съветници и журналисти. Това ще бъде първият полет от Атина до Скопие след 12 години. Очаква се в Скопие Кодзияс да донесе проектоспоразумението, или пакта, както се нарича в Гърция, за разрешаване на проблема с името. На 22 март той ще има вечеря с македонския външен министър Никола Димитров. На следващия ден ръководителят на гръцката дипломация ще се срещне с президента Георге Иванов, премиера Зоран Заев, лидерите на ДСИ Али Ахмети и на ВМРО-ДПМНЕ Християн Мицкоски. Но тези срещи за момента не са потвърдени. Според неофициална информация от гръцки източници само няколко дни след посещението си в Скопие, Кодзияс и Димитров на 27 март трябва да има нов кръг преговори с посредника Матю Нимиц във Виена. От македонското външно министерство нито потвърждават, нито отричат тази информация.", "date": "2018.03.17", "title": "Гръцкият външен министър получи писмо с куршум"}
