{"url": "https://www.novinite.bg/articles/161818/Valeri-Simeonov-obyavi-che-se-namesva-v-pataklamata-sas-Zakona-za-targoviya-s-goriva", "text": "Възможна е наказателна процедура срещу България заради подготвения Закон за търговия с горива и по-специално заради обезпеченията, които са длъжни да плащат търговците по него.Това твърди адвокат Грета Ганева, която участва в брифинг, иницииран от вицепремиера и лидер на Националния фронт за спасение на България Валери Симеонов.Самият той подчерта, че този законопроект е лобистки и обслужва само няколко фирми, а в същото време ще унищожи стотици компании в бранша. Дребните търговци на горива не са против да има закон и правила, но определят внесените текстове като твърде рестриктивни.\"Европейската комисия третира такъв тип обезпечения като незаконосъобразни и действително няма логика в тях - без ти да си осъществил дейност, въз основа на която да налагаш и събираш данъци, ти да платиш предварително обезпечение, с което да гарантираш плащане. Обръщаме внимание във връзка с тези обезпечения - ние със сигурност ще имаме наказателна процедура\", смята Ганева.\"Апетитите на големите търговци станаха много големи. Явно залъка, който хапват в момента, не им стига и искат да вземат този на дребния търговец и превозвач на горива\", коментира търговецът Ангел Даскалов. Валери Симеонов е категоричен, че депутатите от НФСБ ще гласуват против новия закон.", "date": "2018.07.09", "title": "Валери Симеонов обяви, че се намесва в \"патакламата\" със Закона за търговия с горива"}
{"url": "https://www.novinite.bg/articles/161813/Nyama-danni-za-postradali-balgari-pri-vlakovata-katastrofa-v-Turciya", "text": "Българското външно министерство няма данни за пострадали, загинали или ранени български граждани при влаковата катастрофа в Турция, включително и с двойно гражданство. Това става ясно от съобщение на ведомствения пресцентър, като се уточнява, че информацията е актуална към 13.30 ч.По информация на генералното консулство на Република България в Одрин няма загинали или ранени български граждани, включително и двойни - турски и български граждани.Снощи около 17 часа в района на село Сарълар, община Чорлу, Област Текирда, шест вагона от пътнически скоростен влак дерайлираха, по първоначални данни поради свличане на земни маси, причинени от проливните дъждове през последния месец в района. Загинаха най-малко 24 души, а други 318 бяха ранени, от които 124 хоспитализирани, някои в тежко състояние.Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg. ", "date": "2018.07.09", "title": "Няма данни за пострадали българи при влаковата катастрофа в Турция"}
{"url": "https://www.novinite.bg/articles/161796/Vremeto-ostava-hladno", "text": "Днес над по-голямата част от страната ще се задържи предимно облачно, временни разкъсвания на облачността ще има преди обяд в югозападните райони и на места в Горнотракийската низина. С прекъсвания валежите ще продължат, като на места, главно в Западна и Централна България ще значителни. Ще има и гръмотевици. Ще духа слаб вятър от северната четвърт. Остава хладно с максимални температури между 21° и 26°. Над планините ще е облачно и дъждовно. Върховете често ще са в мъгла. В следобедните часове и вечерта ще се развият и гръмотевични бури. Вятърът ще е до умерен от северозапад, в източните масиви – от югоизток. Хладно, с максимална температура на височина 1200 метра – около 17°, на 2000 метра – около 10°.Над Черноморието облачността ще е по-често значителна и на места ще има превалявания. Ще духа слаб до умерен вятър от север-североизток. Максималната температура на въздуха ще е 24-26°, колкото е и температурата на морската вода. Вълнението на морето ще е 2 бала.", "date": "2018.07.09", "title": "Времето остава хладно"}
{"url": "https://www.novinite.bg/articles/161798/Nad-polovin-milion-turisti-posetili-Sofiya-po-vreme-na-evropredsedatelstvoto", "text": "Над 524 000 чуждестранни туристи са посетили София по време на Българското председателство на Съвета на ЕС. Това каза кметът на София Йорданка Фандъкова по време на среща на Евроклуба към Българската търговско-промишлена палата. „Българското председателство на Съвета на ЕС беше послание за приоритети и каузи, които са важни за развитието на България, региона и цяла Европа. Мисля, че оценките са ясни и до голяма степен това се дължи на г-жа Павлова и екипа ѝ. София посрещна редица събития от най-високо ниво. Бяха проведени и много културни събития, които помогнаха да се гради имиджа на нашия град. Градът посрещна много хора, които на живо видяха развитието му и неговото богатство. За гражданите нашата основна цел беше да осигурим нормалното функциониране на града по отношение на трафика и сигурността. Успяхме да направим така, че гражданите на София да не търпят неудобства през тези 6 месеца“, допълни тя, цитирана от Фокус", "date": "2018.07.09", "title": "Над половин милион туристи посетили София по време на европредседателството"}
{"url": "https://www.novinite.bg/articles/161809/Peto-momche-e-spaseno-ot-peshterata-v-Tajland", "text": "Пето момче е спасено от пещерата Луанг в Тайланд. Това съобщиха властите, цитирани от световните агенции.Останалите деца чакат спасителните екипи да подготвят всички необходимо, за да повторят сложната операция и да ги преведат под водата. Първите 4 деца бяха извадени от екип от 13 чуждестранни водолази и петима тайландски морски пехотинци. Общо около 50 водолази подготвят трасето, по което трябва да преминат децата. А на повърхността в готовност чакат хеликоптери и специализирани екипи за оказване на бърза помощ.", "date": "2018.07.09", "title": "Пето момче е спасено от пещерата в Тайланд"}
{"url": "https://www.novinite.bg/articles/161801/Britanskiyat-ministar-po-Brexit-podade-ostavka", "text": "Оставка на британския министър по Brexit. Дейвид Дейвис е известил премиера Тереза Мей, че не желае да продължи да работи като основен преговарящ с Брюксел за излизането от Европейския съюз.Напускането идва два дни, след като Мей се похвали, че е постигнала консенсус в кабинета по стратегията за финалната сделка.В писмо до премиера Дейвис пише, че му е станало ясно, че е все по-малко вероятно Великобритания да напусне единния пазар и митническия съюз.Подходът на правителството щял да доведе до още отстъпки пред Брюксел, а Великобритания се поставяла в слаба позиция.", "date": "2018.07.09", "title": "Британският министър по Brexit подаде оставка"}
{"url": "https://www.novinite.bg/articles/161799/Sled-katastrofata-kraj-Mezdra-pochina-edin-ot-postradalite", "text": "Почина един от пострадалите при тежката катастрофа край Мездра в неделя. Жертвата е 44-годишен румънец.Той беше приет във врачанската болница заедно със съпругата и детето си. Те остават в тежко състояние, но без опасност за живота.При верижната катастрофа в неделя три румънски коли се сблъскаха с турски тир на път Е-79. ", "date": "2018.07.09", "title": "След катастрофата край Мездра- почина един от пострадалите"}
{"url": "https://www.novinite.bg/articles/161800/Erdogan-vstapva-v-dlajnost-kato-prezident-na-Turciya", "text": "Реджеп Eрдоган встъпва официално в длъжност като президент на Република Турция в понеделник. Той ще положи клетва на първото заседание на новоизбрания парламент на страната.Държавният глава Румен Радев ще присъства в Анкара за церемонията.Ердоган спечели изборите преди две седмици, а след промяната на конституцията, цялата власт е в ръцете му.", "date": "2018.07.09", "title": "Eрдоган встъпва в длъжност като президент на Турция"}
{"url": "https://www.novinite.bg/articles/161802/Vlak-blasna-i-ubi-jena-kraj-Dupnica", "text": "Жена е загинала на място, след като е блъсната от товарен влак на гара \"Усойка\". Инцидентът е станал около 7:30 часа тази сутрин, съобщиха от БНТ. Жената, която е на видима възраст около 60, е пресичала жп прелеза и най-вероятно не е чула наближаващия влак. В момента се прави оглед на мястото. Движението на влаковете от Дупница до Кулата и обратно е напълно спряно.", "date": "2018.07.09", "title": "Влак блъсна и уби жена край Дупница"}
{"url": "https://www.novinite.bg/articles/161806/Katastrofa-predizvika-zadrastvane-na-patya-Burgas-Slanchev-bryag", "text": "Катастрофа предизвика задръстване на пътя Бургас - Слънчев бряг, на разклона за Каблешково.Лека кола се е обърнала по таван на пътното платно малко преди 10 часа.Причината за инцидента е несъобразена скорост. Няма пострадали.Образувала се е колона от автомобили.", "date": "2018.07.09", "title": "Катастрофа предизвика задръстване на пътя Бургас - Слънчев бряг"}
{"url": "https://www.novinite.bg/articles/161807/Smartta-v-Partijniya-dom-na-myasto-sas-specohrana-ot-NSO", "text": "Мястото, на което е работил охранителя, открит мъртъв в Партийния дом, е било под специална охрана на НСО. Дори ръководството на охранителната фирма не е имало достъп до обекта.Това стана ясно от думите на собствениха на фирмата, \"Дефанс консулт\", в която е работил мъртвият младеж.25-годишният Даниел Тасев бил открит в шахта в Партийния дом преди дни след като близките му подали молба за издирването му. Както Dnes.bg писа, младият мъж тръгнал за нощно дежурство в петък вечерта, на следващия ден роднините му опитали да се свържат многократно с него по телефона, но той давал свободно.В сградата на бившия Партиен дом от месеци тече ремонт, свързан с преместването на работата на Народното събрание от сградата до Университета в тази на Ларгото.Днес работодателят на Даниел Тасев разказа, че починалият е бил един от най-добрите служители на фирмата, но във фаталната нощ по неизяснени причини е напуснал поста си, за да говори със служител на НСО, съобщи bTV.На мястото има камери, но шахтата, в която е намерено тялото, е извън обсега им.МВР работи по хипотезата за трудова злополука, но близките имат въпроси, на които не могат да намерят отговор и това ги притеснява.\"Всички варианти са възможни, предвид какво работи в тази сграда, може нещо да е скрито\", коментира лелята на Даниел – Катя Еленкова. Близките на младия мъж дори не знаят къде в момента се намира тялото му.\"Не знам дали е бутнат или е станало нещо, но ще се борим да разберем\", каза и брат му – Бранко Величков.Собственикът на охранителната фирма, за която е работел Даниел, Филип Чипев обясни, че с колегите си също искат да разберат истината, защото Даниел е бил един от най-добрите им служители. Той съобщи, че \"Дефанс консулт\" има задължение да охранява само от 19 ч. до 7 ч. и така нейните служители не се засичат.\"Това е обект под специална охрана на НСО. Достъп имат само трима охранители с предварително одобрен специален достъп\", обясни още Чипев. Един от тях, който застъпил на следващата вечер, разбрал за нещо необичайно в смяната на Даниел: \"От 7 до 9 и половина не е бил на работното си място, бил е при охраната от НСО, говорили са\".\"Дефанс консулт\" е свързана със зам.-министъра на труда и социалната политика Султанка Петрова. Чипев е баща на внуците й, а съпругът на Петрова е негов пълномощник. Шефът на фирмата обаче е категоричен, че дружеството няма общо с изпълнителя на реконструкцията на сградата, който е избран с обществена поръчка и след това е наел охрана.", "date": "2018.07.09", "title": "Смъртта в Партийния дом - на място със спецохрана от НСО"}
{"url": "https://www.novinite.bg/articles/161820/Ochakva-se-parviyat-reaktor-na-AEC-Belene-da-zaraboti-sled-10-godini", "text": "След срещата \"16+1\"между Китай и страните от Източна и Централна Европа, която се проведе в София, енергийни експерти са оптимисти за бъдещето на АЕЦ \"Белене\". Първият реактор на атомната електроцентрала ще заработи след 10 години, прогнозира бившият министър на енергетиката Кирил Цочев пред БНР. Той добави, че при съществуващо обвързване една трета от стойността, което е около три милиарда, ще участва България като апортна вноска в една бъдеща сделка, на която Китай е стратегически инвеститор, продава на свободния пазар, строи, продава на свободния пазар с участието на държавата тези 30%, без държавни гаранции и без дългосрочно изкупуване на електрическата енергия. Трябваше през 2017 година реакторът на \"Белене\" вече да функционира. Сега ще функционира след девет години и половина - около 2026, 2028-а\".", "date": "2018.07.09", "title": "Очаква се първият реактор на АЕЦ Белене да заработи след 10 години"}
{"url": "https://www.novinite.bg/articles/161811/200-hil-lv-sa-otkradnati-ot-vzriveniya-v-sabota-plovdivski-bankomat", "text": "Откраднати са около 200 хиляди лева от взривения в събота банкомат в Пловдив. Информацията беше официално потвърдена днес от пловдивската районна прокуратура, предаде кореспондент на bTV. Взривиха банкомат в Пловдив Полицията продължава да издирва двама заподозрени мъже с неустановена самоличност. Те са били видени от свидетели малко след взривяването на банковия офис.", "date": "2018.07.09", "title": "200 хил. лв. са откраднати от взривения в събота пловдивски банкомат"}
{"url": "https://www.novinite.bg/articles/161814/Ribar-se-udavi-v-Tundja", "text": "Водолази от Пловдив откриха трупа на 37-годишен мъж в река Тунджа край казанлъшкото село Розово.Сигналът за изчезнали рибар е даден още вчера, когато мъжът не се е прибрал.Открито е колелото му и всички риболовни такъми, с които е ловил рибата. Във водата полицаите открили джапанките на мъжа.Малко след 13 ч. водолази от Пловдив извадиха трупа на рибаря. Не е ясна причината за трагичния инцидент.", "date": "2018.07.09", "title": "Рибар се удави в Тунджа"}
{"url": "https://www.novinite.bg/articles/161803/Remonti-zatvaryat-uchastaci-na-Sofiya", "text": "Въвежда се времена организация на движението във връзка с ремонт на ул. „6-ти септември“.Това съобщиха от пресцентъра на Столична община.До 24.00 часа на 15 септември 2018 г. се забранява влизането на пътни превозни средства по ул. „6-ти септември“ в участъка от ул. „Цар Освободител“ до ул. „Аксаков“. Въвежда се временна организация на движението във връзка с изграждане на уличен канал по ул. „Павел Красов“ в кв. \"Горубляне\". До 24.00 часа на 9 юли се забранява влизането на пътни превозни средства по ул. „Павел Красов“ между бул. „Цариградско шосе“ и ул. „Гродно“.До 24.00 часа на 9 юли автобусите по линия 8 ще се движат по променен маршрут. Промяна в маршрута на автобусна линия № 8, както следва: от с. „Кривина“ по маршрута си до кръстовището ул. „Димитър Пешев“ - бул. „Цариградско шосе“ наляво по бул. „Цариградско шосе“, надясно по ул. „Патриарх Герман“ и след кръстовището ул. „Патриарх Герман“ - ул. „Околовръстен път“ направо по маршрута си до с. Герман.Автобусите от линията да спират на всички съществуващи автобусни спирки в променения участък от маршрута.За маршрута на автобусна линия № 8 се закриват спирки:-    с код 0497 и с код 0498 „Горублянско ханче“;-    с код 2255 и с код 2257 „Ул. Цветна градина“;-    с код 0830 и с код 0831 „Кв. Горубляне“;-    с код 1174 и с код 1182 „Околовръстен път“.Въвежда се временна организация на движението във връзка с ремонт на водопровод по ул. „Първа българска армия\".Във връзка с ремонта на водопровод по ул. „Първа българска армия\", от ул. „Гено Киров\" до ул. „Нешо Бончев\", по ул. „Първа българска армия\", от ул. „Нешо Бончев\" до мост на р. Суходолска, по ул. „Проф. Иван Георгов\" от ул. „Първа бълг. армия\" до ул. „Локомотив\", по ул. „Локомотив\" от ул. „Проф. Иван Георгов\" до бул. „Илиянци\", по бул. „Илиянци\" от ул. „Първа българска армия\" до ул. „Сергей Румянцев\" се въвежда промяна в организацията на движение.Забранява се влизането на пътни превозни средства, както следва:- До 27 юли 2018 г. по северната половина от пътното платно на ул. „Първа българска армия” в участък от 100 м, считано от ул. „Константин Преславски“ в посока ул. „Проф. Иван Георгов“. Движението на пътни превозни средства ще се извършва двупосочно в по една лента в посока по южната половина от пътното платно на ул. „Първа българска армия” в същия участък;- от 28 юли 2018 г. до 24 август 2018 г. по северната половина от пътното платно на ул. „Първа българска армия” в участък от 125 м между ул. „Константин Преславски“ и ул. „Проф. Иван Георгов“. Движението на пътни превозни средства ще се извършва двупосочно в по една лента в посока по южната половина от пътното платно на ул. „Първа българска армия” в същия участък.- от 4.30 часа на 9 юли 2018 г. до 24.00 часа на 27 юли 2018 г. се измества временно автобусна спирка по маршрута на автобусни линии № 100, с код 1506 „ Моста на Суходолска река” със 100 метра напред в посока ул. „Нешо Бончев”;- от 4.30 часа на 28 юли 2018 г. до 24.00 часа на 24 август 2018 г. се измества временно автобусна спирка по маршрута на автобусни линии № 100, с код 1505 „Моста на Суходолска река” с 90 метра назад в посока ул. „Константин Преславски“.", "date": "2018.07.09", "title": "Ремонти затварят участъци на София"}
{"url": "https://www.novinite.bg/articles/161815/Glavniyat-pat-Sofiya-Varna-veche-e-prohodim", "text": "Главният път София - Варна между великотърновските села Козаревец и Кесарево вече е отводнен и проходим. В района са паднали 85 литра дъжд на квадратен метър, което е 140 процента от месечната норма. Водата на пътя беше над 50 сантиметра, имаше закъсали автомобили.Пожарникари започнаха спешно отводняване на района на железопътната гара в лясковското село Джулюница. Намалена е скоростта на движение на влаковете от Горна Оряховица към Варна", "date": "2018.07.09", "title": "Главният път София - Варна вече е проходим"}
{"url": "https://www.novinite.bg/articles/161808/Hvanaha-alo-izmamnik-v-Plevensko", "text": "Полицията в Плевен арестува ало-измамник подлъгал две възрастни жени в града. 32-годишният мъж е задържан за измами по позната схема \"съдействие на полицията\". Още на 24 юли миналата година бил получен сигнал от 90-годишна жена. Тя се оплакала, че е станала жертва на телефонна измама. Жената разказала, че непознат многократно звънял в дома й и се представял за полицейски инспектор. Той я убедил да \"съдейства\", хвърляйки през терасата си общо 6 970 лв. От 32-годишния измамник пострадала и друга жена. 3 дни по-късно с обаждания по телефона той подвел и 79-годишна жена. Тя пострадала с общо 8000 лв. Жената изхвърлила в плик през терасата и личната си карта, и две дебитни карти заедно с пин кодовете за тях. След разследване полицаите установили, че извършителят на престъпленията е 32-годишен мъж от село Неофит Рилски, Варненско. Мъжът е обвинен в участие в телефонна измама и му е наложена мярка за неотклонение \"задържане под стража\"", "date": "2018.07.09", "title": "Хванаха ало-измамник в Плевенско"}
{"url": "https://www.novinite.bg/articles/161817/Novi-remonti-i-tapi-po-stariya-pat-za-letishteto", "text": "Тежък трафик и огромни километрични задръствания се образуваха тази сутрин в столицата заради ремонта на булевард \"Христофор Колумб\". Пътуването до района, където има доста фирми и са работните места на много хора, отнема близо три пъти повече време от обичайното. Километричните задръствания продължават цял ден, като движението по Източната тангента е изключително затруднено, а липсата на полиция, която да регулира движението, на моменти води до тотален хаос и неспазване на правилата за движение. Дългото време, което някои автомобили прекараха в задръстването, доведе до повреди за някои от тях. Водачи споделиха пред камерата на Bulgaria ON AIR, че през квартал \"Христо Ботев\" 2 километра се минават за повече от 1 час.", "date": "2018.07.09", "title": "Нови ремонти и тапи - по стария път за летището"}
{"url": "https://www.novinite.bg/articles/161804/Borisov-pisa-do-Erdogan-izrazi-saboleznovaniya", "text": "Премиерът Бойко Борисов изпрати съболезнователна телеграма до президента на Турция Реджеп Тайип Ердоган.Борисов изрази съболезнования от името на българското правителство по повод влаковата катастрофа в турската провинция Текирдаг, съобщиха от правителствената пресслужба.“Бих желал да предам чрез Вас нашето съчувствие към болката и мъката на семействата и близките на загиналите в трагичния инцидент”, пише в телеграмата министър-председателят.Той пожела и скорошно оздравяване на ранените при катастрофата.Свлачище е най-вероятната причина за тежкия железопътен инцидент. При дерайлирането на пътнически влак край Чорлу загинаха 24 и бяха ранени над 300 души.Според министъра на транспорта Ахмет Арслан заради поройните дъждове и свляклата се почва под релсите се е образувала празнина, което е предизвикало катастрофата.", "date": "2018.07.09", "title": "Борисов писа до Ердоган, изрази съболезнования"}
{"url": "https://www.novinite.bg/articles/161805/Skoro-v-Sofiya-Remont-vkashti-Samo-prez-uikenda-i-sled-razreshenie-na-sasedite", "text": "Нова наредба за обществения ред ще регулира шума в София. Очаква се текстът да бъде гласуван до края на месеца от Столичния общински съвет. С наредбата се забраняват шумните строително-монтажни работи от 22:00 ч. вечерта до 8:00 ч. сутринта и от 14:00 до 16:00 ч. Подобни дейности се допускат през уикенда, но само в регламентираните часове и след разрешение от съответния районен кмет.Същата забрана се въвежда и за домашни ремонти, като в почивните дни те ще може да се правят само с разрешението на съседите. Глобата за неспазване на часовете, разрешени за строителни дейности, е 100 – 200 лв. за физическо лице и 200 – 400 лв. имуществена санкция за юридическо лице. При рецидив, сумата нараства до 200 – 400 лв. Тези забрани не касаят ремонтните дейности, възложени и извършвани от Столична община като булевардите и метрото. В новата наредба, която предстои да бъде гласувана, е описано и ползването на заря, фойерверки и друга пиротехника. Това може да става само до 22:00ч. Изключение е на Нова година, когато се допуска заря до 01:00ч.Скейтбордистите пък вече ще трябва да карат само по рампите, а районните кметове ще предлагат местата в София, където да се разполагат улични музиканти, които обаче няма да имат право да ползват усилватели и тонколони. Забраната за алкохола в общинските паркове и градинки в крайна сметка отпадна от проекта, след като софиянци бяха категорични, че това не е нито законосъобразно, нито целесъобразно, а и най-вече е ненормално да се забрани дори пиенето на бира в парковете. \"Новата наредба ще реши част от проблемите на столичани, но не всички и не веднага. Въпреки това е стъпка напред, а нормативният документ може да бъде допълван, коригиран и актуализиран по всяко време в зависимост от проблемите и необходимостите на гражданите\", коментира общинският съветник от \"Политическа група 5\" инж. Симеон Славчев, който е един от членовете на работната група, която изготви проекто наредбата.", "date": "2018.07.09", "title": "Скоро в София: Ремонт вкъщи? Само през уикенда и след разрешение на съседите"}
{"url": "https://www.novinite.bg/articles/161812/BSP-poiska-ostavkata-na-zamsocialniya-ministar-Sultanka-Petrova", "text": "БСП поиска оставката на заместник-министъра на труда и социалната политика Султанка Петрова заради инцидента със загиналия охранител Даниел Тасев, който е работил във фирма, свързана с Петрова и семейството ѝ.Тялото на 25-годишния мъж беше открито в шахта в новата сграда на Народното събрание, където се извършва ремонт.В отворено писмо до лидерите на „Обединените патриоти“ от БСП посочват\"Вие смело се противопоставихте на назначаването на \"калинки\" на ГЕРБ и \"партизански назначения\". Призоваваме ви да продължите със същото отношение към съвместяването в едно семейство на пост заместник-министър и управление на фирма, която охранява Народното събрание\". ", "date": "2018.07.09", "title": "БСП поиска оставката на зам.социалния министър Султанка Петрова"}
{"url": "https://www.novinite.bg/articles/161816/Borisov-shte-uchastva-v-sreshtata-na-varha-na-iniciativata-Berlinski-proces", "text": "Министър-председателят Бойко Борисов ще участва на 10 юли в срещата на върха на инициативата „Берлински процес“ в Лондон.Това е петата ежегодна среща, която цели потвърждаване подкрепата за европейската перспектива на страните от Западните Балкани. Държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността.България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май.В британската столица Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество. ", "date": "2018.07.09", "title": "Борисов ще участва в срещата на върха на инициативата „Берлински процес“"}
{"url": "https://www.novinite.bg/articles/161819/Ako-izborite-byaha-dnes-248-glasuvat-za-GERB-205-na-sto-za-BSP", "text": "ГЕРБ би получила 24,8 на сто, а БСП - 20,5 процента, ако изборите бяха сега, показва проучване на \"Медиана\", представително за пълнолетното население на страната и проведено сред 1008 души между 1 и 6 юли.Обединените патриоти биха събрали 9,7 на сто, а ДПС - 8,3 процента. \"Воля\" биха получили 2,1 на сто, АБВ - 1,9 на сто. 22,3 на сто заявяват, че не биха гласували. Според социолозите краят на Европредседателството на България носи по-скоро разочарование и засилване на скептицизма. Според данните 37 на сто от анкетираните смятат, че ЕС ще успее да се съхрани в този си вид в рамките на следващите 10 години. На сериозен удар е подложена идеята за общност, солидарност, заедност. Едва 16 на сто смятат, че нещо подобно на \"евроатлантическа солидарност\" реално съществува. Съвсем естествено, всичко това удря върху имиджа на управлението, което в последните месеци се легитимираше като деен участник в европейските процеси, ако по време на европредседателството наблюдавахме нараснал оптимизъм и доверие във властта, сега наблюдаваме обратния процес, отбелязват от \"Медиана\".Леко се увеличава песимизмът, разочарованието от властта, намалява оценката за нея, леко се увеличава желанието за предсрочна смяна на властта, коментират социолозите. Според данните 43 на сто биха искали правителството да изкара пълния си мандат, 29 на сто - да си ходи, а на 19 процента им е безразлично.Над 55 на сто от всички избиратели заявяват, че е възможно да гласуват за една от двете несъществуващи политически партии - \"партия на Слави Трифонов\" и \"партия на Румен Радев\".", "date": "2018.07.09", "title": "Ако изборите бяха днес: 24,8% гласуват за ГЕРБ, 20,5 на сто - за БСП"}
{"url": "https://www.novinite.bg/articles/161810/Patriotite-ot-VMRO-poiskaha-zakrivane-na-centrovete-za-migranti-v-Sofiya", "text": "Патриотите от ВМРО поискаха закриване на центровете за мигранти в София.Евродепутатът и зам.-председател на ВМРО Ангел Джамбазки и столичният общински съветник от ВМРО и председател на „Патриоти за София“ Карлос Контрера внесоха писмо до Министерския съвет с искане да бъдат закрити центровете за настаняване на мигранти в София. Става въпрос за Регистрационно-приемателен център – София към Държавната агенция за бежанците в квартал „Овча купел“ и поделенията му в кв. „Военна рампа“ и кв. „Враждебна“.Според Джамбазки и Контрера със закриването им ще се реши един от основните въпроси, свързани със сигурността в столицата.Патриотите от ВМРО настояват и правителството да заеме позиция с искане да бъдат преразгледани Дъблинските регламенти.Според Закона за убежището и бежанците обаче, само Министерският съвет може да вземе решение за закриване на центровете за бежанци.\"Кварталите „Овча купел“, „Враждебна“, „Военна рампа“, „Толстой“ и районът около „Лъвов мост“ се превърнаха в опасни за преминаване места. Развихри се незаконна дейност с уреждане на документи в Дирекция „Миграция“ на бул. „Княгиня Мария Луиза“, посочват Джамбазки и Контрера в писмото.Те определят като груба политическа грешка допускането за разкриване на регистрационно-приемателни центрове в София, и то от отворен тип. \"Тази ситуация подложи на сериозно изпитание както системата за сигурност, така и живота и здравето на столичани. Градът беше изправен пред опасен социален феномен – тълпи от незаконно влезли на българска територия хора, които се регистрираха на конвейер от Държавна агенция за бежанците, даваха им се статут и възможност свободно да пребивават на територията на общината. В резултат цели квартали бяха подложени на терор от млади мъже – мигранти. Имаше и няколко знакови инцидента, един от които опит за грабеж и убийство, извършени от регистриран и свободно придвижващ се мигрант в магазин на ул. „Пиротска“ – на метри от сградата на Министерски съвет\", казват още Ангел Джамбазки и Карлос Контрера.Джамбазки и Контрера са категорични, че въпросните три регистрационно-приемателни центъра нямат място на територията на Столичната община, както и че центрове у нас не трябва да бъдат от открит, а от затворен тип.", "date": "2018.07.09", "title": "Патриотите от ВМРО поискаха закриване на центровете за мигранти в София"}
{"url": "https://www.novinite.bg/articles/161797/Fotoizlojba-predstavya-140-godishninata-na-Balgarskata-armiya", "text": "Министърът на отбраната Красимир Каракачанов и началникът на отбраната генерал Андрей Боцев ще открият фотоизложба по повод 140 години от създаването на Българската армия.Юбилейната фотоизложба под надслов „В кадър – Българската армия днес\", се организира от Министерството на отбраната, съвместно със Столична община. Тя ще бъде разположена в Градската градина, пред Народния театър „ Иван Вазов“ от 9 до 23 юли 2018 г.На 32 пана ще бъде включен снимков материал с исторически характер, който се предоставя от Военноисторическия музей, както и фотоси, отразяващи боеспособността на видовете въоръжени сили на Българската армия. Снимките представят демонстративни бойни действия в реална ситуация, участия в различни полеви учения, национални празници и ритуали. Автор на снимките от съвременния период е фотографът на Министерството на отбраната Вяра Йовева.На събитието е поканена да присъства и Йорданка Фандъкова, кмет на София.", "date": "2018.07.09", "title": "Фотоизложба представя 140-годишнината на Българската армия"}
