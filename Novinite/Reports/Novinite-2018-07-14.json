{"url": "https://www.novinite.bg/articles/161992/Evronyuz-Balgariya-edna-prosperirashta-turisticheska-destinaciya-0", "text": "Пловдив е една от двете Европейски столици на културата за 2019-a гoдина (Матера, Италия, е втората).България печели от това, тъй като е една от най-бързо растящите туристически дестинации в Европа. Това е вторият по големина град в България и един от най-старите постоянно обитавани градове в Европа, създаден около 6 век пр.н.е.Днес той е модерен, оживен град. Той служи като административен, академичен, икономически, търговски и транспортен център на южния централен район на България.\"Град Пловдив има две основни цели\", казва заместник-кметът Стефан Стоянов. \"Да бъдем много по-популярни и привлекателни, особено за европейската аудитория и да направим града по-достъпен и интересен, а от друга страна, искаме да удвоим броя на туристите, а през 2019-а година очакваме около два милиона посетители.\"Имаме големи събития, музикални фестивали, оперен фестивал, Пловдив е едно от горещите места, които някой може да посети, не е прекалено много, но от друга страна в градът има половин милион души. \"Старият град е задължителна туристическа дестинация в Пловдив. Можете да се разхождате и да се любувате на прекрасните къщи, датиращи от периода на Възраждането. Днес в една от тези къщи се намира Етнографският музей на града. Старият град е домакин на много художници и занаятчии и. Целта е да се запознаят туристите с керамични бижута и традиционни дрехи. Друга оживена дестинация е Варна, известна като морската столица на България. С течение на годините туристическият сектор стана все по-значим за българската икономика.През 2017 г. България „видя“:- 7,6% увеличение на входящия туризъм;- с около 8,9 милиона чуждестранни туристи;- което води до 9,3% увеличение на приходите от туризъм.Градът е създаден като търговска колония през 570 г. пр.н.е. под името Одесос. Днес е морски курорт и е третият по големина град в България с приблизително 330 000 жители. Градът е известен с великолепния си плаж и дълбоки сини води.Намира се на северния бряг на Черно море. Въпреки че повечето виждат Варна като лятна дестинация, общината се опитва да превърне града в дестинация за всички сезони.Приносът на туризма за растежа на българската икономика е значителен.", "date": "2018.07.14", "title": "Евронюз: България, една просперираща туристическа дестинация 0"}
{"url": "https://www.novinite.bg/articles/161986/Nacionalen-festival-na-lavandulata", "text": "У нас предстои петото издание на Националния фестивал на лавандулата.  От 2014-та година негов домакин е Средно Градище, в община Чирпан. Идеята за Фестивал на Лавандулата идва от водещата роля на България в лавандуло-производството и значението му за развитието на съвременното земеделие у нас.  От 2012 –та година насам България е безспорен световен лидер в отглеждането на лавандула и добив на лавандулово масло.  Предстои издаването на Лавандулова карта на България, както и разработване на концепция за лавандулов туризъм в двете основни лавандулови дестинации у нас. ", "date": "2018.07.14", "title": "Национален фестивал на лавандулата"}
{"url": "https://www.novinite.bg/articles/161988/Uchilishtniyat-zvanec-bie-na-17-septemvri-proletnata-vakanciya-po-kasa", "text": "Новата учебна година ще започне на 17 септември, понеделник, тъй като 15-и се пада в събота. Първият звънец за спортните училища пък ще бъде две седмици по-рано - на 3 септември. И през следващата учебна година ще има четири ваканции. Есенната е между 2 и 6 ноември, на Коледа учениците ще почиват общо 11 дни - от 22 декември до 1 януари. Четири дни ще продължи междусрочната ваканция - от 2 до 5 февруари. С ден по-малка ще бъде пролетната ваканция, която е заложена от 31 март до 7 април. За дванадесетокласниците обаче тя ще е едва тридневна - 5, 6 и 7 април. За най-малките - от 1-и до 4-и клас, учебната година приключва на 31 май 2019 г. За тийнейджърите след 7-и клас годината ще продължи до 28 юни, а завършващите 12-и клас приключват на 15 май 2019 г. -0:25 Реклама Обсъден е и план-приемът за 2019/2020 учебна година. Едно от предложенията е сроковете за прием да се оптимизират така, че всичко да приключва до края на юли, съобщава \"24 часа\". Сега част от кандидатстването се прави през август, когато семействата са планирали ваканциите си, обясняват идеята експертите. През следващата учебна година за първи път ще се разделят матурите на абитуриентите от външното оценяване след VII клас. Сега зрелостните изпити и тези за влизане в гимназиите се провеждат в един и същи ден. За 21 и 23 май 2019 г. са планирани зрелостните изпити, а 17 и 19 юни са датите за националното външно оценяване. Идеята вече е приета на отраслов съвет за тристранно сътрудничество в министерството на образованието. Решението обаче не е окончателно. Предстоят още обсъждания, накрая графиците ще бъдат определени със заповеди на министър Красимир Вълчев, поясниха от МОН. Досега двата изпита винаги се провеждаха в едни и същи дни, които са неучебни за останалите класове. Промяната ще донесе по още един ден без занятия в училищата, в които има изпити.", "date": "2018.07.14", "title": "Училищният звънец бие на 17 септември, пролетната ваканция по-къса"}
{"url": "https://www.novinite.bg/articles/162005/Silno-zemetresenie-razlyulya-Italiya", "text": "Земетресение с магнитуд 4.5 по скалата на Рихтер беше регистрирано в южната част на Италия, съобщиха италиански медии, цитирайки данни на Геологическата топографска служба на САЩ.Епицентърът на труса е на километър югозападно от малкото градче Дзамброне в административния регион Калабрия. Дълбочината му е на близо 60 километра.Земетресението е усетено в няколко населени места в Калабрия. Няма данни за загинали хора или срутени сгради. Въпреки това се е стигнало до паника. В селата, намиращи се близо до епицентъра, хората са излезли на улицата.Много местни жители разказаха, че са се уплашили от падащите предмети и спомените за фаталните земетресения в Италия през изминалите години, пише „Република“. За щастие пози път няма пострадали хора или жертви.", "date": "2018.07.14", "title": "Силно земетресение разлюля Италия"}
{"url": "https://www.novinite.bg/articles/161994/Zaloviha-izbyagaliya-zatvornik-ot-Plovdiv", "text": "Тази сутрин в Пловдив служители на 3 РУ в града са открили и задържали затворника Младен Младенов, който изчезна без позволение от болницата \"Свети Георги\" в Пловдив на 11 юли.От местната полиция споделиха, че мъжът вече е предаден на служители от затвора.Младенов бил на лек режим в медицинското заведение и затова пред болничната му стая не е имало охрана. Впоследствие се наложи властите да претърсят целия град, за да открият местонахождението му.Очаквайте подробности.", "date": "2018.07.14", "title": "Заловиха избягалия затворник от Пловдив"}
{"url": "https://www.novinite.bg/articles/161991/Jivotnovadi-v-Yambolsko-izlizat-na-protest-0", "text": "Животновъди от Ямболско недоволстват заради евтаназията на добитък в района. Причината за наложителното избиване на животни е огнище на чума.Три села в региона – Шарково, Странджа и Болярово са под полицейска блокада, за да се осигури възможност  на ветеринари да премахнат всички животни в огнищата, дори и здравите.Земеделският министър Румен Порожанов обеща обезщетение между 150 и 225 лева на животно, предаде .Хората се заканват да не позволят на ветеринарите за унищожат животните им. Питат и защо няма превенция срещу опасните заболявания при животните.", "date": "2018.07.14", "title": "Животновъди в Ямболско излизат на протест 0"}
{"url": "https://www.novinite.bg/articles/161989/Stolichnata-pojarna-otbelyazva-140-g-ot-sazdavaneto-si", "text": "Столичната пожарна ще отбележи 140 години от създаването си с празник на площада и демонстрации на пожарна техника, предаде БГНЕС. На 14 юли софийските огнеборци ще отбележат събитието с демонстрация на пожарна и специализирана техника на площад \"Княз Александър I Батенберг\". Всички желаещи ще имат възможност да се запознаят с пожарникарското оборудване, както и с възможностите на пожарната техника. По време на демонстрацията е възможно използването на светлинни и звукови сигнали, предупреждават огнеборците. Началото на столичната пожарна е поставено през 1878 година, когато на 14 юли за първи път се създава организация в София от доброволци – пожарникари, съставена от градските жители по родове и съсловия. В протоколната книга на Софийския градски съвет от 1878 г., намираща се в Софийски държавен архив, е съхранен протоколът от 14 юли 1878 г., с който се регламентират създаването и действията на първата пожарна команда за града. Преди да има организирана пожарна в София През първите десетилетия на ХІХ век София има около 10-15 хил. население. Градът е изграден от едно- и двуетажни дървени къщи. Той е оживен търговски център за продажба на добитък и кожи. Тук се намират най-големите работилници за сарашки изделия в Турската империя – хамути, конски седла, поводи, които се търгуват по целия Балкански полуостров. София е известна с многобройните си минерални извори, но тогавашната водопроводна мрежа, доколкото я има, е в окаяно състояние и не работи. На 16 април 1832 г., известната тогава Сюнгулар чаршия е обхваната от пламъци. Пожарът избухва в намиращи се в съседство обори и бързо обхваща 31 дюкяна, един хан с 5 кафенета, една хлебопекарна, 6 джамбазки обора, една турска и 7 еврейски къщи. Разтревоженото население от околните махали се втурва по улиците, но не е в състояние с нищо да потуши огъня. Точно този ден в София е повреден главният водопровод и вода няма. Пожарът заплашва да обхване целия град. По това време в София се намира поделение на Тимарските конни войски (турско кавалерийско опълчение). Самата операция се провежда с дълги железни куки. С тяхна помощ се събарят горящите сгради и от рухването им пожарът се потушава. Откриха паметна плоча на старшина Цветан Делийски В бившата цигарена фабрика на ул. \"20 април\" на площад \"Македония\" в столицата откриха паметна плоча на старшина Цветан Делийски, преда... Прочети повече Признателните софиянци в специално писмо до Високата порта благодарят на войската за спасяването на града и молят да им се изпрати една толумба (водна помпа).", "date": "2018.07.14", "title": "Столичната пожарна отбелязва 140 г. от създаването си"}
{"url": "https://www.novinite.bg/articles/161996/Miren-protest-sreshtu-umartvyavaneto-na-ovce-i-kozi-zaradi-chuma-v-s-Sharkovo", "text": "Мирен протест срещу умъртвяването на овце и кози заради чума по дребния преживен добитък организираха тази сутрин в село Шарково хора от цялата страна. Те настояват да се отложи изпълнението на заповедта за евтаназиране на животните до получаване на безспорни доказателства за вида на заболяването. По план днес ветеринарите трябваше да обработват животните от личните стопанства в Шарково, но по информация на местните жители това все още не се случва. Продължава и засиленото полицейско присъствие в района. От средата на юни, когато за първи път беше регистрирана чумата по дребните преживни животни, само в община Болярово са евтаназирани над 1800 животни.", "date": "2018.07.14", "title": "Мирен протест срещу умъртвяването на овце и кози заради чума в с. Шарково"}
{"url": "https://www.novinite.bg/articles/161995/Jertvite-na-navodneniyata-v-Yaponiya-nadhvarliha-200", "text": "Броят на жертвите на поройните дъждове и предизвиканите от тях наводнения в Япония надхвърли 200 души, а десетки все още са в неизвесност.Това е най-смъртоноснoтo дъждовнo бедствие в Япония от 1982-а година насам, когато бяха убити над 300 души в префектурите на Нагасаки и Кумамото.Хиляди доброволци от цялата страна са отишли в западните райони на Япония, за да помагат на пострадалите от природното бедствие.Министерството на земеделието оцени загуби от поне 207 млн. долара, но тази цифра се очаква да се увеличи. Непрекъснатите усилия за възстановяване ще продължат в началото на следващата седмица, когато се очаква времето да се стабилизира.Заради наводненията и свлачищата в 31 от 47 японски префектури са напълно унищожени 160 жилища, около 700 са понесли тежки щети, а над 25 000 са наводнени.Почти 6000 души още се намират в евакуационни центрове без възможност да се върнат по домовете си, предаде bTV.", "date": "2018.07.14", "title": "Жертвите на наводненията в Япония надхвърлиха 200"}
{"url": "https://www.novinite.bg/articles/161998/ChEZ-populyarizirat-elektronnata-faktura-kato-po-ekologichna-sadyat-366-darveta", "text": "\"ЧЕЗ Електро България\" ще засади 366 дървета. Толкова са и участниците в традиционното 5-километрово бягане, организирано от . под мотото \"Run Green\" .Стартът бе даден точно в 9 часа след кратка загрявка в Южния парк. Някои от участниците бягат вече за 100-тен път - носят черни тениски, а други над 150 пъти и са облечени в сини тениски. Други са дошли с приятели за разнообразие.Децата бягат два километра и стартират час след възрастните. Освен да популяризира електронната фактура като по-удобна, по-бърза и най-важното по-екологична услуга, събитието дава старт на кампанията \"Зареждаме Ви с енергия\" на \"ЧЕЗ Електро България\".Всъщност се оказва, че дружеството вече има над 370 000 клиенти, които използват електронна фактура и до момента спасените дървета са над 3 600. Григорова припомни за първото подобно събитие - фотоизложбата под наслов: \"Не позволявайте дърветата да станат дървесина\" .\"Интересът беше голям. Доста от хората ни писаха, че сме ги накарали след това да се замислят колко сериозен е проблемът с изсичането на горите заради подобни битови сметки, които всички получаваме в пощенските кутии\", сподели Соня Григорова, която е мениджър \"Корпоративно планиране\" в ЧЕЗ.Тя изрази надежда днешната инициатива под мотото \"Run Green\" да надгради започнатото и в бъдеще да продължат. \"Очакваме около 100 дечица да избягат това разстояние от два километра, което си е особено предизвикателство. В повечето случаи това са деца на хора, които ще бягат в 5-километровото бягане, така че те наследяват до голяма степен ентусиазма на своите родителите\", посочи Григорова. За участниците в маратона, които заявят електронна фактура, ЧЕЗ осигурява 10 ваучера по 100 лв. и раничка за най-малките участници.Емил Георгиев, който е един от ветераните на . и бяга вече за стотен път, сподели пред News.bg какво го мотивира да участва в инициативата.\"Фактът, че ще бягаме и ще засадим дървета, с което ще помогнем да се опазва околната среда. Много малко хора от нас си дават сметка, че имаме само една планета и се държим сякаш те са много. С ежедневното потребление и така както сме тръгнали, много скоро природата няма да устои на нашата алчност и животът ни коренно ще трябва да се промени. Затова ние трябва да се грижим за природата. Какъв по-чудесен начин от това със спорта да помогнем за една по-чиста и устойчива природа\", изтъкна Георгиев.Маратонецът призна, че използва от доста време електронна фактура. Такава фактура дойде да заяви за възрастната си майка и Елица от София. Дойде с колело. \"Живеем във време, в което трябва да правим осъзнати избори непрекъснато и всеки лист хартия, който може да бъде спестен, трябва да бъде спестен\", настоя участникът в маратона.Светослав Вачков пък участва в детския маратон. Той е на 11 години и освен да си пробва силите, дойде с желанието да победи. Само че в днешния маратон всички са победители, защото колкото повече са участниците - толкова повече дървета ще бъдат заседени в различни гори на Западна България. Служители на ЧЕЗ символично засадиха първото от тях - секвоя.За всички маратонци освен вода и енергийни барчета, бе осигурено и белгийско пиво. \"Бира на корем\" за всички, които финишират, обещаха организираторите.Ако сте пропуснали днешния маратон, все още не сте пропуснали шанса да спасите някое дърво с безплатна електронна фактура, която можете да заявите във всеки клиентски център на ЧЕЗ, както и на касите на Изипей, на електронния адрес на компанията  или пък на телефон 0700 10 010.", "date": "2018.07.14", "title": "ЧЕЗ популяризират електронната фактура като по-екологична, садят 366 дървета"}
{"url": "https://www.novinite.bg/articles/162000/Startira-parvata-v-Sofiya-sistema-za-spodeleno-polzvane-na-elektrovelosipedi", "text": "Първата сиситема за споделено ползване на електрически велосипеди в София вече е факт. От понеделник до 30 октомври всеки, който пожелае ще има възможността да се изкачи от Националния исторически музей до Златните мостове. Цената за наем на велосипед ще бъде 10 лева за половин ден и 15 за цял ден. Засега проектът се тества, като амбициите на организаторите са догодина велосипедите и маршрутите да се увеличат. Столичният кмет Йорданка Фандъкова определи проекта като една от стъпките в борбата с мръсния въздух като едновременно с това се стимулира и здравословният начин на живот. Йорданка Фандъкова - кмет на София: Подготвяме и разширението на мрежата от велоалеи и това са велоалеите по булевард „Пушкин“, която ще започне да се маркира още следващия месец и за следващата година, надявам се, и удължаване на велоалеята по бул. „България“.", "date": "2018.07.14", "title": "Стартира първата в София система за споделено ползване на електровелосипеди"}
{"url": "https://www.novinite.bg/articles/162001/Bez-jertvi-po-patishtata-za-izminaloto-denonoshtie", "text": "През изминалото денонощие на територията на страната са станали 15 тежки катастрофи. Пострадали са 21 човека, съобщиха от МВР. В София са регистрирани 54 леки и една тежка катастрофи, при които е ранен един човек.", "date": "2018.07.14", "title": "Без жертви по пътищата за изминалото денонощие"}
{"url": "https://www.novinite.bg/articles/161997/Minor-zagina-v-rudnik-vav-Vidinsko", "text": " Фатална трудова злополука в рудник край видинското село Кошава - 44-годишен работник е загинал при срутване на гипсова облицовка от тавана на галерията, съобщиха от МВР.Дежурен лекар от Центъра за спешна медицинска помощ е сигнализирал за инцидента в 14:40 часа на 13 юли. Трупът е транспортирано за аутопсия във видинската болница.Дежурна оперативна група, окръжният прокурор, директорът на областната дирекция на МВР, следовател и прокурор от Окръжна прокуратура-Видин са посетили мястото. Работата на разследващите продължава. По случая е образувано досъдебно производство.Мината край село Кошава е единственото в Югоизточна Европа подземно находище на гипс.", "date": "2018.07.14", "title": "Миньор загина в рудник във Видинско"}
{"url": "https://www.novinite.bg/articles/162002/Izdadoha-balgaro-ciganski-rechnik", "text": " Единственият в света Диалектно-съпоставителен (етимологичен) речник на езика романес бе издаден в България. Това стана при представянето във Варна на 3-годишния труд на циганския писател Димитър Атанасов - Кабули (Доброжелателният).Речникът от близо 600 страници е отпечатан в издателство „График“. В обемната и уникална книга има хиляди думи на повече от 600 години. Интересното е, че добре познатата у нас дума „мадара“ на ромски означава „Не се страхувай“. „Аапиида“ е лунен венец, „Азгъ`ни“ - любовчия, „Кеж“ - коприна, „Мас“ - плът. Само с начална буква „А“ в речника думите са 1415, а с „Б“– 1229.На тематична кръгла маса „Ромската култура и език - пътеводител на ромите по пътя към Европа”, организирана от Народно читалище „Явин 2004” във Варна, бе представена и книгата на Кабули „Пуруша“. Тя съдържа приказки, притчи, разкази, мисли за циганите и вярата им в Бог.Кабули е на 66 години, роден е във Варна. Досега е издал 4 книги. Той твърди, че ромите са на Балканския полуостров от повече от 1500 години, като причината е пътя на търговията, който те следват.", "date": "2018.07.14", "title": "Издадоха българо-цигански речник"}
{"url": "https://www.novinite.bg/articles/161985/Jalt-kod-za-valeji-i-gramotevici-v-21-oblasti", "text": "Времето ще се задържи предимно облачно и с прекъсвания валежите ще продължат. На места, главно в Западна и в Централна България, ще са със значителни количества. Ще духа слаб вятър от северната четвърт. Остава хладно, с максимални температури предимно между 22 и 27 градуса.Жълт код за валежи и гръмотевични бури е обявен за 21 области на страната за 9 юли сочи справка в сайта на НИМХ-БАН. Предупреждението е в сила за областите Видинска, Монтанска, Врачанска, Ловешка, Плевенска, Габровска, Великотърновска, Русенска, Разградска, Търговищка, Шуменска, Силистренска, Сливенска, Старозагорска, Пловдивска, Пазарджишка, Смолянска, Кърджалийска, Хасковска, Софийска област и столицата София.В тези области и в понеделник ще има краткотрайни валежи и гръмотевични бури, възможни са и градушки. Синоптиците прогнозират количества на валежите между 5 и 15 л/кв.м, а на отделни места могат да достигнат до 20-25 л/кв.м. Над Черноморието облачността ще е по-често значителна и на места ще има превалявания. Ще духа слаб до умерен вятър от север и от североизток. Максималната температура на въздуха ще е 24-26 градуса, приблизително колкото е и температурата на морската вода. Вълнението на морето ще е 2 бала.В планините ще е облачно и дъждовно. Върховете често ще са в мъгла. Главно в следобедните часове и вечерта ще се развият и гръмотевични бури. Вятърът ще е до умерен от северозапад, в източните масиви - от югоизток. Хладно, с максимална температура на височина 1200 метра - около 17 градуса, на 2000 метра - около 10 градуса.Във вторник валежите ще продължат, но вече ще са на по-малко места, по-слаби и краткотрайни, в процес на спиране. Ще бъде сравнително хладно, с преобладаващи максимални температури между 22 и 27 градуса.От сряда въздушната маса над страната временно и относително ще се стабилизира. Ще има повече слънчеви часове; все още са възможни и превалявания, но на малко места и краткотрайни. Температурите ще се повишат.", "date": "2018.07.14", "title": "Жълт код за валежи и гръмотевици в 21 области"}
{"url": "https://www.novinite.bg/articles/162003/Stolichnata-policiya-izdirva-Asen-Manolov-Asenov", "text": "Столичното осмо районно управление издирва Асен Манолов Асенов от София. 72-годишният мъж е видян за последен път вчера следобед (13 юли), когато е напуснал дома си в столичния квартал „Младост“-3 и оттогава е в неизвестност. Възрастният мъж е висок около 180 см, късо подстригана прошарена коса, кафяви очи, носи очила. Облечен е бил с тъмно син анцуг, раирана блуза, кафяви обувки. Обявяват гъбар за международно издирване 49-годишен гъбар от доспатското село Бръщен ще бъде обявен за международно издирване след като три денонощия вече не се прибира у дома ... Прочети повече От полицията призовават хората, които имат информация за Асен Асенов, да сигнализират при гарантирана анонимност на тел. 112, 02/9825310, 02/9827339 или в най-близкото районно управление.", "date": "2018.07.14", "title": "Столичната полиция издирва Асен Манолов Асенов"}
{"url": "https://www.novinite.bg/articles/162009/18-godishno-momiche-be-prebito-i-ograbeno-v-stolichen-kvartal", "text": "Млада жена е била пребита и ограбена в парк „Робов дол” в кв. „Редута”, предаде , цитирана от . По предварителна информация мъжът е познавал 18-годишното момиче.Нападателят ѝ е нанесъл изключително тежък побой. Той е отмъкнал от нея сумата от около 600 лева и избягал.Известното е, че мъжът е на 30 години и се издирва.Пострадалата е транспортирана в болнично заведение. Тя има охлузни рани и счупена ръка.", "date": "2018.07.14", "title": "18-годишно момиче бе пребито и ограбено в столичен квартал"}
{"url": "https://www.novinite.bg/articles/161993/110-000-policai-i-jandarmeristi-shte-pazyat-Franciya-prez-uikenda", "text": "Франция се подготви за вълнуващ уикенд при засилени мерки за сигурност.110 хиляди полицаи и жандармеристи са мобилизирани от Париж до Марсилия. Причината е, че на 14 юли (събота) страната празнува националния си празник, а в неделя националният отбор играе във финала на Световното първенство по футбол.12 хиляди служители ще следят за реда в Париж, а в готовност ще има и допълнително 3 000 медици.Победата на Франция на Мондиала преди 20 години изкара на улиците на столицата близо милион и половина души. Именно затова, a и поради потенциална терористична заплаха, властите са мобилизирани до краен предел.", "date": "2018.07.14", "title": "110 000 полицаи и жандармеристи ще пазят Франция през уикенда"}
{"url": "https://www.novinite.bg/articles/162010/Sinyata-zona-v-Kardjali-shte-startira-sled-septemvri", "text": "Синята зона в Кърджали ще бъде изградена на два етапа. Първият етап ще обхване обществените места и се очаква да стартира след септември. Това ще наложи договорите на общината с фирмите, които стопанисват някои от платените паркинги в момента, да бъдат прекратени.Хасан Азис, кмет на община Кърджали: ''Във втория етап, след като придобием опит като администрация, и хората свикнат със \"Синята зона\", ще преминем к към останалите планирани улици'', предаде БНР", "date": "2018.07.14", "title": "\"Синята зона\" в Кърджали ще стартира след септември"}
{"url": "https://www.novinite.bg/articles/161999/250-hilyadi-v-London-na-protest-sreshtu-Tramp", "text": "250 хиляди души са участвали в големия протест срещу Доналд Тръмп в Лондон. Заради шествията бяха затворени няколко централни улици. Отпуските на всички полицаи бяха прекратени и хиляди бяха изпратени да охраняват митингите.Протестиращите твърдят, че Тръмп е расист, женомразец и ксенофоб и не го искат в страната. Програмата на президента беше направена така, че той да прекара възможно най-малко време в столицата. Заедно с първата дама Мелания Тръмп, милиардерът вече е в Шотландия, където ще играе голф и ще си почива. А от Белия дом обявиха, че срещата на Доналд Тръмп с Владимир Путин ще се състои както е планирано в понеделник. Сенатори във Вашингтон искаха тя да бъде отменена. Причината е обвинението, което повдигнаха федералните власти на 12 руски шпиони, че са се опитали да повлияят на президентските избори през 2016-та.", "date": "2018.07.14", "title": "250 хиляди в Лондон на протест срещу Тръмп"}
{"url": "https://www.novinite.bg/articles/162006/Otkriha-vazrastniya-maj-izdirvan-ot-policiyata-v-Sofiya", "text": "72-годишният Асен Асенов от София, който беше обявен за издирване от столичната полиция, е открити малко след 14 ч. в събота, съобщиха от МВР.Мъжът е в добро общо състояние.Той изчезна в петък следобед, когато напуснал дома си в квартал „Младост“-3 и бе в неизвестност повече от 24 часа.", "date": "2018.07.14", "title": "Откриха възрастния мъж, издирван от полицията в София"}
{"url": "https://www.novinite.bg/articles/161987/Den-na-otvorenite-vrati-v-Narodnoto-sabranie", "text": "Ден на отворените врати в Народното събрание. Там е изложен оригиналът на Конституцията, приета от Седмото велико народно събрание през юли 91-ва година.Оригиналът е предоставен от Държавна агенция „Архиви”. Посетителите ще могат да видят и фотоизложба със знакови моменти от гласуването на основния закон. Парламентът отварят вратите си днес от 10 часа до 16 часа. ", "date": "2018.07.14", "title": "Ден на отворените врати в Народното събрание"}
{"url": "https://www.novinite.bg/articles/161990/Naj-malko-128-zaginali-sled-karvav-atentat-v-Pakistan", "text": "Най-малко 128 души са загинали при самоубийствен атентат в пакистанския град Мастунг. Информацията е на Франс прес, тя се позовава на местните власти.Атентатор - самоубиец е задействал взривното устройство близо до мястото на провеждане на митинг преди  парламентарните избори, насрочени на 25 юли. Отговорност за атаката пое ИДИЛ. Правителството обяви двудневен траур.", "date": "2018.07.14", "title": "Най-малко 128 загинали след кървав атентат в Пакистан"}
{"url": "https://www.novinite.bg/articles/162008/162-uchastaci-na-smartta-po-rodnite-patishta", "text": "Над 162 са опасните участъци по високоскоростните пътища в страната. Става въпрос за изходите на градовете в посока на магистралите, пътят Русе-Бяла, Креснеското дефиле, отсечката между Бургас и Варна и още много други, алармират от \"Нова телевизия\".В разгара на летния сезон се засилва и трафикът по скоростните пътища на страната. За жалост черната статистика на тежки пътнотранспортни произшествия продължава да слага черните точки на смъртта на картата на България. 27 са жертвите от началото на годината по българските автомагистрали. За 2017-а загиналите по широките и високоскоростни пътища у нас са 62-ма.Сред опасните участъци са изходите на градовете посока автомагистралите. В Пловдивска област най-опасна е автомагистрала \"Тракия\" от 107 до 149-тия километър, в който участък само за една седмица загинаха 7 души, сред които е 2-годишно дете.На територията на Пловдивска област по пътищата от Републиканската мрежа са загинали 16 души, а 222-ма са ранени.", "date": "2018.07.14", "title": "162 \"участъци на смъртта\" по родните пътища"}
{"url": "https://www.novinite.bg/articles/162004/Porojanov-poteglya-kam-regionite-s-chuma", "text": "По разпореждане на министър-председателя Бойко Борисов министърът на земеделието, храните и горите Румен Порожанов ще посети всички населените места, където има открити огнища на чума. Обиколката ще започне от село Шарково, област Ямбол. Премиерът разпореди на министър Порожанов да се срещне с всички засегнати стопани и фермери и лично да следи изпълнението на мерките срещу разпространението на чумата по дребни преживни животни. На министър Румен Порожанов е разпоредено също да информира стопаните на евтаназирани животни за реда и условията за получаване на обезщетения. В село Шарково стопани са излезли на протест и не разрешават на ветеринарните власти да евтанизират останалите в три стопанства 400 животни.", "date": "2018.07.14", "title": "Порожанов потегля към регионите с чума"}
{"url": "https://www.novinite.bg/articles/162007/Prezidentat-s-pozdravitelen-adres-po-sluchaj-27-g-ot-priemaneto-na-Konstituciyata", "text": "Президентът Румен Радев произнесе поздравителен адрес по случай 27-годишнина от приемането на Конституцията на Р България, съобщиха от пресПриемете моите поздравления по случай 27-ата годишнина от приемането на Конституцията на Република България. Тържествено подписаната на 12-и юли 1991 г. Конституция на Република България въплъщава най-високите постижения на модерния конституционализъм - закрилата на основните права и правовата държава, разделението на властите, контрола за конституционност. Достоен е стремежът на създателите ѝ да съчетаят демократичното начало и конституционните традиции от Търновската конституция. Наложителните „поправки\", произтичащи от непосредственото действие на правото на Европейския съюз, доказаха, че целта да бъдем пълноправна част от модерна Европа преминава през зачитането на националната ни идентичност и гарантирането на върховенството на конституцията. Погледнато от дистанцията на времето, за скромните си 139 години българският конституционализъм има своите постижения, но и неуспехи. Въпреки това, макар и трудно, конституционното съзнание бе съхранено. Днес, повече от всякога, сме призвани да отстояваме демократичната, правова и социална държава, която често е поставяна на изпитание. Убеден съм, че за да постигнем просперитет, трябва заедно да защитаваме справедливостта, да зачитаме правата и свободите на личността, да пазим Конституцията си. Честита годишнина!", "date": "2018.07.14", "title": "Президентът с поздравителен адрес по случай 27 г. от приемането на Конституцията"}
