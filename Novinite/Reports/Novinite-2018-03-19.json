{"url": "http://www.novinite.bg/articles/157763/Chastni-sadebni-izpalniteli-sabrali-11-mlrd-leva-prez-2017-g", "text": "Частните съдебни изпълнители (ЧСИ) са завели рекорден брой дела срещу длъжници - над 246 000 през миналата година. За сравнение през 2016 г. техният брой е бил 229 000, а през 2015 г. - 175 000. Това показват данните на Камарата на частните съдебни изпълнители. Според тях от длъжници са събрани 1,1 млрд. лева през миналата година. От камарата отчитат ръст на събраната сума в полза на гражданите  92 млн. лв. само за първите шест месеца на 2017 г. За сравнение за цялата 2016 г. са събрани 150 млн. лв.Увеличават се и вземанията за издръжка - 2,2 млн. лв. за шестмесечието при 3 млн. лв. през цялата 2016 г., както и тези за заплати - 5 млн. лв., при 8 млн. за 2016 г. Продължава тенденцията на спад на делата в полза на банки - от януари до юни 2017 г. при частните съдебни изпълнители са постъпили само 15 000 нови изпълнителни дела с взискател банки, което представлява едва 14% от всички новообразувани изпълнителни дела, посочват от камарата. На сайта й през 2017 г. са публикувани 51 699 обяви за продажби на имущество, като 46 545 сa недвижими имоти - къщи, апартаменти, хотели и заведения. Частните съдебни изпълнители са продавали и 1697 автомобила и 3457 движими вещи.Броят на публикуваните обявления обаче не означава реално извършени продажби, нито пък че толкова имота са предмет на изпълнение, в много случаи се провеждат по няколко продани на едни и същи имоти, поради липса на купувачи, които да наддават в търга. От камарата признават, че расте броят на жалбите срещу частни съдебни изпълнители, като през миналата година те са 654, при 620 през 2016 г. и 522 - през 2015 г. Въпреки това Съветът на Камарата на частните съдебни изпълнители е поискал да се образуват 26 дисциплинарни производства срещу ЧСИ през миналата година.", "date": "2018.03.19", "title": "Частни съдебни изпълнители събрали 1,1 млрд. лева през 2017 г."}
{"url": "http://www.novinite.bg/articles/157774/Manolova-sezira-KS-za-lipsata-na-pravo-na-grajdanite-da-objalvat-resheniya-na-KEVR", "text": "Омбудсманът Мая Манолова даде на Конституционния съд (КС) текст от Закона за енергетиката, който не дава възможност на гражданите да обжалват в съда решенията на КЕВР за цените на тока, водата и топлинната енергия.Става въпрос за член от закона, който определя тези решения като индивидуални административни актове. Манолова изпрати и писмо до председателя на Народното събрание, в което препоръчва законодателни промени в тази насока.„В резултат от възприетото законодателно решение на практика гражданите се лишават от право на защита, когато са нарушени или застрашени техни права и законни интереси“, заяви омбудсманът.„Има случаи, в които решенията на регулатора са приети при неспазване на законовите правила. Това се потвърждава и от действията на прокуратурата, която внесе 16 броя протести срещу решение на КЕВР относно цената на ВиК услугите“, посочва още Манолова.", "date": "2018.03.19", "title": "Манолова сезира КС за липсата на право на гражданите да обжалват решения на КЕВР"}
{"url": "http://www.novinite.bg/articles/157772/Polovinata-balgari-ne-ochakvat-standartat-im-na-jivot-da-se-podobri", "text": "През последните месеци се запазват по-скоро положителните очаквания за икономическото положение в страната и за личния жизнен стандарт. Най-голям дял от българите обаче остават на мнението, че не очакват промяна нито в икономическото положение в страната (44%), нито в жизнения си стандарт (50%).Това става ясно от проучване на изследователския център „Тренд” по поръчка на „24 часа”.Видими са зависимостите при демографските разбивки. Привържениците на ГЕРБ са най-позитивно настроени, докато тези на БСП са по-песимистично настроени, коментират социолозите.Според данните ГЕРБ печели подкрепата на 21,1% от всички пълнолетни български граждани, а БСП остава на втора позиция с 18,4%. Третата позиция е на ДПС с 6,6%, като плътно зад тях са Обединени патриоти с 5,1%. Реформаторският блок продължава да пази инерция, набирайки 1,6% от всички анкетирани. Със сходен резултат са „Воля“ и „Да, България“.Сред лидерите на политически партии Бойко Борисов събира най-високи стойности на положително отношение (39%), следван от Красимир Каракачанов (38%) и Корнелия Нинова (27%).След тях се нареждат Веселин Марешки (22%), Валери Симеонов (21%), Божидар Лукарски (14%), Волен Сидеров (12%), Христо Иванов (12%), Мустафа Карадайъ (11%) и Атанас Атанасов (9%", "date": "2018.03.19", "title": "Половината българи не очакват стандартът им на живот да се подобри"}
{"url": "http://www.novinite.bg/articles/157777/DSB-poiska-koaliciya-s-Da-Balgariya-shte-rabotyat-za-predsrochni-izbori", "text": "ДСБ даде мандат на своя председател ген. Атанас Атанасов за \"създаване на траен политически съюз\" между тях и партия \"Да, България\". Това решение беше взето на заседание на Изпълнителния съвет на ДСБ, което се проведе вчера в Пловдив.Съветът на ДСБ реши още да постави като приоритет \"необходимостта от изграждане на силен, политически съюз в център-дясно, с основна цел сваляне на управлението на авторитарния режим “Борисов”, възстановяване на парламентарната република, противодействие на корупцията и повишаване благосъстоянието на българските граждани\". От ДСБ оценяват управлението на страната като изключително опасно, създаващо неустойчивост с постоянните си скандали и напрежение във всички сектори важни за гражданите, застрашаващо демокрацията, сигурността и европейския път на България. Според тях правителството неизбежно води страната към политическа криза и предсрочни парламентарни избори.Резолюцията на ДСБ е в три точки, ето пълния ѝ текст: Изпълнителният съвет на ДСБ:1. Оценява управлението на страната като изключително опасно, създаващо неустойчивост с постоянните си скандали и напрежение във всички сектори важни за гражданите, застрашаващо демокрацията, сигурността и европейския път на България. С това поведение Правителството неизбежно води страната към политическа криза и предсрочни парламентарни избори.2. ДСБ приема като приоритет необходимостта от изграждане на силен, политически съюз в център-дясно, с основна цел сваляне на управлението на авторитарния режим “Борисов”, възстановяване на парламентарната република, противодействие на корупцията и повишаване благосъстоянието на българските граждани.3. Дава мандат на председателя на ДСБ за създаване на траен политически съюз между ДСБ и Да България, отворен за разширяване към други демократични, опозиционни политически субекти.", "date": "2018.03.19", "title": "ДСБ поиска коалиция с 'Да, България', ще работят за предсрочни избори"}
{"url": "http://www.novinite.bg/articles/157781/Ninova-Izkazvaneto-na-Erdogan-za-Kardjali-e-provokaciya-kam-Balgariya", "text": "Изказването на президент Ердоган за душевните граници на Турция, които се простират до Кърджали, е поредната провокация към суверенитета и националната цялост на България. Това е абсолютно неприемливо за нас. Кърджали е България. Кърджали е и духовната столица на Източните Родопи.Това заяви председателят на БСП Корнелия Нинова на пресконференция в Кърджали. „Обявяваме се против намесата на чужди държави във вътрешните дела на България“, подчерта тя. По нейните думи позицията на президента Ердоган е в разрез с международното право и принципите за добросъседство.„Настояваме на срещата, която се очаква да бъде на 26.03 в България, такава категорична позиция да бъде заявена от министър-председателя на България – за защита на националния суверенитет и териториалната цялост на страната. Призоваваме го в ролята му на посредник между ЕС и Турция, да мисли на първо място за народа си и националния суверенитет на България“, каза още Нинова. Тя настоя на тази среща да се постави и въпросът за обезщетението на тракийските бежанци.„През 2008 г, по искане на нашите депутати Маруся Любчева и Евгени Кирилов, е приета резолюция на ЕП за уреждане на двустранните спорове, в т.ч. уреждане на тракийския въпрос. Очакваме на срещата на 26-и това да бъде поставено категорично от българското правителство\", каза лидерът на БСП.„Обединихме се върху един общ проблем на общините в област Кърджали и бих искала да се обърна към всички колеги политици: Спрете да разделяте народа по всички линии”, призова Корнелия Нинова. Тя обясни, че едни партии разделят хората по вяра и език, други - на такива, които са с ГЕРБ и против тях. „Стигна се дори до алтернативно честване на национални, християнски празници. Такова разделение между народа ни е незапомнено в смесените райони от много години”, категорична бе Нинова. Тя заяви, че това се прави в изгода на партии и с политически цели, но е убийствено за българския народ. „Имаме достатъчно общи проблеми, които ни обединяват. Регионът е затънал в бедност, лошо качество на образование и здравеопазване, липса на работа, демографска катастрофа. Това са големите теми на деня. Нека спрем с разделението и нека да решаваме реалните проблеми на хората. Това ще помогне на всички ни и на държавата”, категорична бе Корнелия Нинова.", "date": "2018.03.19", "title": "Нинова: Изказването на Ердоган за Кърджали е провокация към България"}
{"url": "http://www.novinite.bg/articles/157754/Evrokomisaryat-Violeta-Bulc-idva-v-Sofiya", "text": "Днес и утре европейският комисар, отговарящ за транспорта, Виолета Булц ще бъде на посещение в България. Тя ще участва в министерска среща на високо ниво на тема \"Мултимодален транспорт за Европа\", в която ще се включат министрите на транспорта на ЕС.Комисар Булц призова 2018 година да бъде обявена за \"година на мултимодалния транспорт\", в която Комисията да обърне специално внимание на ролята на мултимодалността за транспортната система на ЕС.Заради форума отново има ограничен достъп до НДК. ", "date": "2018.03.19", "title": "Еврокомисарят Виолета Булц идва в София"}
{"url": "http://www.novinite.bg/articles/157785/Erdogan-Vav-Varna-shte-pitam-kade-sa-parite-ot-ES-za-bejancite", "text": "Турският президент Реджеп Ердоган заяви днес, че на срещата с европейските лидери във Варна ще постави категорично въпроса за финансирането за бежанците в страната му, обещано от ЕС, предаде БГНЕС.Срещата на върха между лидерите на Европейския съюз и Турция ще се проведе на 26 март в резиденция „Евксиноград”.В реч пред магистрати в Анкара Ердоган подчерта изключителната роля на Турция за предотвратяването на мигрантския наплив към Европа и припомни, че ЕС не изпълнява споразумението за финансовата подкрепа. „Ние не затворихме границите си, както направиха други съседни държави. Оказваме гостоприемство на 3,5 милиона души от Сирия и 500 000 от Ирак, и не се поколебахме да поемем този риск. Не оставихме никого да бъде жертва на режим или на терористичните групировки.Посрещаме всичките им нужди, особено за образование, здравеопазване. Предоставихме убежище на всички, които го потърсиха. За съжаление, обещанията, които ни се даваха, не се изпълняват“, посочи държавният глава, като визира договорените два транша от общо 6 млрд.евро от ЕС за подкрепа на бежанците в Турция. От тях обаче до момента са изплатени само 850 млн.евро, които са косвена помощ за Червения кръст и Агенцията за авариите и бедствията /AFAD/.„Ако ще давате парите, давайте ги, не се подигравайте с нас. Тази нация има достойнство и чест. Но онези така са свикнали, въобразяват си, че ще се молим пред вратите им. И говорят за втория транш, а не сме получили първия. Следващата седмица ще бъдем заедно във Варна и ще им поставя въпроса – или плащайте, или си признайте честно, че няма да има пари“, каза Ердоган. Той ще предостави на всички участници в срещата фотографии и видео-материали, доказващи усилията на Турция по отношение на бежанците в страната.", "date": "2018.03.19", "title": "Ердоган: Във Варна ще питам къде са парите от ЕС за бежанците"}
{"url": "http://www.novinite.bg/articles/157786/Vladislav-Goranov-shte-predstavlyava-Saveta-na-ES-na-G-20-v-Arjentina", "text": "Министърът на финансите и председател на Съвета на ЕС по икономически и финансови въпроси (ЕКОФИН)Владислав Горанов ще представлява Съвета на Европейския съюз на първата за аржентинското председателство на Г-20 среща на министрите на финансите и управителите на централни банки на 19 и 20 март в Буенос Айрес, Аржентина. Това съобщиха от пресцентъра на финансовото министерство.  ", "date": "2018.03.19", "title": "Владислав Горанов ще представлява Съвета на ЕС на Г-20 в Аржентина"}
{"url": "http://www.novinite.bg/articles/157764/Ogromnoto-srutishte-kraj-Smolyan-otnovo-se-aktivizira", "text": "Срутището на пътя Смолян - Мадан край Тикале отново се активизира от тази сутрин след обилните валежи.Паднали са нови скални маси, свлекли са се и дървета към пътя, каза Явор Говедаров, кмет на село Търън, най-голямото от 11-те, които от вече две седмици са изолирани.Междувременно от община Смолян обявиха безплатен превоз с автобуси по два маршрута през Рудозем два пъти в деня за селата, чийто достъп до областния град е стопиран заради свлачището.Допълнителен безплатен превоз за населението от района, засегнат от свлачището, обяви и кметство Търън. От днес бусове ще возят хората 5 пъти в деня по разписание от Търън до свлачището и обратно, и от Автогарата в Смолян до свлачището и обратно. Хората се прехвърлят от единия бус в другия. ", "date": "2018.03.19", "title": "Огромното срутище край Смолян отново се активизира"}
{"url": "http://www.novinite.bg/articles/157787/Borisov-Kato-si-puknesh-gumata-kakav-ES-kakvo-Predsedatelstvo", "text": "Като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през ума, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът. Това заяви премиерът Бойко Борисов на оперативно заседание на правителството, свикано днес за противодействието на битовата престъпност и състоянието на републиканската пътна мрежа в края на зимния сезон.  Премиерът възложи на министъра на вътрешните работи организирането на видеонаблюдението и осигуряването на полицейско присъствие в малките населени места да стане негов личен приоритет. Борисов нареди също така при пътуванията си в страната и участието си в анализи за работата на областните дирекции на МВР Валентин Радев да провежда срещи с всички кметове, включително кметските наместници, да се информира лично от тях за работата на мобилните полицейски групи и да предприема незабавни мерки за подобряването й, ако бъдат докладвани проблеми.Борисов нареди още, ако е необходимо, до всяка дупка по пътищата да се постави полицай, който да стои до нея, докато не се запълни. Стенограма от заседанието: БОЙКО БОРИСОВ: Радев.ВАЛЕНТИН РАДЕВ: Господин премиер, уважаеми колеги, пожари, наводнения – овладени са. Очакват се, обаче валежи, както сутринта докладва комисар Николов, в Югозападна България в следващите два дни и снеговалежи по високите части. Но засега нещата са овладени, няма някъде нещо, което да ни притеснява, всичко е под наблюдение.По отношение на престъпността, както беше докладвано сутринта на оперативката при нас, няма нещо, което се е случило извънредно. Работи се, разбира се, по наркотици, трафика на хора, поредни операции, за които Ви докладвам всяка сряда сутрин.Това е в основни линии. Продължава анализът, което е много важно. Утре аз ще бъда в Плевен и в Ловеч на тези регулярни анализи, те завършват на 29-ти, когато ще бъде националното съвещание в Хисаря. И както разпоредихте – ще поканим и кметовете. Ние и сега го правим с кметове и с областни управители, но там ще бъде и господин Панов от Националното сдружение на общините в Република България, за да чуят и те нашата оценка и да чуем тяхната оценка, включително и за това, което в момента много се тиражира – за полицай във всяко населено място. Говорихме и днес как да го направим с тези мобилни групи, включително даже може би да го заснемем и да го покажем на хората, да знаят как работят те. Там, където не знаят за тези групи или пък не са стигнали до тях, да знаят, че може да се възползват и от тях.БОЙКО БОРИСОВ: Първо, използвай пътуванията си за тези анализи, защото ти пътуваш с цялото професионално ръководство, говори с всички кметове по места, не само на големите градове, но и кметските наместници, село по село – там, където е необходимо – камери, да им се помогне. Ако трябва, с Министерството на финансите вижте глобите, които събират те в малки населени места, да си остават в самите населени места, за да се обслужват камерите. Всеки кмет трябва да се срещне с теб и всеки да ти каже минават ли, не минават, как минават – и да му направиш връзка с мобилната група или с полицая, който 24 часа да му е на разположение.ВАЛЕНТИН РАДЕВ: Разбрах.БОЙКО БОРИСОВ: За колегите казвам – над 1200-1300 нови полицаи сме назначили, в селата са няколко хиляди. Колко хиляди села имаме?ВАЛЕНТИН РАДЕВ: 4999 са селата, а 5256 са всичките населени места, останалото са градове – 357.БОЙКО БОРИСОВ: Да се направи видеонаблюдение, където няма, или полицаи, като видеонаблюдението да се изведе в полицейската служба. Заемаш се с тази задача и я приключваш до един месец. До анализа в Хисаря това трябва да е факт.ВАЛЕНТИН РАДЕВ: В Хисаря е сега на 29-ти. Един месец поне да има.БОЙКО БОРИСОВ: Има време, две седмици е много време отсега като се обадите.След като мине анализът, влизат кметовете при теб, полицаите да са там. На всеки кмет по две минути да отделиш, да каже: „При мен идват; при мен не идват; при мен е добре; при мен не е добре – не съм ви видял очите или минават от дъжд на вятър“. Областният началник слуша, даваш му една седмица срок да се поправи. Там, където е добре – продължават така.Коалицията сме поели ангажимент да свършим работа по отношение на битовата престъпност, присъствието на полицията или видеонаблюдение. Оставяш всичко друго и се занимаваш само с това.ВАЛЕНТИН РАДЕВ: Разбрах.БОЙКО БОРИСОВ: Обща задача с Нанков.\r\n\r\nТова го прилагате в пълна сила. Възлагаш на областните началници – всеки говори с кмета, правят си график. Защото има на места отворени такива ями, които сега като падне дъждът не се виждат и ще се пребие човек. Докато не се оправи – ще стои там. Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през акъла, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът.Кажи, Нанков.НИКОЛАЙ НАНКОВ: Уважаеми господин премиер, колеги, по темата или по всички теми резюме от ресора?Няколко думи да спомена по отношение на изкърпването, с това какво правят колегите от агенцията понастоящем.От петък не сме в режим на зимно поддържане, въпреки че имаме готовност тази седмица, поради прогнозите за ниски температури, особено на високопланинските части, да отреагираме при снеговалеж. Тоест, от петък, след края на зимното поддържане, миналата седмица от 16-ти започнахме с кърпежите и с ремонтни дейности. Най-тежките участъци бяха споменати – скоростни пътища. По „Тракия“ положението е наистина трагично, в старата част на „Тракия“ – от Пловдив към Стара Загора. Уикендът по тази част на „Тракия“ и по Е-79 между Враца и Монтана беше мобилизиран 30% от ресурса на Агенция „Пътна инфраструктура“.В много от общините помогнахме – къде по сигнали, къде на база изпълнителни протоколи между колегите от агенцията и пътно-поддържащи фирми по договори за текущи ремонти и поддръжка. Помогнахме на местната власт, на общинските администрации, тъй като имахме проблеми, знаете – алармирахте за няколко подобни казуса, да не изброявам кои са тези кметове. Областни управители алармираха, колеги от областните пътни управления. Така че насочихме ресурс и към четвъртокласни пътища, които по принцип са в прерогативите и приоритетите на местната власт.Тази седмица продължаваме, не сме спирали, с изключение на местата, където климатичните условия не позволяват. Продължаваме и в рамките на десетина дена трябва да приключат всички ремонти по републиканските пътища, свързани с кърпежи, тези палиативни ремонти, които, като се въведе ТОЛ системата, аз съм убеден, че изцяло ще променим подхода, тоест – няма да коментираме работата на парче, ремонтни, палиативни дейности, а пълна реконструкция и рехабилитация.Като стана въпрос, и това, което сутринта ме информираха, за технологията „горещо рециклиране“ – тя има предимство, когато говорим за ремонтни дейности в пълнота, тоест – пълна рехабилитация на участъци и отсечки. Не е подходяща за кърпежи, за тези палиативни дейности, които в момента вършат. Миналата година три републикански пътя бяха направени по тази технология и на трите се появиха дефекти, свързани с пукнатини. Тоест, наистина е по-евтина с около 20%, но ефектът от нея не е доказан и съветът ми, и съветът на колегите пътищари е да се прилага там, където интензитетът и трафикът не е голям, не е свързан с тежкотоварно движение, транзитен трафик, а е наистина за пътища, които са с не повече 200-250 автомобила на денонощие, специално за тази технология.Смолян. Както поеха ангажименти строителите и местната власт, вчера беше пробит пътят след тежки взривни дейности. До единадесет часа работиха при изключително тежки метеорологични условия – постоянен дъжд, в някои от по-късните часове се примеси със сняг, но успяха да пробият. Отделно колегите от Агенция „Пътна инфраструктура“ помогнаха с два нови автобуса на кмета – да се осигури придвижването на работниците, на децата в района от началото до края на свлачището и да не оставяме откъснати селата. Тази седмица са готови с асфалтовите дейности по обхода, може вече да се преминава, но все пак, за да гарантираме безопасност… Завършва се с асфалтова настилка, тъй като там ще имаме изцяло асфалтиран път, ще се заобикаля само километър и триста метра. Колегите работят на 24-часов режим.\r\n\r\nБОЙКО БОРИСОВ: Тези камъни какво ще ги правят – ще ги извозват?НИКОЛАЙ НАНКОВ: Камъните ги извозват.Взривни дейности, обрушваме целия склон. Ще го начертая. Това е пътят, по трасето на пътя правим напречни пилоти около 1200 броя, които да подпират пътя. От тях вид тераса, пилоти, на самото свлачище и стоманобетонна стена с дебелина около метър и петдесет метра, за да задържа евентуално нова скална маса. И натискът, когато вържем, терасирайки двата вида пилоти с напречни ростверки, не се поема само от стената и от пилотите на самото свлачище, а 40% от масата и тежестта на евентуално бъдещи срутвания или свличания ще се поема и от пилотите, които са под пътя.Най-важното, което правим в момента, е пробивът с алтернативния път, който ще гарантира, че докато извършваме ремонтните дейности, ще има кратък обходен маршрут, не 30 километра както понастоящем, а ще заобикаля и ще удължава пътуването на хората от единадесетте села, около 3000 души, с не повече от километър и триста метра.Това е за Смолян. Във Варна бях през уикенда, и аз Ви докладвах. Строителна площадка е Варна, едва ли има в момента град в България, в който да се строи толкова.БОЙКО БОРИСОВ: Добре, това са важни неща.НИКОЛАЙ НАНКОВ: „Хемус“ започва в четвъртък. В петък издадохме строителното разрешение на участъка от Ябланица до пътен възел „Боаза“, това е разклонът за Тетевен, и в четвъртък ще правим официална първа копка.", "date": "2018.03.19", "title": "Борисов: Като си пукнеш гумата, какъв ЕС, какво Председателство"}
{"url": "http://www.novinite.bg/articles/157755/Dneven-horoskop-za-ponedelnik", "text": "Работете за най-голямата си цел днес. Днес ще имате невероятен успех и ще се качите едно стъпало по-нагоре по стълбата на успеха.Мислите само за пътуване и искате да отидете възможно най-далече. Проучете добре дестинациите преди да си направите планове.Днес сте изпълнени с енергия и искате всичко хора около вас да се включат във вашите дейности. Днес сте по-креативни от обикновено. Вижте повевече:!", "date": "2018.03.19", "title": "Дневен хороскоп за понеделник"}
{"url": "http://www.novinite.bg/articles/157757/Napadnaha-sas-zapalitelni-bombi-posolstvoto-na-Turciya-v-Daniya", "text": "Най-малко двама души са нападнали посолството на Турция в Копенхаген със запалителни бомби рано днес. Няма пострадали при нападението, което е причинило само леки материални щети по фасадата, предаде Ройтерс, позовавайки се на полицията в датската столица.Сградата е била празна по време на атаката.\r\n\r\n", "date": "2018.03.19", "title": "Нападнаха със запалителни бомби посолството на Турция в Дания"}
{"url": "http://www.novinite.bg/articles/157782/Otmeniha-chastichnoto-bedstveno-polojenie-v-selo-Inovo", "text": "Със заповед на кмета на Видин Огнян Ценков е отменено обявеното частично бедственото положение в село Иново. Това съобщават от Община Видин, цитирани от БТА. Бедственото положение във видинското село Иново беше въведено заради ограничаване на последствията от скъсана дига при река Делейнска в района на село Иново. След усложнената обстановка преди седмица се получи пробив в защитната дига на реката, а водата заля около 2000 декара земеделска земя.", "date": "2018.03.19", "title": "Отмениха частичното бедствено положение в село Иново"}
{"url": "http://www.novinite.bg/articles/157758/Vladimir-Putin-pecheli-nad-76-ot-glasovete-na-prezidentskite-izbori-v-Rusiya", "text": "Владимир Путин печели над 76% от гласовете на вчерашните президентски избори в Русия. Това сочат резултати от обработката на 90 на сто от протоколите на избирателните комисии. Избирателната активност вчера е била 67 на сто.Повече от 55 милиона руснаци са гласували в подкрепа на Владимир Путин на президентските избори в Русия вчера, според данни на Централната избирателна комисия. В проценти резултатът е над 76 на сто.Междувременно новият стар държавен глава отвърна шеговито на журналистически въпрос дали ще се състезава за още един президентски мандат след 2024 г.Сред останалите кандидати на тези избори единствен 10-процентната бариера премина кандидатът на комунистите Павел Грудинин с 12 на сто от гласовете, трети е Владимир Жириновски с почти 6%, а единствената жена-кандидат Ксения Собчак получава едва 1,5%.Тепърва се очакват реакции от вота, но ето как посрещнаха новината в най-източната точка на Русия. Жителите на полуостров Камчатка изглеждат щастливи от предизвестената победа на Путин.Все пак не всички са впечатлени от преизбирането на Путин.След победата си на вчерашните президентски избори Владимир Путин ще управлява още 6 години. ", "date": "2018.03.19", "title": "Владимир Путин печели над 76% от гласовете на президентските избори в Русия"}
{"url": "http://www.novinite.bg/articles/157766/Jalt-kod-za-poledici-e-obyaven-v-9-oblasti-v-stranata", "text": "Жълт код за поледици е обявен в 9 области в страната. Това сочи справка на сайта на Националния институт по метеорология и хидрология (НИМХ) при БАН.Предупреждението е в сила за областите Плевен, Ловеч, Габрово, Велико Търново, Русе, Търговище, Разград и Силистра. При тази степен на предупреждение са възможни ограничения при дейности на открито.Хората трябва да са внимателни когато вървят или шофирате при заледени повърхности.", "date": "2018.03.19", "title": "Жълт код за поледици е обявен в 9 области в страната"}
{"url": "http://www.novinite.bg/articles/157760/Shefat-na-Evropol-V-ES-ima-okolo-30-000-potencialni-teroristi", "text": "Около 30 хиляди души в Европа са потенциални терористи, всички страни в ЕС за застрашени от тероризъм. Това обяви директорът на Европол Роб Уейнрайт по бТВ. Тези хора са вдъхновени, но не са подчинени на „Ислямска държава”, обясни Уейнрайт.Основните заплахи днес срещу Европа са много комплексни – има експлозия от терористичната дейност през последните години, има киберзаплахи и много групи, които наподобяват мафии в много държави, коментира още директорът на Европол.Днес в НДК се провежда една от най-важните срещи в рамките на българското Председателство с участието на Европол. ", "date": "2018.03.19", "title": "Шефът на Европол: В ЕС има около 30 000 потенциални терористи"}
{"url": "http://www.novinite.bg/articles/157768/Finansovite-ministri-ot-G-20-s-preduprejdenie-za-kriptovalutite", "text": "Финансовите министри и централните банкери от Г-20 се събират в столицата на Аржентина. Те подготвят срещата на върха на форума, планирана за 30 ноември - 1 декември. В Буенос Айрес е и новият германски финансов министър Олаф Шолц. Дипломатите призовават към по-строг контрол на криптоактивите, тъй като те биха могли да застрашат финансовата стабилност. Криптовалутите крият риск от заобикаляне на данъчните закони, се казва още в документа.  ", "date": "2018.03.19", "title": "Финансовите министри от Г-20 с предупреждение за криптовалутите"}
{"url": "http://www.novinite.bg/articles/157775/500-000-lv-shte-dade-pravitelstvoto-za-shtetite-ot-uraganniya-vyatar-vav-Vraca", "text": "Половин милион лева ще даде правителството за възстановяване на пораженията от урагана във Враца. Това каза премиерът Бойко Борисов. Решението е взето на извънредно съвещание, а средствата ще бъдат отпуснати в четвъртък.Днес започна възстановяването на щетите от ураганния вятър, който премина със скорост от 160 км в час през врачанския квартал Кулаата в неделя и нанесе множество поражения по къщите и инфраструктурата. Пет са сградите, чиито покриви стихията вдигна и запрати на земята. На почти всички къщи има счупени или отнесени керемиди, прекършени са няколко електрически стълба, има и паднали дървета. От сутринта аварийни екипи започнаха монтаж на нови електрически стълбове на мястото на пречупените.Къщата на семейство Петрови е единствената, която има застраховка и стопаните се надяват, че с обезщетението ще си направят нов покрив.Сега най-спешната работа на пострадалите в кв. Кулата е да покрият къщите си, останали без покрив.От местното кметство казаха, че само две къщи все още нямат ток, а на най-пострадалите общината оказва спешна помощ.От община Враца се ангажираха да осигурят строителни материали за ремонтите и да открият дарителска сметка в помощ на пострадалите.", "date": "2018.03.19", "title": "500 000 лв. ще даде правителството за щетите от ураганния вятър във Враца"}
{"url": "http://www.novinite.bg/articles/157770/Pribraha-policaj-ot-Bryuksel-ne-pokazal-lichna-karta", "text": "41-годишен мъж от хитринското село Добри Войниково бил задържан, след като попречил на полицейски служител да изпълни служебните си задължения, съобщиха от пресцентъра на полицията.Малко преди 22:30 часа, на 17 март, пред казино ул. “Цар Иван Александър“ в Шумен била извършена полицейска проверка на двама мъже.Единият от тях не представил документ за самоличност, отказал да бъде проверяван. Не може да ме проверявате, защото съм полицай от Брюксел, разяснил той и дал да се разбере на униформените, че си \"просят\" уволнението. Пред казиното той бил с брат си, който въпреки всичко се опитал да го поуспокои. \"Евроченгето\" обаче заявил, че си тръгва и  бил предупреден да не напуска мястото на проверката.След като се отправил в посока към ул. “Панайот Волов“, бил задържан. Установена била самоличността му. Той бил транспортиран до районното управление, но в движение се опитал да скочи от колата.След като разбрал, че вратите на патрулката са заключени, \"полицаят от Брюксел\" решил да търси подкрепа отвън и започнал да крещи \"помощ, отвличат ме\".И това не помогнало, така че той прекарал нощта в ареста. Съставен му е акт.", "date": "2018.03.19", "title": "Прибраха ''полицай от Брюксел\", не показал лична карта"}
{"url": "http://www.novinite.bg/articles/157771/Zapadnite-lideri-oshte-ne-sa-pozdravili-Putin", "text": "Вълна от поздравления по повод избора на Владимир Путин за президент на Русия.Засега – обаче основно от страна на държави с ляво управление.За резултата от вота Путин беше поздравен от китайския президент Си Цзинпин, президентите на Венецуела и Беларус: Николас Мадуро и Владимир Лукашенко, както и от кубинския лидер Раул Кастро.\"Русия зачита достойнството на обществата и гарантира геополитическото равновесие срещу  империализма\", написа в Twitter боливийският президент Ево Морале. \"Не само руснаците се нуждаят от силна Русия. Силна Русия е гарант за стабилността и традиционните ценности за целия свят\", написа молдовският президент Игор Додон. В своето приветствено съобщение арменският лидер Серж Саргисян подчерта, че Русия и Армения са свързани с приятелство, което е доказано във времето. ", "date": "2018.03.19", "title": "Западните лидери още не са поздравили Путин"}
{"url": "http://www.novinite.bg/articles/157773/20-balgari-sa-raneni-pri-avtobusna-katastrofa-v-Egipet", "text": "20 български граждани са пострадали при автобусна катастрофа днес в Южен Египет, съобщи МВнР за NOVA. По неофициална информация автобусът е излязъл от пътя и се е преобърнал. Не става дума за сблъсък с друго превозно средство. Инцидентът е станал в 9.15 часа местно време по пътя от Хоргада до Марса Алам. В автобуса е имало 40 български туристи. Петима от тях са получили фрактури. Другите 15 са с охлузни рани и натъртвания. Всички пътници са имали застраховка и им е била оказана лекарска помощ.Посолството на около 800 км от мястото на инцидента поддържа връзка с туроператора - фирма \"Абакс\". Туристите имат застраховки. Оказана им е медицинска помощ.Катастрофиралото превозно средство се е движило в група от три автобуса, които са превозвали общо 123 души.  ", "date": "2018.03.19", "title": "20 българи са ранени при автобусна катастрофа в Египет"}
{"url": "http://www.novinite.bg/articles/157761/Georgi-Gergov-pusna-byuletina-za-Putin-v-plovdivska-sekciya", "text": "540 граждани на Руската федерация дадоха своя глас за президентските избори в Пловдив, каза пред БТА Павел Журавлев, председател на избирателната комисия в Пловдив. Той уточни, че за провеждането на изборите тук са доставени 3493 бюлетини, а избирателната активност в града на тепетата е била същата, както и на предишните избори. Павел Журавлев обаче отказа да коментира изборни резултати, като посочи, че те са предоставени на ангажираните с изборите власти.В изборния ден своето право на глас е упражнил и почетният консул на Русия в Пловдив Георги Гергов. По думите му този ден е важен не само за Русия, но и за България, и за света. Русия е необходимият за човечеството балансьор, се посочва в съобщение от пресцентъра му.Гергов призна, че е пуснал бюлетина за Путин, който и спечели убедително изборите с над 76% от одобрението на гласувалите. Областният лидер на БСП е с двойно гражданство и точно в 13,05 часа гласува на изборите за руски президент в бившия клуб \"Берьозка\" на ул. \"Иван Вазов\" 25. Изборите за президент на Русия в България се проведоха в четири български града - София, Варна, Русе и Пловдив, като право на глас имаха всички руски граждани, които са навършили 18 години и притежават валиден паспорт на Руската федерация.", "date": "2018.03.19", "title": "Георги Гергов пусна бюлетина за Путин в пловдивска секция"}
{"url": "http://www.novinite.bg/articles/157788/Slujitel-na-frensko-konsulstvo-prekarval-orajiya-za-palestincite", "text": "Израелски прокурори обвиниха шофьор на френското консулство, че е използвал дипломатически автомобил, за да премине през граничните проверки, за да достави оръжия от Ивицата Газа за Западния бряг, съобщи „Ройтерс”. Мъжът е извършил престъпното деяние от името на палестинска контрабандистка група.Обвинението срещу 23-годишния френски гражданин Ромейн Франк дойде часове, след като заповедтта за ареста му от страна на израелските служби за вътрешна сигурност и контраразузнаването, падна.Според Шин Бет (гореспоменатата служба) основният мотив на Франк за пренасянето на 70 пистолета и два автомата, е била финансова. Според тях не става въпрос за идеологическа подкрепа за палестинските въоръжени движения.Французинът е получил 7,600 долара, за да прекара оръжията.", "date": "2018.03.19", "title": "Служител на френско консулство прекарвал оръжия за палестинците"}
{"url": "http://www.novinite.bg/articles/157753/Posreshtame-sedmicata-s-oblaci", "text": "Днес над страната ще преобладава облачно време и на много места ще превалява слаб дъжд, в Северозападна България – слаб сняг. В централните и източните райони на Северна България ще има поледици. Ще духа умерен, в Дунавската равнина и източните райони – временно и силен вятър от изток-североизток. Максималните температури ще са от 3-5° в Северна до 10-13° на места в Южна България. През нощта срещу вторник, с преминаването на нов средиземноморски циклон, валежите от запад ще се активизират. С понижението на температурите на много места в Северна България и по високите котловинни полета на Западна, ще завали сняг, в останалата част от страната – дъжд.Над планините ще бъде e облачно, на много места с валежи от сняг, под около 1200 метра - от дъжд. Ще духа силен, по билата бурен юг-югозападен вятър. Максималната температура на височина 1200 метра ще е около 4°, на 2000 метра - около минус 1°.Над Черноморието ще бъде предимно облачно, на места със слаби валежи от дъжд. Ще духа умерен и временно силен вятър от изток-североизток. Максимални температури на въздуха: 2-7°. Вълнението на морето ще е 3 - 4 бала. Температурата на морската вода е 6 - 8°.", "date": "2018.03.19", "title": "Посрещаме седмицата с облаци"}
{"url": "http://www.novinite.bg/articles/157767/Zapadat-sploti-rusnacite-s-antiruskata-kampaniya", "text": "Постоянно обновявайки резултатите от вчерашните президентски избори, всички руски вестници тази сутрин обръщат внимание на един най-съществен според тях факт. И той не е очакваната победа на титуляра Владимир Путин, а рекордно високият процент на участие на избирателите, пише БТА. Според \"Независимая газета\" властите този път успяха да превърнат изборите в празник, без да пренебрегнат и организационната страна на процеса. Друг важен фактор са рязко засилените външни опасности, което традиционно поражда у руснаците желание да се сплотят около властта. Този път Кремъл, като де факто разреши на опозиционера Алексей Навални да поведе \"стачка на избирателите\", го застави да заеме нишата на проводник на враждебни намерения срещу Русия. А в такова \"предателство\" даже протестно настроените граждани масово не пожелаха да участват, отбелязва вестникът.Тъй като резултатът от гласуването като цяло бе предварително ясен, по време на финала на предизборната надпревара голяма важност придобиха политическите нюанси, а не толкова процентите на всеки от кандидатите, макар че и те имат значение. Важни бяха не само крайните резултати за Путин, а и настроението, с което народът ще делегира четвъртия му мандат. Именно това е значението на високата избирателна активност. И това настроение се оказа като цяло добро и даже бойко, коментира \"Независимая газета\".В източните райони се извиха опашки пред избирателните секции, но този интерес не спадаше и с придвижването на запад - през Сибир към Урал и Поволжието. Даже в Москва още през първата част на деня имаше сериозна активност около училищата (където по традиция са избирателните секции). Хората отиваха с тържествено настроение и с децата си - както в старите съветски времена, отбелязва вестникът.На тази висока активност много емоционално реагира Навални. Той каза, че всички, които са отишли да гласуват, са направили грешка, защото \"тези кандидати не са достойни за вас\", пише вестникът. На мобилизиращата роля на външния фактор обръща внимание и шефът на Центъра за политическа информация Алексей Мухин, цитиран от вестника. \"Западните партньори се отнесоха зле към нашата страна и у хората се появи желание да защитят определен кандидат за президент. Това добави между 5 и 10 процента към избирателната активност\", посочи той. Според него \"властта трябва да бъде благодарна на Навални, защото неговата кампания всъщност \"привлече допълнителен интерес към изборите\".Шефът на Политическата експертна група Константин Калачов, цитиран от \"Независимая газета\", отбеляза два фактора за високата активност. Първият - това е политическият подем в страната, защото хората искат да демонстрират подкрепа за властта пред лицето на външния враг. Вторият е в това, че властите успяха да превърнат изборите в празник. \"Засега не е ясно, кое изигра по-голяма роля за по-високата активност - реакцията на изявленията на Тереза Мей, или използваните в изборите нови технологични методи\", каза Калачов. При това той добави, че активността е голяма не само в селските райони. Добри резултати има и в много столици на руските региони, включително в Москва и Санкт Петербург. В щаба на Путин също обясниха високата активност с външни обстоятелства. Прессекретарят на щаба Андрей Кондрашов, цитиран от вестника, каза, че активността е с 8-10 процента по-висока от очакваната, за което \"трябва да кажем благодаря на Великобритания, където за пореден път не отчетоха руския манталитет. За пореден път започнаха да ни оказват натиск точно в момента, когато трябваше да се мобилизираме\".Вестник \"Известия\" пък отбелязва, че Путин е победил убедително дори на изборите във Вашингтон и в редица градове на САЩ, където са гласували руски граждани. В консулския окръг Вашингтон за него са гласували 1531 избиратели, на второ място е била Ксения Собчак с 347, а на трето - комунистът Павел Грудинин с 237. Според вестник \"Ведомости\" високата активност се обяснява със силния финал на кампанията на Путин - започвайки от отправените от него послания и завършвайки с активните му обиколки из страната. Но все пак и този вестник смята за главен фактор международната обстановка от последните месеци - от ситуацията около Олимпиадата (лишаването на руските състезатели от правото да участват под знамето на своята родина) до скандала с Великобритания.Безпрецедентният натиск на външния свят над Русия застави руснаците да сплотят редици и да се обединят около властта\", каза политологът Андрей Колядин, цитиран от вестника. \" Ведомости\" обръща внимание на първите изявления на Путин след изборите късно снощи, че не планира нова конституционна реформа. Вестникът припомня, че според действащата конституция едно и също лице не може да заема поста президент повече от два поредни мандата.Всекидневникът обаче не пропуска неговата многозначителна уговорка, че \"всичко тече, всичко се променя\". Вестникът цитира изявление на друг от съперниците на Путин във вчерашните избори - националистът Владимир Жириновски - лидер на Либералнодемократическата партия. Той смята, че тези президентски избори могат да станат последни за Русия, предричайки че страната ще тръгне по пътя на Китай, където президентът Си Цзинпин получи право да управлява пожизнено.\"Ще има Държавен съвет - колективен орган, в който неговият председател с права на президент ще се избира на заседание на Държавния съвет, сформиран от най-добрите губернатори и, за пред обществото - от по-изявените министри, сенатори и депутати - общо около 30-40 души, които ще заседават в Георгиевската зала на Кремъл\", споделя Жириновски. В снощните си изявления Путин, цитиран от \"Ведомости\", отбеляза също така, че ще има промени в правителството след встъпването в длъжност на държавния глава в новия му мандат. \"Аз мисля за това, конкретно мисля още от днес\", добави Путин, цитиран от вестника. На интересен факт по този повод обръща внимание вестник \"Московский комсомолец\" - Путин се е явил в предизборния щаб снощи сам, а не както след предишните избори, когато е бил съпроводен от премиера Дмитрий Медведев. Президентът фактически не е отговорил на въпроса ще остане ли Медведев на поста си. \"Избирателният щаб на Путин малко напомняше събрание на съмишленици, преживели трудна предизборна борба и готвещи се за нейния кулминационен момент. Доверените лица, представителите на инициативните групи и останалите поканени се стичаха вяло в предизборния щаб половин час след закриването на избирателните секции в Москва. Лицата им не изразяваха никаква тревога, или обратно - особена радост\", пише \"Московский комсомолец\". Дори когато от големия екран, на който пряко се предаваше хода на постъпването на резултатите, водещият обяви данните от екзитполовете, присъстващите по никакъв начин не реагираха нито с аплодисменти, нито с възгласи. \"Ами че ние и без това бяхме уверени, че Владимир Владимирович ще победи с голяма разлика, а може даже и с личен рекорд\", оправдаваха се те пред журналистите. ", "date": "2018.03.19", "title": "Западът сплоти руснаците с антируската кампания"}
{"url": "http://www.novinite.bg/articles/157759/Matna-voda-teche-ot-cheshmite-v-pet-sela-v-montansko", "text": "Мътна вода потече от чешмите в пет села в общините Монтана и Георги Дамяново, съобщиха от Регионалната здравна инспекция /РЗИ/ в Монтана.След направени лабораторни изследвания е установено, че водата от чешмите в Безденица, Долна Вереница, Горно Церовене Гаврил Геново и Георги Дамяново е негодна за пиене. РЗИ е наложила забрана да се пие от тази вода и е разпоредено на кметовете да информират живеещите в петте села, че водата може да се използва само за битови цели. От инспекцията препоръчват хората в тези села да пият само бутилирана вода от магазините или такава, доставена от ВиК-Монтана с водоноски.Причина за влошеното качество на водата са проливните дъждове през последните 10 дни, които са размътили водоизточниците, от които се снабдяват тези села.Преди четири дни РЗИ-Монтана забрани да се пие от чешмите в други три села - Владимирово, Пали лула и Охрид в община Бойчиновци по същите причини. ", "date": "2018.03.19", "title": "Мътна вода тече от чешмите в пет села в монтанско"}
{"url": "http://www.novinite.bg/articles/157784/11-000-uchiteli-i-personal-napuskat-sistemata-na-obrazovanieto-do-esenta", "text": "8 100 учители и 2 900 души персонал ще напуснат системата на образованието ни до есента.Това става ясно от проекта за национална програма \"Оптимизиране на вътрешната структура на персонала в институциите от системата на предучилищното и училищното образование\" на Министерството на образованието и науката.Той предвижда отпускането на 28 милиона лева за обезщетения на учители и персонал, които ще излязат от системата до 5 ноември 2018 г. Става въпрос за работещи в държавни, общински детски градини и училища, центрове за подкрепа на личностното развитие, регионални центрове за подкрепа на процеса на приобщаващото образование, Националния дворец на децата и Логопедичния център в София.Основната част от напускащите излизат от системата заради пенсионирането си, преструктуриране или закриване на образователна институция.Учител ще има право на обезщетение в размер на до 10 брутни заплати. За персонала максималният брой заплати е 8, става ясно от документа.Проблемът със застаряването на учителското съсловие у нас е много сериозен. По данни на Националния статистически институт към учебната 2016/2017 г. от общо 47 931 учители в общообразователните училища на 60 и повече години са 4 678 души. Най-голяма е групата във възрастта между 55 и 59 години - 9 616. Между 50 и 54 г. са други 9 095 педагози. От 45 до 49 г. са 8 834.С други думи, почти половината учители - 23 389 души - са на или над 50 години.Под 25 г. са само 506-има, между 25 и 29 - 1 948 учители.", "date": "2018.03.19", "title": "11 000 учители и персонал напускат системата на образованието до есента"}
{"url": "http://www.novinite.bg/articles/157778/Velikobritaniya-i-ES-postignaha-sporazumenie-za-prehodniya-period-sled-Brexit", "text": "Великобритания и Европейският съюз постигнаха знаково споразумение за преходния период след напускането на Обединеното кралство догодина, съобщи преговарящият от името на ЕС Мишел Барние, цитиран от \"Франс прес\" и БГНЕС.„Постигнахме споразумение за преходния период. Преходният период ще бъде с ограничена продължителност”, каза Барние на пресконференция в Брюксел след преговори с британския му колега Дейвид Дейвис.", "date": "2018.03.19", "title": "Великобритания и ЕС постигнаха споразумение за преходния период след Brexit"}
{"url": "http://www.novinite.bg/articles/157780/Borisov-Ima-obektivni-prichini-da-se-otvoryat-mnogo-dupki-po-ulicite", "text": "\"Има обективни причини да се отворят много дупки по улиците – от минус 10-15 градуса за един ден стана плюс 20 градуса. Ако е пломба на зъб, при такава рязка температура – пада. Обърнете внимание, Нанков, особено по скоростните пътища. Където отговарят общините, ще им помогнете да вземат мерки. Вижте и горещото рециклиране. Но отворят ли се такива дупки, започвате от кмета. Администрацията на АПИ – слагате им светлоотразяващите жилетки. Полицията – ако трябва, една част от нея поема контрола на пътищата и стоят до дупките докато не се запълнят. Това не може да продължава! Хората чупят коли, пукат гуми, а и това си е реална опасност за живота. И после им обяснявате, че в общи линии още година ще е така, докато влезе ТОЛ системата. Пътищата като километри са ни много, парите за поддръжка са малко. Влезе ли ТОЛ системата, аз съм убеден, че поне милиард – милиард и половина приходи ще се генерират, които ще отидат за поддръжка\". Това заяви премиерът Бойко Борисов на заседанието на правителството. Основните теми, които се обсъдиха, бяха противодействието на битовата престъпност и състоянието на републиканската пътна мрежа в края на зимния сезон. Борисов обвърза осъществяването на пътните ремонти с безопасността на движението и препоръча АПИ и полицията да бъдат ангажирани активно с осигуряване на сигурността на пътуващите по време на ремонтите.\"Възлагаш на областните началници – всеки говори с кмета, правят си график. Защото има на места отворени такива ями, които сега като падне дъждът не се виждат и ще се пребие човек. Докато не се оправи – ще стои там. Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... 200 000 души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът\", добави Борисов. Премиерът възложи на министъра на вътрешните работиВалентин Радев организирането на видеонаблюдението и осигуряването на полицейско присъствие в малките населени места да стане негов личен приоритет. ", "date": "2018.03.19", "title": "Борисов: Има обективни причини да се отворят много дупки по улиците"}
{"url": "http://www.novinite.bg/articles/157776/Huawei-veche-e-lider-na-pazara-za-telekomunikacionno-oborudvane", "text": "Китайският технологичен гигант Huawei се утвърди като най-големият в света производител на телекомуникационно оборудване за мобилни мрежи,сочи нов доклад на анализаторската компания IHS Markit за миналата година.Huawei изпреварва шведската Ericsson на пазара за мобилна инфраструктура и вече е водещият по приходи доставчик на телекомуникационно оборудване за 2G/3G/4G/5G мрежи. По-точно, Huawei контролира 28% от пазара, докато на Ericsson се падат 27%, пише TechNews.Прогрес бележи финландският производител Nokia, който е трети с 23% дял от световния пазар. Останалите играчи имат чувствително по-слабо влияние на пазара – четвъртата ZTE държи 13%, а на пето място е Samsung с 3% пазарен дял.Като причина за този спад се изтъква фактът, че развитите пазари отдавна преминаха към 4G мрежи, докато внедряването на мрежи от пето поколение (5G) все още не е започнало. С други думи, пазарът е в застой преди новата технологична модернизация.", "date": "2018.03.19", "title": "Huawei вече е лидер на пазара за телекомуникационно оборудване"}
{"url": "http://www.novinite.bg/articles/157765/V-Belgiya-zabranyavat-sas-zakon-socialnite-mreji-za-deca-do-13-godini", "text": "От май в Белгия влиза в сила закон, според който в социалните мрежи ще имат право на профил само навършилите 13 години, съобщават местни медии.Отбелязва се, че след месец в ЕС ще бъдат приложени общи правила, като всяка отделна държава ще може да ги прилага по своя преценка. Европейското изискване е профил в мрежите да имат само навършилите от 13 до 16 години.Белгийското правителство е приело решението след съгласуване с организации за защита на децата. Според тези организации почти всички деца до 14 години вече притежават профил. ", "date": "2018.03.19", "title": "В Белгия забраняват със закон социалните мрежи за деца до 13 години"}
{"url": "http://www.novinite.bg/articles/157779/Jp-sindikat-BDJ-se-iztochva-i-se-vodi-kam-falit", "text": "БДЖ се води към умишлен фалит, заявиха от \"Първи частен синдикат\" по повод скандалната процедура за ремонт на локомотиви, за която OFFNews пръв алармира, а министърът на транспорта Ивайло Московски възложи спешна проверка на процедурата по ЗОП. Процедурата на \"БДЖ - Пътнически превози\" ЕООД е с щедър бюджет от 4 082 400,00 лева без ДДС, а основната част от дейностите ще се извършат от служители на БДЖ, в халета на БДЖ и с резервни части на БДЖ. Фактурите обаче ще бъдат пратени и платени на предварително известна частна компания.От Първи частен синдикат настояват всички дейности по техническо обслужване и ремонт на локомотивите да не \"бъдат изнасяни\" извън поделенията на БДЖ, защото така се оскъпява услугата и се облагодетелстват частни фирми, приближени до управляващите, източване на трите дружества: \"Холдинг БДЖ\" ЕАД; \"БДЖ - Пътнически превози\" ЕООД;\"БДЖ - Товарни превози\" ЕООД.Според профсъюза така държавните фирми се водят към ликвидация, фалит и разпродажба.", "date": "2018.03.19", "title": "Жп синдикат: БДЖ се източва и се води към фалит"}
{"url": "http://www.novinite.bg/articles/157756/Obstanovkata-vav-Vraca-se-normalizira-zapochva-opisvane-na-shtetite", "text": "След вчерашните ураганни ветрове поетапно обстановката в област Враца се нормализира. Това съобщи зам. областният управител на Враца Мирослав Комитски. Той отбеляза, че във всички 5 села, в които през вчерашния ден беше прекъснато електрозахранване, към момента е възстановено. Комитски информира още, че в някои квартали на Враца има къщи, останали без покриви. Зам.-областният управител добави, че предстои да бъдат описани и оценени щетите, като ще се настоява за средства от Междуведомствената комисия. \"Очаква се комисията от община Враца да мине навсякъде, където има нанесени щети, да се даде оценка и да се иска от междуведомствената комисия за възстановяване и подпомагане към Министерски съвет финансова помощ. Тепърва ще се определят начините, по които ще се помогне на тези хора. Екипи от инспектората на община Враца в момента са в комуникация с кметове на населени места, така че има готовност да се действа от страна на общината\", поясни Мирослав Комитски. Той допълни, че около 40 сигнала са били обработени от община Враца. По думите му най-честите сигнали за били за паднали дървета. Комитски обясни и, че има данни за множество счупени стъкла на автомобили. Той добави, че към момента има леко покачване в речните нива на територията на областта, ситуацията е спокойно, но екипите остават готови за реакция.", "date": "2018.03.19", "title": "Обстановката във Враца се нормализира, започва описване на щетите"}
{"url": "http://www.novinite.bg/articles/157762/Bezrabotni-kradat-chujda-samolichnost-za-da-badat-naeti", "text": "Безработни кандидатстват за работа с чужда самоличност с цел да увеличат шансовете да бъдат наети. За тази порочна практика алармират експерти по подбор на персонала. Кандидатите намират публикувани в сайтове за работа СV-та, избират човек с подходящ опит за позицията, на която искат да бъдат наети и копират целия професионален опит на „жертвата”. Така бързо се сдобиват с професионален стаж, осигуряващ им интервю с потенциалния работодател. „Имаше случай на един мъж, който кандидатства за позиция на търговски представител. На интервюто беше попаднал на колега, който е бил пряк мениджър на човека, чиято самоличност е била взета”, обясни пред \"Монитор\" Анелия Горгорова, член на Управителния съвет на Българската асоциация за управление на хора. Кандидатът дори имал същата фамилия като „жертвата” си, но професионалният му опит нямал нищо общо с този, за когото се представя. Измамата бързо била разкрита, след като експертът по подбор на персонал признал, че той е бил мениджър на мъжа, чиято автобиография е била открадната. В последните месеци специалистите по подбор на кадри се сблъскват с нова тенденция - майки да кандидатстват за работа вместо децата си, допълва изданието.", "date": "2018.03.19", "title": "Безработни крадат чужда самоличност, за да бъдат наети"}
{"url": "http://www.novinite.bg/articles/157769/Dva-vlaka-se-sblaskaha-v-Kentaki-ima-raneni", "text": "Четирима души пострадаха при сблъсък на два влака в района на американския град Джорджтаун, щата Кентъки в нощта срещу понеделник, съобщава CBS News.При удара единият влак е дерайлирал.Заради изтичане на опасно вещество, което машината превозвала, жителите на околните райони били временно евакуирани. Няколко часа по-късно беше обявено, че районът вече не е опасен за населението.Бързо бил потушен и пожар, избухнал след катастрофата.Полицията продължава разследването на причините за жп инцидента.", "date": "2018.03.19", "title": "Два влака се сблъскаха в Кентъки, има ранени"}
{"url": "http://www.novinite.bg/articles/157783/Obrazovatelniyat-ministar-Uchitelskata-zaplata-tryabva-da-previshava-srednata-za-stranata", "text": "Учителската заплата трябва да превишава средната за страната, за да мотивираме младите хора да се включат в учителската професия. Това каза в Пловдив министърът на образованието и науката Красимир Вълчев, в отговор на журналистически въпрос за очаквания недостиг на учители и големия брой такива в предпенсионна възраст. По думите на министъра най-мотивиращият фактор е възнаграждението и той припомни ангажимента на правителството за двойно увеличение на учителските заплати в неговия 4-годишен мандат. министър Вълчев даде пример, че през миналата година средната брутна заплата за младши учители вече е била 930, в момента е 1080 лева и отново каза, че е важно учителската заплата да превишава средната за страната. В модерните общества учителската професия е станала по-непривлекателна за младите хора и за да ги мотивираме да се включват в образователната система ние трябва да предложим не само добро възнаграждение, но политики за квалификация на педагогическите специалисти, за подобряване на работата в училищата, за кариерно развитие и за подбор, посочи Вълчев. Важно е във всяко училище да имаме достатъчно учители, затова променихме модела на разпределение, като водещ е разходът за учители, посочи още той. Предизвикателството пред всички образователни системи е да привлекат младите хора за включване най-напред в педагогическо образование, било чрез отпускане на допълнителни стипендии или допълнителен прием в приоритетните образователни направления, като и допълнителна квалификация за хора без педагогическо образование. По думите на министъра, през следващите години педагогическата професия ще става много по-отворена към специалисти от другите системи. В Пловдив министър Вълчев взе участие в Национална конференция на тема: \"Ресурсният учител - значим фактор за приобщаващото образование\". По темата той каза, че мерило за адекватността на всяка една образователна система е до колко тя успява да приобщи всяко едно дете и да го включи в образователната система.По отношение на децата със специални образователни потребности, концепцията за приобщаващо образование предвижда предоставяне на подкрепа за тях във всяка една образователна институция т.е. те да се обучават интегрирано заедно с другите деца, като получава необходимата специфична подкрепа.", "date": "2018.03.19", "title": "Образователният министър: Учителската заплата трябва да превишава средната за страната"}
