{"url": "https://www.novinite.bg/articles/168932/Evakuaciya-na-indonezijskite-ostrovi-Yava-i-Sumatra", "text": "Масови евакуации са предприети по крайбрежието на индонезийските острови Ява и Суматра, които бяха залети вчера от внезапна вълна цунами. Агенция Ройтерс съобщава за 12 000 местни жители, принудени да напуснат домовете си. По последни данни жертвите на бедствието са 334, ранени са близо 1000 души, десетки остават в неизвестност. Очаква се броят на загиналите да нараства с постъпването на нова информация от засегнатите райони, предаде БНР. Изригването на вулкан, а не земетресение е причина за вълната цунами в Индонезия, съобщиха от агенцията по метеорология, климатология и геофизика на страната. За най-тежко пострадал засега се смята район на западния бряг на остров Ява, но спасителните екипи все още не могат да достигнат до всички засегнати места, защото пътищата към тях са блокирани. Системата за предупреждение в Индонезия разпознава само потенциални вълни цунами, предизвикани от земетресения, а не такива, които са в резултат от подводни земни свличания или вулканични изригвания. Това се посочва като причина да не е било издадено предупреждение за опасност в засегнатите райони.Това е второто опустошително цунами в Индонезия за тази година. През септември на остров Сулавеси загинаха над 2000 души.", "date": "2018.12.24", "title": "Евакуация на индонезийските острови Ява и Суматра"}
{"url": "https://www.novinite.bg/articles/168922/Chernogorskata-carkva-sashto-shte-iska-samostoyatelnost", "text": "Сръбската православна църква подкопава независимостта на Черна гора. Поради тази причина ние трябва да се противопоставим чрез автокефалността на Черногорската православна църква. Това каза черногорският президент Мило Джуканович в интервю за държавната телевизия в Подгорица РТЦГ, предаде БГНЕС.Джуканович обеща \"държавата да се включи в разрешаването на проблема с автокефалността на Черногорската православна църква\". Преди няколко месеци Джуканович открито обвини Сръбската православна църква и нейния патриарх Ириней в създаването на напрежение на Балканите.Коментарът на Джуканович дойде след изявлението на Ириней, в което той сравни \"положението на църквата в Черна гора с това по времето на турското робство и по времето на фашизма\". \"Не съм изненадан, че той /Ириней, бел.ред./ не се разграничи от това свое твърдение. Той за пореден път доказа, че Сръбската православна църква е основният фронтмен на великосръбския шовинизъм в региона и в Черна гора. Тя е ударният юмрук на идеолозите за Велика Сърбия и имперските интереси на Русия на Балканите. Всичко това трябва да се следи много внимателно от черногорската държава в предстоящия период\", предупреди Мило Джуканович.Според него в момента отново се е задействала пропагандната машина в Белград срещу Черна гора, както това ставаше през 90-те години на миналия век. Това е продиктувано поради преговорите между Косово и Сърбия от една страна и използването на сърбите в Черна гора от друга, смята държавният глава. ", "date": "2018.12.24", "title": "Черногорската църква също ще иска самостоятелност"}
{"url": "https://www.novinite.bg/articles/168924/Strelba-v-restorant-v-Bryuksel-nyama-postradali", "text": "Мъж стреля в ресторант в центъра на Брюксел и избяга, съобщава Ройтерс. Той изстрелял три куршума във витрината на заведението преди да избяга, предаде Нова ТВ.Няма ранени при инцидента, който е станал около 10 часа местно време на популярната търговска улица \"Авеню Луиз\" в центъра на белгийската столица. По думите на очевидци мъжът е използвал автомат „Калашников”.От полицията заявиха, че мотивите за стрелбата са неясни, но според говорителя на прокуратурата не става дума за терористично нападение. ", "date": "2018.12.24", "title": "Стрелба в ресторант в Брюксел, няма пострадали"}
{"url": "https://www.novinite.bg/articles/168929/Vojskite-na-SASht-shte-si-tragvat-ot-Siriya-reshi-Tramp", "text": "Американският президент Доналд Тръмп подписа указа за предстоящото изтегляне на американските войски от Сирия. От Пентагона не дадоха повече подробности, подчертава БНТ.Тръмп обяви преди дни намерението си да изтегли американските военнослужещи от Сирия с аргумента, че групировката \"Ислямска държава\" е разгромена.Според американски официални представители изтеглянето на над 2000-те американски военнослужещи може да отнеме 60 до 100 дни. Решението предизвика остри критики в Съединените щати - както от демократи, така и от републиканци.Заради кризата с блокирането на американското правителство, президентът Тръмп остана във Вашингтон, вместо да замине на почивка във Флорида за празниците.  ", "date": "2018.12.24", "title": "Войските на САЩ ще си тръгват от Сирия, реши Тръмп"}
{"url": "https://www.novinite.bg/articles/168920/Koledna-trapeza-za-migrantite-na-meksikansko-amerikanskata-granica", "text": "Преди Коледа мигрантите, чакащи на мексиканската граница да влязат в Съединените щати, получиха топла храна, предаде БНТ. Готвачи от Сан Диего приготвиха гигантско количество от традиционната испанска паеля и раздадоха щедри порции от нея в Тихуана.Инициативата е на испанеца Армандо Родиел, който емигрира в Съединените щати преди години.Хиляди хора от различни централноамерикански страни извървяха пеша хиляди километри дотам, но от седмици са спрени на границата, след като президентът Тръмп затегна контрола върху влизането в страната и приема на мигранти. ", "date": "2018.12.24", "title": "Коледна трапеза за мигрантите на мексиканско-американската граница"}
{"url": "https://www.novinite.bg/articles/168907/Do-281-narasnaha-jertvite-na-cunamito-v-Indoneziya", "text": "На 23 декември цунами удари Индонезия, в Зондския пролив, разделящ остров Ява и Суматра. По последни данни жертвите са 281, а над 1 000 са ранените,. Те бяха публикувани от официалния представител на Националната агенция за предотвратяване на бедствия, Сутопо Нугрохо, предаде БГНЕС.\"Броят на жертвите и щетите ще продължи да се увеличава\", каза говорителят на агенцията. Над 4 400 местни жители бяха принудени да напуснат домовете си заради стихията. 520 къщи са почти напълно унищожени. „Вълната е ударила плажовете в Южна Суматра и западният край на Ява около 21:30 часа местно време в събота“, заяви в изявление официалният говорител.Спасителните работи на островите Ява и Суматра продължават като хиляди хора са настанени във временни подслони. Властите смятат, че цунамито може да е предизвикано от абнормален прилив, дължащ се на новолуние и подводно свличане, последвало изригването на Анак Кракатау, малък остров в Зондския пролив между Ява и Суматра. Анак Кракатау е малък вулканичен остров, който се образува в океана половин век след смъртоносното изригване на Кракатау през 1883 година.Според геоложката агенция на Индонезия, Кракатау е показвал признаци на повишена активност в продължение на дни, изхвърляйки хиляди метра пепел във въздуха. Индонезия, една от най-уязвимите от бедствия страна на земята, лежи в т. н. Тихоокеански огнен пръстен, където се сблъскват тектонските плочи и произтичат голяма част от световните вулканични изригвания и земетресения. ", "date": "2018.12.24", "title": "До 281 нараснаха жертвите на цунамито в Индонезия"}
{"url": "https://www.novinite.bg/articles/168912/IvanchevaProkuraturata-korigira-i-namestva-danni-po-deloto", "text": "Това е мръсна циркаджийска история, която цели да бъдем спрени в борбата с имотни измами и презастрояване. Това обяви в интервю за предаването „Тази сутрин” на bTV отстраненият кмет на район „Младост” Десислава Иванчева. Преди два дни тя беше пусната под домашен арест – на свобода е за първи път след показния арест на 17 април в центъра на София. Тя беше задържана заедно с заместничаката си Биляна Петрова по обвинение, че са взели подкуп от 56 хил. евро.По думите на Иванчева прокуратурата коригира и намества данните, свързани с делото. Тя е категорична, че никога не е искала и не е взимала подкуп, а всички суми, за които се споменава в изтеклите СРС-та са за дарения.Скоро ще се слушат СРС-тата и ще се разбере какво стои зад тях. Ние тепърва ще ги слушаме… Тези 15 хил. за прокуратурата какво означава – за офертата да ме отстранят. Даже ми е обидно, че струвам 15 хил. даже не евро, а лева”, коментира Иванчева.Отстраненият кмет на „Младост” каза, че с Александър Ваклин се е срещнала само веднъж и е било във връзка с дарение, което той само е пожелала да направи – детска площадка.В края на интервюто Десислава Иванчева благодари на съдия Иво Хинов, който пусна нея и Бояна Петрова под домашен арест, и на всички граждани, които я подкрепят. Призова също да престане натискът върху техните адвокати.", "date": "2018.12.24", "title": "Иванчева:Прокуратурата коригира и намества данни по делото"}
{"url": "https://www.novinite.bg/articles/168917/Evakuaciya-za-nad-200-dushi-v-Sidni-zaradi-opasen-nebostargach", "text": "Небостъргачът „Опал тауър“, намиращ се в Олимпийския парк на Сидни, беше евакуиран. Над 200 души бяха изведени от 36-етажната сграда зарази опасността тя да се срути, предаде БГНЕС. Спасителните служби бяха повикани в късния следобед след като през цялата сутрин се чуваха пукащи звуци, които наплашиха до смърт нейните обитатели. ", "date": "2018.12.24", "title": "Евакуация за над 200 души в Сидни заради опасен небостъргач"}
{"url": "https://www.novinite.bg/articles/168930/Kola-bomba-gramna-do-pravitelstveni-sgradi-v-Kabul", "text": "Въоръжени мъже взривиха кола бомба преди да нахлуят и да открият стрелба в правителствения комплекс в афганистанската столица Кабул, съобщиха властите и свидетели, предаде Нова ТВ, цитирайки Франс прес.Няколко нападатели са влезли в комплекса, в който се помещават сгради на министерства, съобщи заместник-говорителят на министерството на вътрешните работи.Втора експлозия последвала тази на колата бомба, според друг говорител на вътрешното ведомство. Според ДПА експлозиите са били три. Ранени са поне четирима души, каза говорител на министерството на здравеопазването.Една от пострадалите има множество счупвания, след като скочила от третия етаж, за да се спаси, разказа кореспондент на Франс прес, който е бил в болницата. Други двама са ранени от парчета стъкло.Нападателите заели позиции в една от правителствените сгради след взрива и започнали престрелка със силите за сигурност, предаде Ройтерс. Полицията изолира района на източната част на Кабул, за да овладее ситуацията, предаде Асошиейтед прес. Засега никой не е поел отговорност за нападението. ", "date": "2018.12.24", "title": "Кола бомба гръмна до правителствени сгради в Кабул"}
{"url": "https://www.novinite.bg/articles/168934/Vitleem-privlicha-hora-ot-celiya-svyat-za-posreshtaneto-na-Rojdestvo", "text": "Хиляди християнски поклонници започнаха да се събират днес сутринта в град Витлеем, за да отбележат Рождество Христово, предаде бТВ, цитирайки Франс прес.По данни на израелското министерство на туризма, във Витлеем, смятан за родното място на Исус Христос, се очакват близо 150 000 поклонници и туристи, отбелязва ДПА.В празничната атмосфера на намиращия се на Западния бряг град от високоговорители се чуват коледни песни на арабски език.\"Целият свят е отправил взор към Витлеем\", посочи палестинската министърка на туризма Рула Маайех.\"Тази година е много по-спокойно. По-хубаво е от миналата година\", заяви Абер Наср, палестинска християнка, дошла за празненствата във Витлеем от близко населено място.Миналогодишните празненства за Рождество Христово на Западния бряг бяха помрачени от напрежение, след като американският президент Доналд Тръмп обяви на 6 декември, че признава Ерусалим за столица на Израел, припомня Франс прес.", "date": "2018.12.24", "title": "Витлеем привлича хора от целия свят за посрещането на Рождество"}
{"url": "https://www.novinite.bg/articles/168925/GDBOP-i-Agenciya-Mitnici-spryaha-golyama-pratka-droga-na-vlizane-v-Balgariya", "text": "Близо 64 кг екстази задържаха служители на Агенция Митници и ГДБОП-МВР на ГКПП Калотина при международна операция с турската полиция.В първите часове на 24 декември за проверка е отклонен влизащ в страната товарен автомобил с турска регистрация, пътуващ от Англия през Западна Европа и България за Турция. Камионът превозва групаж - стоки за бита и други. При проверкота на товара, между стока натоварена в Холандия - плафониери, са открити и пакети с розови и сини хапчета. При полеви наркотест хапчетата са дали положителен резултат за екстази. Общото количество на откритото наркотично вещество е 63,7 кг, разпределено в 32 пакета.Водачът на товарния автомобил - турски гражданин, е задържан за 72 часа. Образувано е досъдебно производство по описа на Митница Столична, под надзора на Софийска окръжна прокуратура.", "date": "2018.12.24", "title": "ГДБОП и Агенция „Митници“ спряха голяма пратка дрога на влизане в България"}
{"url": "https://www.novinite.bg/articles/168913/Gradove-v-Kitaj-zabraniha-kolednata-ukrasa", "text": "Най-малко 4 китайски града и един цял район са забранили коледната украса по улиците тази година, предаде БНР, позовавайки се на Асошиейтед прес.  Агенцията е научила, че християнските черкви са били предупредени да не пускат деца по време на празниците, а най-малко 10 училища из цялата страна са забранили да се празнува Коледа в сградите им.  В  по-голямата част от Китай масовото коледно пазаруване и размяна на подаръци е широко разпространено, но от най-високо ниво в управляващата комунистическа партия се задава тон да се набляга на традиционната китайска култура. При управлението на президента Си Цзинпин потискането на религията е системна практика, отбелязва АП.  Изглежда, че няма централно организиран поход срещу Дядо Коледа,а по-скоро засилваща се съпротива срещу \"вносните\" традиции от местни власти, които подкрепят културния национализъм, допълва агенцията.  ", "date": "2018.12.24", "title": "Градове в Китай забраниха коледната украса"}
{"url": "https://www.novinite.bg/articles/168933/Posreshtame-Koleda-sas-silen-vyatar-na-Nova-godina-shte-e-oblachno", "text": "Коледа ще бъде ветровита и с превалявания от дъжд. Ще духа силен поривист вятър от запад-северозапад, който ще понижи навсякъде температурите с десетина градуса, предаде БГНЕС. Навръх Рождество ще духа силен вятър, който до вечерта ще започне да отслабва. Обявен е жълт код за 5 области в Северозападна България заради силния вятър.Дневните температури ще паднат с около 10 градуса и ще бъдат между 0 и 3 градуса. На втория ден на Коледа - 26 декември съществена промяна на времето не се очаква. Ще бъде студено, с дневни температури между 0 и 5 градуса, а сутрешните ще бъдат няколко градуса под нулата.На Стефанов ден отново ще бъде студено, с разкъсана облачност, валежи не се очакват. В петък – 28 декември ще има отново разкъсана облачност, максималните температури ще бъдат между 5 и 8 градуса.В събота ще се заоблачи, температурите слабо ще се понижат. На места се очакват слаби превалявания. В неделя ще бъде предимно облачно, с дневни температури между 1 и 6 градуса и превалявания на места от дъжд и сняг. В последния ден на 2018 г. през деня ще бъде предимно облачно, валежи не се очакват, дневните температури ще бъдат между 1 и 6 градуса.", "date": "2018.12.24", "title": "Посрещаме Коледа със силен вятър, на Нова година ще е облачно"}
{"url": "https://www.novinite.bg/articles/168919/Sled-10-dni-studove-Sedemte-rilski-ezera-zamraznaha", "text": "Седемте рилски езера са в лед след продължилите близо 10 дни студове, каза за БНР кметът на Сапарева баня Калин Гелев. Снежната покривка по циркуса е не повече от 20 сантиметра, все още не става за ски на Паничище и това разочарова туристите, добави Гелев.\"Десетки планинари и туристи ще се качат на Седемте рилски езера за Коледа и за Нова година\", казват хижари. Правят преходи по невероятно атрактивния терен на езерата, а най-натренираните планинари от Кюстендил и района и тази година ще се организират да посрещнат новата 2019 на старата хижа \"Седемте езера\", каза арендаторът на обекта Павел Панинчев. Той самият се оказа за празниците в Германия и няма да може да ги посрещне, но хижата е достъпна.Тези, които ще стигнат до там, могат да влязат без проблем и да се настанят. Хижата е електрифицирана, ток се подава от мини турбина, която Панинчев сам конструирал и поддържа. Близкото Рибно езеро, дълбоко около два метра, е замръзнало. По леда ентусиасти играят хоро и се веселят с настъпването на Нова година. Организацията си за празника започват още по Коледа.", "date": "2018.12.24", "title": "След 10 дни студове Седемте рилски езера замръзнаха"}
{"url": "https://www.novinite.bg/articles/168914/MVR-zapochva-razsledvane-na-PTP-to-snachalnikana-Granichna-policiya", "text": "Главният секретар на МВР започва проверка по случая с директора на Гранична полиция гл. комисар Светлан Кичиков, който катастрофира вчера със служебния си автомобил, предаде БГНЕС.Кичиков е с рана в областта на лицето и е без опасност за живота. В момента той се намира на лечение във ВМА. Служебният автомобил, с който е пътувал е сериозно потрошен. Катастрофата е станала между колата на Кичиков и ТИР в района на Пазарджик, на автомагистрала \"Тракия\" в посока София. В автомобила е имало още една жена и две деца, които не са пострадали.", "date": "2018.12.24", "title": "МВР започва разследване на ПТП-то с началника на „Гранична полиция“"}
{"url": "https://www.novinite.bg/articles/168911/Hristiyanite-posreshtat-Badni-vecher", "text": "На 24 декември се събираме на Бъдни вечер. Наричаме я още Суха Коледа, Малка Коледа, Крачун, Детешка Коледа, Мали Божич, Наядка. Това е един от най-важните семейни празници, както и денят преди раждането на Христос. Тогава приключват и четиридесетдневните коледни пости. Според някои народни вярвания Богородица е родила Христос на Бъдни вечер, но съобщила за това на следващия ден, припомня БГНЕС.На трапезата на Бъдни вечер се събира цялото семейство. Според обичая тя винаги се подрежда около огнището. Ястията задължително трябва да са постни и според повечето вярвания – нечетно число. Бройката им е: 7 - колкото са дните на седмицата или 9 - колкото трае бременността на жените. Има райони в България, където на празничната маса се поставят 11 или 12 ястия - колкото са месеците в годината. Те представляват сърми, варено жито, чушки, мед, баница с тиква, ошав, вино и др. Всяко от ястията на трапезата има важна за българина символика. Обредните хлябове са три вида - посветени на Коледа, на селските занаяти и за коледарите. Те се месят придружени с ритуали и песни. Стопанката на дома произнася молитва, а след това се разчупва питата със сребърната пара.В някои краища на страната в хляба се пъха и дрян за здраве. Първото парче от питата се оставя на Богородица пред домашната икона. Вярва се, че най-голям късметлия в дома ще е този, на когото се падне парата. Според обичая никой не трябва да става от масата, докато трае вечерята. Освен това трапезата не се раздига след приключването, за да не избяга късметът. Вярва се, че след това идват починалите, за да похапнат.Празничната атмосфера от Бъдни вечер се преливала в нощната Коледа. Коледарите обикалят домовете и благославят техните стопани. Те обхождат домовете на групи, като тръгват винаги в източна посока. Във всеки дом изпълняват песни за прослава на стопаните и благопожелание. Това е традицията, която се спазва в трапезата в желанието да се събере семейството, но в нашия променен и противоречив свят дали ще бъдем изпълнени със светли мисли? Да почувстваме едно ново начало като стремеж към доброто - заслужава си.", "date": "2018.12.24", "title": "Християните посрещат Бъдни вечер"}
{"url": "https://www.novinite.bg/articles/168906/Oblachno-ot-sledobed-na-mesta-i-s-dajd", "text": "Днес облачността ще се увеличава и след обяд от северозапад ще започнат превалявания от дъжд, които до полунощ ще обхванат почти цялата страна. Ще духа умерен вятър от запад-югозапад, но по-късно след обяд ще започне да се ориентира от северозапад и ще се усили. С него ще нахлува студен въздух. Максималните температури ще са между 8 и 13 градуса, на места в Предбалкана и по-високи. Вечерта, с понижението на температурите, на места във високите полета на Западна България, дъждът ще преминава в сняг, но ще спира.Атмосферното налягане ще се понижава и ще е по-ниско от средното за декември. По-късно след обяд ще започне да се повишава.В планините ще е ветровито, със силен, по високите и открити части до бурен северозападен вятър, който вечерта ще се ориентира от север-северозапад. В следобедните часове ще има превалявания от дъжд, на височина над 2200 метра – от сняг, вечерта и в по-ниските части. Максималната температура на височина 1200 метра ще е около 9 градуса, на 2000 метра – около 3.Над Черноморието облачността ще е значителна и привечер от север ще започнат превалявания от дъжд. Ще духа умерен югозападен вятър, който по-късно вечерта ще се ориентира от северозапад и с него дневните температури ще се повишат, максималните ще са между 10 и 14 градуса. Температурата на морската вода е около 7. Вълнението на морето ще е 1-2 бала.", "date": "2018.12.24", "title": "Облачно от следобед, на места и с дъжд"}
{"url": "https://www.novinite.bg/articles/168916/Anktarticite-ni-sashto-se-gotvyat-za-posreshtaneto-na-prznicite", "text": "Българските полярници със своите гости-учени от Колумбия, Кипър и Монголия се подготвят да посрещнат светлите християнски празници Бъдни вечер и Коледа според нашенските старовремски традиции. Шеф-готвачът Уляна Яркова е подготвила за трапезата на Бъдни вечер само постни ястия като сарми с втасало тук кисело зеле, питка с пара омесена с ледникова вода, боб, ошав, сухи чушки пълнени с боб, зелник, картофена салата. Специално за празничната вечеря сме запазили няколко бутилки българско вино, предаде БГНЕС.След повече от месец работа вчера отплаваха с испанския кораб Сармиенто де Гамбоа към Ушуая биолозите доц. Любомир Кендеров и д-р Ралица Зидарова, които се надяват на открити нови видове за науката, съобщиха от Българския антарктически институт. В ледените води на Южния океан с малката ни надувна лодка започнаха изследваната на колумбийската ни колежка на китове, косатки и тюлени, както и на д-р Росица Янева на замръзналата почва, мъхове и лишей. Климатологът проф. Георги Рачев и геоморфологът доц. Александър Сарафов установиха, че изминалата зима е била много топла, като минималната температура не е паднала под минус 19 градуса.Утре на Коледа ще запалим свещичка в православния ни параклис Св. Йоан Рилски пред уникалните икони рисувани тук в Антарктида от художничката Ганка Павлова. На празничния обяд ще хапнем вкусна капама по бански, а при хубаво време още следобед ще продължим научните изследвания.", "date": "2018.12.24", "title": "Анктартиците ни също се готвят за посрещането на прзниците"}
{"url": "https://www.novinite.bg/articles/168908/Otbelyazvame-denya-na-sveta-Evgeniya", "text": "Днес, на 24 декември, Българската Православна църква почита паметта на Света преподобномъченица Евгения, припомня БГНЕС. Света Евгения била римлянка, дъщеря на знатни родители – езичници. Баща й Филип бил управител на град Александрия и целия Египет. Тя се отличавала с бляскаво образование и красота. Девойката обаче се увлякла по християнството, напуснала родната къща и преоблечена като мъж, отишла в един мъжки манастир, където била покръстена, станала монах и след смъртта на игумена била единодушно избрана на негово място.Придобила голяма известност, изцерявайки бедните чрез молитва. Така приковала вниманието на една зла жена – Мелантия, която тя излекувала. Мелантия пожелала да прелъсти Евгения, защото я смятала за мъж. Като не успяла, тя я наклеветила, че уж преоблечената като мъж жена се опитала да я прелъсти. Евгения била арестувана и се видяла принудена да разкрие самоличността си на управителя на града – нейния роден баща. Семейството й се зарадвало, че е жива, и всички приели нейната вяра, за което Филип бил уволнен.След смъртта му близките се върнали в Рим и заживели в имение вън от града. Евгения предала вярата си на една знатна девойка – Васила, за което и двете били осъдени на страдания и посечени на самия ден Рождество Христово в 262 г. Клавдия погребала дъщеря си в своето имение извън града и сама скоро след това се поминала, като била предупредена насън за своята смърт от дъщеря си мъченица Евгения. Заедно с Евгения били обезглавени и намиращите се при нея Прот и Якинт, задето не искали да вземат участие в едно езическо жертвоприношение.Имен ден днес празнуват Евгени, Евгения, Жени, Бистра, Благороден, Благородна, Малчо (от словосъчетанието Малка Коледа), Малик, Мален, Малена, Малин.", "date": "2018.12.24", "title": "Отбелязваме деня на света Евгения"}
{"url": "https://www.novinite.bg/articles/168935/Hristiyanite-ochakvatHristovoto-rojdenie", "text": "На 24 декември честваме деня преди раждането на Исус Христос, познат като Бъдни вечер. Това е един от най-важните семейни празници в българския календар. Самото му име произхожда от бдение или бъднини. В първия случай по-силна е християнската символика – с молитва да се посрещне раждането на Спасителя. Вторият вариант е отражение на езическите вярвания, според които раждането на младия бог се свързва с възкръсването на цялата природа и се смята за начало на новата година. Затова на Бъдни вечер се извършват множество ритуали, които трябва да донесат късмет и плодородие в дома.Според българската традиция семейството трябва да бъде заедно, като всеки негов член изпълнява различни ритуали. Мъжете избират и отсичат бъдника - дебел пън от дъб или круша, който символизира Световното дърво (крепящо реда и хармонията в света). То трябва да бъде запалено от най-възрастният и да бъде оставено да гори цяла нощ. Този огън има пречистваща сила и пази от зли сили, а според народните вярвания точно в навечерието на Коледа небето и адът временно се отварят и сред хората бродят караконджули и таласъми. Пепелта от Бъдника не се изхвърля – една част се разпръсква за плодородие по нивите, а друга се пази като средство срещу зли сили.Докато мъжете изпълняват обреди за защита на дома, жените, като свързани с плодородието, приготвят празнична вечеря. Най-важно е замесването на обредните хлябове, което започва още от рано сутринта. Тогава най-младите момичета носят \"мълчана” вода, тоест не проговарят по пътя. С нея домакинята замесва кръгла пита, наричана боговица или бъдняк. Вътре слага сребърна пара и дрянови пъпки за късмет и здраве, а отгоре я украсява с плодове, жита и кръстове от тесто, които са трябва да донесат благополучие. От подготовката на хлябовете се изключват само момите за женене, за да не отнесат със себе си плодородието, ако напуснат дома.Самата вечеря на Бъдни вечер е по-скоро ритуал, отколкото хранене. Цялото семейство трябва да седне заедно на трапезата, коята обикновено се слага на земята, върху слама. Така се пресъздава обстановката, в която се е родил Младенеца. Стопанинът разчупва боговицата. Първото парче винаги е за мъртвите (или Богородица), второто за къщата, а останалите се раздават на членовете на семейството. На трапезата се седи дълго и никой не била да става. Ако на някой все пак му се наложи, той трябва да ходи приведен, като отрупано с плодове дърво. Накрая всички напускат трапезата заедно, за да узреят едновременно класовете и посрещат коледарите. Трапезата не се прибира, а се оставя през цялата нощ. Това отново е свързано с вярата, че небето се отваря и близките покойници ще дойдат на вечеря.Според народните вярвания на Бъдни вечер може да се види в бъдещето, затова се правят различни гадания за времето, плодородието и личната съдба. Например, ако бъдника гори добре и пръска искри, това означава богата реколта. Обичай е да се гадае и за здраве. Всеки от семейството сччупва по един орех и зависимост от това дали ядката е хубава или гнила, го очаква здраве или болест. Младите моми пък могат да сънуват бъдещия си жених, като сложат първата хапка от питата под възглавницата си.В съвременното общество няма как да бъдат спазени всички тези традиции, но е достатъчно семейството да бъде заедно и да запалите една свещичка за здраве.Разбира се, постната трапеза е задължителна.Ето няколко предложения какво да приготвите на този топъл празник:Добре е празничното меню е храната да е в изобилие - за да бъде успешна следващата година. Ястията трябва да са 7, 9 или 11 - нечетен брой.Задължително на масата присъства домашно приготвена питка с пара, която по традиция се разчупва от главата на семейството. На когото се падне парчето с парата, той ще бъде най-голям късметлия през предстоящата година. Други български традиционни ястия за трапезата за Бъдни Вечер са сарми, бобена салата, печен боб или яхния, пълнени чушки, орехови разядки, туршии, жито, ошав, тиквеник. Освен това се слагат и мед, ядки (най-често орехи), разнообразие от плодове, вино, чесън.Екипът на Novinite.bg Ви желае много топлина и незабравима Бъдни вечер!", "date": "2018.12.24", "title": "Християните очакват Христовото рождение"}
{"url": "https://www.novinite.bg/articles/168915/Patriarhat-Neka-Bojiyata-svetlina-gree-navsyakade-okolo-nas-i-chrez-nas", "text": "Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. Това се казва в Рождественското послание на Негово Светейшество българският патриарх Неофит, предаде БГНЕС.„Възлюбени в Господа чеда на светата ни Църква, обични братя и сестри,В тихата и свята нощ на Рождеството на Божия син сърцата ни и мислите ни отново се устремяват към Витлеемската пещера, където с раждането на Богомладенеца за целия свят настъпи нова епоха и откъдето за всеки изгря нова надежда и вече никой не е само, защото с нас е Бог.В тази нощ на радостта и на надеждата бързаме и вие, заедно с пастирите и мъдреците, да се поклоним пред величието на безпределната Божия любов, да прославим заради нас и нашето спасение въплътилия се Бог и да приемем светлина от незалязващата светлина, изгряла в нашия свят с идването на Богомладенеца.Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. В светлината и в благодатния мир на тази свята нощ никой около нас не трябва да остава сам и безнадежден, лишен от утеха, внимание и любов, защото затова дойде сред нас Христос, за да дарува на всички ни мир, надежда, светлина и живот. И призова към себе си всички отрудени и обременени, онеправдани и обезнадеждени, защото такава е волята Божия - бедните духом да наследят Царството, плачещите - да се утешат, гладните и жадни за правда - да се наситят, чистите по сърце - да видят Бога и всички да се нарекат синове Божии и Божии приятели и да наследят Царството, приготвено за чедата на небесния ни Отец още от създание мира.Затова, възлюбени, нека в тази нощ отворим сърцата и душите си за радостта от Рождеството на Спасителя и за всички наши ближни, които са в недостиг и нужда, в беда и в лишение, в страдание и безутешност. И като видим в тях самия днес раждащ се за нас Господ, да бъдем негови истински следовници и подражатели в изява на онази дейна любов, на която сам той ни учеше и към която ни призоваваше.Нека в святата и благословена нощ на Рождеството, проблесналата с идването на Богомладенеца светлина грее навсякъде около нас и чрез нас, свидетелствайки за величието на Божия промисъл и за необятната Божия любов и грижа за всички нас, сътворените по Негов образ и по Негово подобие любими и свидни негови чеда.В светлата нощ на Боговъплъщението отечески поздравявам всички Вас - верните чеда на Светата ни Църква, с настъпващия Рождественски празник и отправям първосветителски благослов към събралите се около празничната трапеза на Бъдни вечер за мирни и щастливи дни, за благоденствие във Вашите домове, обични чеда и близки. Благодатта, мирът и любовта на Раждащия се Богомладенец да бъдат с всички нас!Честито Рождество Христово!”", "date": "2018.12.24", "title": "Патриархът: Нека Божията светлина грее навсякъде около нас и чрез нас"}
{"url": "https://www.novinite.bg/articles/168931/Borisov-prie-v-Ministerskiya-savet-delegaciya-ot-Sauditska-Arabiya", "text": "Министър-председателят Бойко Борисов се срещна в Министерския съвет с принц Турки Бин Мохамед Бин Фахад Бин Абдулазис Ал Сауд, съветник в Кралския двор на Саудитска Арабия, и водена от него делегация. Българският премиер и саудитският принц обсъдиха двустранното сътрудничество в областта на инфраструктурата, енергетиката, индустрията и хранително-вкусовата промишленост. Провелите се днес разговори са част от установения диалог след официалното посещение на премиера Бойко Борисов в Кралство Саудитска Арабия в края на ноември 2017 г., когато за първи път в историята на двустранните отношения се осъществи визита на толкова високо равнище. В изпълнение на постигнатите тогава договорености в Рияд е и настоящото посещение на принц Турки Бин Мохамед Бин Фахад Бин Абдулазис Ал Сауд.Целта на срещата в Министерския съвет бе обсъждането на конкретни действия за засилването на сътрудничеството между двете страни.„Саудитска Арабия е перспективен външноикономически партньор на България“, посочи премиерът Бойко Борисов при разговора си с принц Турки Бин Мохамед Бин Фахад Бин Абдулазис Ал Сауд.От своя страна саудитският принц изрази сърдечна благодарност за гостоприемството и приветства сътрудничеството на най-високо ниво между двете страни. „Днешното посещение е потвърждение на това. Ще работим за успешно реализиране на всички идеи в областта на икономиката, търговията и политиката“, добави принц Турки Бин Мохамед Бин Фахад Бин Абдулазис Ал Сауд. В ръководената от него делегация бяха още съветникът към Генералния секретариат на Министерския съвет Ахмед Агил Алхатиб, заместник ръководителят на Саудитския фонд за развитие Халид СулайманАлхудайри, съветникът по международните отношения Хайфа Джедеа, служителите от Кралския двор Фаваз Мохамад Алхажри и Тамер Мохамед Алхухайни и заместник директорът по киберсигурността Мохамед Салех Алхомрани.В рамките на разговорите със саудитската делегация беше договорено посещение на министъра на икономиката Емил Караниколов в Саудитска Арабия, където с неговия колега да започнат работа по конкретни проекти.", "date": "2018.12.24", "title": "Борисов прие в Министерския съвет делегация от Саудитска Арабия"}
{"url": "https://www.novinite.bg/articles/168923/Velikotarnovskiyat-kmet-pozdravi-sagrajdanite-si-za-Rojestvo", "text": "Великотърновският кмет Даниел Панов отправи специално поздравление към съгражданите си. Градоначалникът на старопрестолния град отправи специален адрес към болярите. Ето какво написа Панов:Уважаеми великотърновци и жители на общината,Скъпи приятели,Броени часове остават до най-светлия християнски празник – Рождество Христово! Вестта за раждането на Иисус Христос, носена от коледарите от дом на дом, обединява хората по целия свят повече от две хилядолетия. Рождество Христово е празник, пряко и дълбоко свързан с нашите корени като народ, с душевността на всеки от нас. И няма как да е другояче - Коледа е празник на светлината, добротата, надеждата, обичта, щастието, вярата, спасението.Рождество Христово ни учи да следваме вечните общочовешки ценности – да бъдем добронамерени, да обичаме искрено, да помагаме и да бъдем съпричастни, да бъдем единни. Така са ни възпитавали нашите баби и дядовци, на това трябва да учим и нашите деца.Отиващата си година бе добра за Велико Търново и общината. Успехите и постиженията, добрите новини за Старата българска столица, всичко положително е факт, защото сме заедно, защото си помагаме и се подкрепяме. Това единство ще ни помогне да се справим с новите предизвикателства през следващата година. Заедно ще доведем до успех всяко едно дело.Пожелавам ви в тихата и свята нощ на Рождество Христово да бъдете с хората, които обичате и които ви обичат. Учете младите поколения да тачат българските традиции и обичаи, да обичат Велико Търново, да се гордеят, че са българи.Нека не забравяме и хората, които имат нужда от подкрепа. Нека, както ни е завещал Иисус Христос, им подадем ръка и помогнем!Пожелавам на всички щастливи и весели празници! Нека домовете ви бъдат озарени от светлина и изпълнени с топлина!Обичайте и бъдете обичани!Даниел ПАНОВКмет на община Велико ТърновоПредседател на Управителния съвет наНационалното сдружение на общините в Република България", "date": "2018.12.24", "title": "Великотърновският кмет поздрави съгражданите си за Рожество"}
{"url": "https://www.novinite.bg/articles/168910/Geodezicheskata-agenciya-spira-edna-ot-uslugite-si-mejdi-2-i-11-yanuari", "text": "Агенцията по геодезия, картография и кадастър ще извърши инвентаризация в териториалните си звена без да прекъсва предоставянето на услуги на гражданитеОт 2 до 11 януари 2019-та година Агенцията по геодезия, картография и кадастър ще извърши инвентаризация в Службите си в страната. По време на инвентаризацията няма да бъде прекъсвано предоставянето на услуги на гражданите и гише „Получаване“ във всички СГКК ще работи. В този период няма да се приемат само заявления за предоставяне на услуги в приемните на Агенцията.Приемането на заявления по електронен път чрез Кадастрално–административната информационна система на АГКК също ще продължи да се осъществява постоянно и без прекъсване.Службите по геодезия, картография и кадастър в страната ще създадат необходимата организация за обезпечаване непрекъснатата работа на звената от 9.00 до 17.30 часа, за да имат възможност гражданите, ведомствата и юридическите лица да получават документи (скици, схеми, скици-проекти и удостоверения) по заявените от тях и изпълнени услуги.Периодът на инвентаризация в АГКК е съобразен с това, че по същото време инвентаризация се провежда и в съдилищата и службите по вписвания при Агенция по вписванията, а като резултат от това, частните и държавни съдебни изпълнители, и нотариусите, също ограничават своята дейност.В този период данъчните служби също намаляват обема на работата по издаване на данъчни оценки за недвижимите имоти.", "date": "2018.12.24", "title": "Геодезическата агенция спира една от услугите си межди 2 и 11 януари"}
{"url": "https://www.novinite.bg/articles/168909/Shefat-na-Granichna-policiya-katastrofira-na-Trakiya", "text": "Директорът на \"Гранична полиция\" гл. комисар Светлан Кичиков е катастрофирал със служебния си автомобил около 14:30 ч този следобед. Кичиков е с рана в областта на лицето и е без опасност за живота, предаде БНТ, позовавайки се на БГНЕС.След катастрофата с участието на ТИР, лекият автомобил е със сериозни материални щети. Инцидентът е станал в района на Пазарджик, на магистрала \"Тракия\" в посока София. В колата е имало още жена и две деца, които не са пострадали. Води се разследване. ", "date": "2018.12.24", "title": "Шефът на \"Гранична полиция\" катастрофира на \"Тракия\""}
{"url": "https://www.novinite.bg/articles/168926/Radev-i-parvata-dama-shte-sa-na-spektakala-Balgarskata-Koleda", "text": "На 25 декември, вторник, президентът Румен Радев и неговата съпруга Десислава Радева ще присъстват на традиционния благотворителен спектакъл „Българската Коледа“. Концертът ще се проведе от 20.00 часа в Народния театър „Иван Вазов“ и ще бъде излъчен пряко по bTV, bTV Radio и Българското национално радио.Шестнадесетото издание на „Българската Коледа“ 2018/2019 година е в подкрепа на децата с тежки заболявания и увреждания. Тази година спектакълът се реализира от екипa на „Dream Team Productions”. Oт сцената на Народния театър изявени български музиканти, танцьори, спортисти, актьори и журналисти ще подкрепят благородната кауза.   Лиляна Боянова и Владимир Пенев ще бъдат водещи на спектакъла „Българската Коледа“, а в благотворителния концерт ще вземат участие известните български изпълнители Михаела Филева, група „Фондацията“, Графа, Миро, Поли Генова, Орлин Павлов, Тони Димитрова, Орлин Горанов, Еделина Кънева, Теди Кацарова, Богдана Петрова, Детския радиохор на Българското национално радио, както и възпитаниците на  Национално училище за танцово изкуство в София, детска вокална група „Бон-Бон“, Латида и хора към Национален фолклорен ансамбъл „Филип Кутев“.Актрисата Албена Павлова, волейболистите Владимир Николов и Теодор Салпаров, актрисата Ралица Паскалева, боксьорите Кубрат и Тервел Пулеви, волейболистките Нася Димитрова и Христина Русева, баскетболистите Деян и Калоян Иванови, футболисти от отборите „ЦСКА”, „Левски” и „Славия”, актьорът Стефан Щерев, лекоатлетката Ивет Лалова, акробатите Мариела Костадинова и Панайот Димитров, световната и европейска шампионка по борба Тайбе Юсеин, лекоатлетката Мирела Демирева и плувецът Петър Стойчев също ще са сред застъпниците, които ще призоват за съпричастност и подкрепа на децата с тежки заболявания и увреждания.Участие в спектакъла ще вземат и журналисти от Българската национална телевизия, Нова телевизия и бТВ. По време на концерта ще бъдат разказани историите на деца, чието лечение и рехабилитация се подкрепят   от благотворителната инициатива.Допълнителна информация за „Българската Коледа“, както и  начините, по които може да бъде направено дарение, са посочени на интернет-страницата на благотворителната инициатива: .   ", "date": "2018.12.24", "title": "Радев и първата дама ще са на спектакъла „Българската Коледа“"}
{"url": "https://www.novinite.bg/articles/168921/Radev-izprati-saboleznovaniyata-si-do-kolegata-si-v-Indoneziya", "text": "Държавният глава Румен Радев изпрати съболезнователно писмо до индонезийския си колега Джоко Видодо по повод вълната цунами в Зондския пролив, засегнала островите Ява и Суматра.„С чувство на мъка и прискърбие светът научи за връхлетялото вашата страна бедствие, за стотиците жертви и ранени, за разрушените домове и унищожената инфраструктура. В този труден момент нашите мисли са заедно с народа на Индонезия. Желаем скорошно възстановяване на ранените и кураж в усилията за преодоляване на последиците от природното бедствие“, заявява в писмото си до Джоко Видодо българският президент.Румен Радев изразява своите и на българския народ искрени съболезнования към гражданите на Индонезия, близките и семействата на загиналите.", "date": "2018.12.24", "title": "Радев изпрати съболезнованията си до колегата си в Индонезия"}
{"url": "https://www.novinite.bg/articles/168918/Zasilen-trafik-na-Kalotina-i-Kapitan-Andreevo", "text": "На българо-сръбската граница на ГКПП Калотина трафикът е интензивен на вход за леки автомобили. В същото време на българо-турската граница трафикът е интензивен на ГКПП Капитан Андреево за леки и товарни автомобили на изход. Това сочат данните на „Гранична полиция“ към 11:00 ч. днес.На останалите гранични контролно-пропускателни пунктове в страната трафикът е нормален. ", "date": "2018.12.24", "title": "Засилен трафик на „Калотина“ и „Капитан Андреево“"}
