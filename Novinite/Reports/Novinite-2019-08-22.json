{"url": "https://www.novinite.bg/articles/179442/Dneven-horoskop-za-chetvartak", "text": "Играете си с нечий ум или сърце, което не ви прави най-добрите хора. Чувствате се толкова страхотно от това, което се случва, че не осъзнавате, че причинявате някаква вреда. Днес сте абсолютно убедени, че вие сте прави, но не бързайте да съдите останалите. Ако решите да го правите, трябва да сте убедени, че имате нужните доказателства и подкрепа. Не се впускайте в нови проекти и занимания, колкото и лесни и забавни да изглеждат те. Вашето време ще бъде изпълнено с неочаквани забавяния и отвличане на вниманието. Представителите на останалите зодии могат да намерят дневния си хороскоп ", "date": "2019.08.22", "title": "Дневен хороскоп за четвъртък"}
{"url": "https://www.novinite.bg/articles/179452/I-Atina-poiska-ot-Albaniya-prava-za-grackoto-malcinstvo", "text": "Зачитането на правата на гръцкото малцинство е условие за получаване на дата за преговорите за присъединяване на Албания към ЕС. Това се казва в писмо, изпратено от гръцкия премиер Кириакос Мицотакис до гръцкото малцинствено дружество в Албания “Омония”, съобщава тиранската телевизия Ora News, предаде БГНЕС.„Основната грижа на гръцкото правителство и на мен е ефективната защита на малцинството и правата на собственост на гръцкото национално малцинство в Албания, което е условие за започване на преговорите за интеграция на Албания в ЕС. Правителството и „Нова демокрация“ с политическа воля винаги ще бъдат на страната на гръцкото малцинство в Албания във всяко отношение“, се казва в писмото на Мицотакис.Той също така добави, че двустранните отношения ще бъдат доразвити и укрепени, не само по отношение на интеграцията на страната в ЕС, но и по-широко, което според премиера ще е благоприятно и за малцинствата, и за напредъка на двете страни. ", "date": "2019.08.22", "title": "И Атина поиска от Албания права за гръцкото малцинство"}
{"url": "https://www.novinite.bg/articles/179449/400-litra-rakiya-bez-dokumenti-izzeha-mitnichari-pri-dve-proverki", "text": "Близо 400 литра ракия без документи за платен акциз иззеха митнически служители от ГД „Митническо разузнаване и разследване“ и полицейски служители при проверка в два частни имота – единият в Севлиево, а другият в село в района на Лом. При първата проверка са открити 242 л течност с вид и мирис на етилов алкохол, а при втората проверка са намерени  други 156 литра. В рамките на проверките собствениците не са предоставили документи, с които да докажат, че акцизът за алкохола е платен. Ракията е съхранявана в избени помещения и помощни постройки, разлята в бидони и други пластмасови съдове. Взети са проби за анализ. Ракията с общо количество 398 л е иззета, работата по случая продължава.При трети случай митнически служители от ГД МРР са извършили проверка на регистриран специализиран малък обект за дестилиране на територията на община Дулово. На територията на казана са намерени складирани 80 литра ракия, които са изварени преди проверката, но за тях не са представени акцизни документи.", "date": "2019.08.22", "title": "400 литра ракия без документи иззеха митничари при две проверки"}
{"url": "https://www.novinite.bg/articles/179450/Kosovo-vliza-v-politicheska-kriza-otiva-na-predsrochni-izbori", "text": "Депутатите в косовския парламент решиха да разпуснат законодателния орган, което предполага президентът да обяви провеждането на предсрочни избори, предаде БГНЕС.“Парламентът реши да разпусне шестия законодателен орган на събранието”, заяви председателят му Кадри Весели, след като 89 депутати в 120-членния орган подкрепиха предложението.Гласуването идва след като напусналият премиер Рамуш Харадинай, бивш командир на партизанските сили в Косово по време на войната през 90-те години със Сърбия, подаде оставка миналия месец, за да се отзове на призовка от съда за военни престъпления в Хага.  ", "date": "2019.08.22", "title": "Косово влиза в политическа криза, отива на предсрочни избори"}
{"url": "https://www.novinite.bg/articles/179448/Iran-Imame-si-novo-sobstveno-proizvodstvo-PRO", "text": "Иран представи новата си система за противовъздушна отбрана, разработена и произведена от ислямската страна, предаде БГНЕС. По-рано иранските служители нарекоха „Бавар-373“ първата произведена в страната такава система.Техеран започна да прави „Бавар“, което означава “вярвам”, след като закупуването на руската система С-300 беше спряно през 2010 г. поради международни санкции.Президентът Хасан Рухани присъства на церемонията по представянето на мобилната ракетна система „земя-въздух“ и нареди тя да бъде добавена към мрежата за противоракетна отбрана на Иран, съобщи агенция ИРНА.“Ракетната система с голям обсег „Бавар-373“, която е подходяща за географията на Иран, е с обсег над 200 километра … и се конкурира с руски и американски системи като С-300 и „Пейтриът“.Системата е “по-добра от С-300 и близка до С-400”, каза Рухани по телевизията след церемонията, проведена в “националния ден на отбранителната индустрия” на Иран.Снимки, публикувани от неговия кабинет, показаха системата, монтирана върху военни камиони в Техеран.През 2016 г. Иран разположи С-300 след като отлага това няколко години. Техеран предприе тази стъпка след едностранното излизане на САЩ от т. нар. ядрена сделка.  ", "date": "2019.08.22", "title": "Иран: Имаме си ново собствено производство ПРО"}
{"url": "https://www.novinite.bg/articles/179437/Slanchevo-sled-obyad-i-goreshto", "text": "Днес отново ще е слънчево, след обяд и горещо. След пладне ще има временни увеличения на облачността, но ще е без валежи. Ще духа слаб, в Източна България - умерен вятър от североизток. Максималните температури ще са между 32 и 37 градуса, сочи прогнозата на НИМХ.Атмосферното налягане е и ще се задържи малко по-високо от средното за месеца.Над планините ще е слънчево, след обяд ще има временни увеличения на облачността, но ще е без валежи. Ще духа умерен североизточен, по билата - северен вятър. Максималната температура на височина 1200 метра ще е около 24 градуса, на 2000 метра – около 16.Над Черноморието ще е слънчево, след обяд с незначителна облачност. Ще духа умерен североизточен вятър. Максимални температури на въздуха: 28-32 градуса. Температурата на морската вода е 26-27. Вълнението на морето ще е 1-2 бала.", "date": "2019.08.22", "title": "Слънчево, след обяд и горещо"}
{"url": "https://www.novinite.bg/articles/179455/500-lv-otgore-za-daskali-vklyuchili-se-v-programata-Motivirani-uchiteli", "text": "С 500 лева ще бъде увеличена заплатата на учителите, които се включат в Национална програма „Мотивирани учители“ и пожелаят да работят в училища с проблемни области, включително с ученици, които имат ниски образователни резултати или нисък социален статус. Учителите ще получават и допълнителни средства за наем в размер на 200 лева за срок от 12 месеца. Предвиждат се и средства за възстановяване на транспортни разходи за пътуващите учители за същия период. Това предвижда Проект за изменение на програмата. Преди изменението средствата за допълнително финансово стимулиране бяха в размер на 300 лева.Програмата разширява възможностите за включване на специалисти в едногодишните обучения за придобиване на професионална квалификация „учител” за всеки един от учебните предмети – математика, информатика и информационни технологии, чужди езици, биология и здравно образование, химия и опазване на околната среда. Вече ще се допускат и кандидати с образователно-квалификационна степен „бакалавър“ освен специалисти със степен „магистър”.До 10 дни от публикуване на изменението на програмата на официалния сайт на МОН ще се приемат документи на кандидатите за допускане до процедурата по подбор.Национална програма “Мотивирани учители“ е създадена, за да бъдат подкрепени училищата чрез комплекс от мерки за осигуряване на квалифицирани и мотивирани педагогически специалисти за справяне в реалната училищна среда.Удължава се и срокът за кандидатстване по програма „Подпомагане на общините за реализиране на дейности за образователна десегрегация.“. Това ще става до 15 октомври 2019 г. включително като продължителността на подадените в този срок и евентуално одобрени проекти за финансиране ще бъде до края на учебната 2019/2020 година.", "date": "2019.08.22", "title": "500 лв. отгоре за даскали, включили се в програмата „Мотивирани учители“"}
{"url": "https://www.novinite.bg/articles/179445/KZP-Vse-oshte-ima-deficit-na-informaciya-za-pravata-na-potrebitelite-no-neshtata-se-podobryavat", "text": "Няма потребител, който да не може да стане жертва на нелоялна търговска практика. От друга страна, не може да се каже, че всички търговци у нас са нелоялни. Големият въпрос е свързан с това в качеството си на потребители да реагираме тогава, когато сме поставени в ситуация на жертви на нелоялна практика. Това каза председателят на Комисията за защита на потребителите (КЗП) Димитър Маргаритов по БНР във връзка с течащата информационна кампания на институцията .В анкета на БНР гражданите споделят, че подобна инициатива ще доведе до това да знаят повече за правата си, към кого да се обърнат при проблем, а в много случаи споровете ще станат излишни. Те разказаха за някои потребителски казуси, с които са се сблъсквали при покупки на стоки или ползване на услуги, но не на имали достатъчно смелост да отстояват правата си или пък не са били убедени как точно да реагират в конкретната ситуация.„Преди като че ли повече хора си мислеха, че не е удобно да се реагира, че това няма да доведе до никакви последици за нелоялния търговец. Но истината е друга. Когато реагираме, първо – има много по-голям шанс да възстановим накърнените си потребителски права. И второ - никак не е за подценяване фактът, че това действа респектиращо на самите търговци, които разбират, че този път „номерът им не е минал” и се замислят дали в бъдеще би трябвало да постъпват по този начин”, коментира Маргаритов. „Това трябва да бъде основният механизъм на потребителско поведение – активна позиция и когато не можем да се справим сами, да търсим съдействието на институциите, в това число и на нашата Комисия”, добави той.Председателят на КЗП насърчи потребителите към бързи реакции при нарушаване на правата им, тъй като това ще позволи бързата намеса и на контролния орган, което пък ще улесни установяването на обективните обстоятелства по случая, констатирането на нарушенията и налагането на санкции за тях. Но дори и при установяване на търговски трик при маркирането на цената на касата например и забелязан впоследствие, също има механизъм потребителите да бъдат защитени и в конкретния случай да получат парите си обратно.По отношение на превенцията на опасните стоки той подчерта, че КЗП си сътрудничи тясно с Агенция „Митници” за предотвратяване вноса на такива продукти. Същевременно Комисията администрира европейската система RAPEX, по която всички страни членки на ЕС обменят бърза информация за открити на общия европейски пазар рискови нехранителни стоки и където България е на една от челните позиции по активност в борбата с разпространението на доказано опасни изделия.Друг акцент в контролната дейност са нелоялните практики. Маргаритов припомни, че Комисията има няколко произнасяния за нелоялни практики и санкции при установени случаи на предлагане в комплект на плажни атрибути – чадър и шезлонг. „Не може никой да бъде принуждаван да си купува нещо, което не му трябва”, категоричен бе той.Димитър Маргаритов припомни, че по време на почивката си в България туристите от чужбина могат да разчитат на безплатна помощ от функциониращия към КЗП . „В него работят няколко млади и грамотни момичета и момчета, които са в състояние да окажат съдействие на чуждестранните граждани, включително когато те са се завърнали в своите страни и са установили тогава, че има някакъв проблем със закупена стока или пък на място не са успели да решат проблема с некачествена услуга”, каза още той.", "date": "2019.08.22", "title": "КЗП: Все още има дефицит на информация за правата на потребителите, но нещата се подобряват"}
{"url": "https://www.novinite.bg/articles/179443/Rusiya-da-varne-Krim-na-Ukrajna-sreshtu-zavrashtane-v-G-8-predlaga-Zelenski", "text": "Володимир Зеленски предложи на Русия да върне на Украйна Крим, за да получи обратно мястото си в групата на най-влиятелните страни в света Г-8, пише РИА „Новости“, предаде БГНЕС.Зеленски написа на страницата си във Фейсбук, че Русия трябва да сложи край на конфликта в Източна Украйна и да освободи украинците, които са в руски затвори. По този начин страната ще даде сериозен сигнал, “че иска мир и е готова отново да заеме мястото си в дневния ред на голямата дипломация”.По-рано стана ясно, че американския президент Доналд Тръмп се е съгласил с предложението на френския държавен глава Еманюел Макрон, на срещата на Г-7 в САЩ през 2020 г. да бъде поканена и Русия.За връщането на Русия в Г-8 Макрон каза, че то би било грешка без преди това да е разрешена кризата в Украйна. Срещу връщането на Русия се обявиха още премиера на Великобритания Борис Джонсън и канцлерката на Германия Ангела Меркел.", "date": "2019.08.22", "title": "Русия да върне Крим на Украйна срещу завръщане в Г-8, предлага Зеленски"}
{"url": "https://www.novinite.bg/articles/179453/Hvanaha-155-mastarboksa-cigari-bez-banderol-za-mesec-okolo-Dunav-most", "text": "155 640 къса /7782 кутии/ цигари иззеха митнически служители от Главна дирекция „Митническо разузнаване и разследване“ /ГД МРР/ при проверки в районите на  ГКПП Дунав мост - Русе и ГКПП Дунав мост - Видин, извършени в последния месец (в периода 20 юли - 20 август 2019 г). Голяма част от цигарите са били укрити в пригодени тайници кухини в пътнически микробуси, леки и товарни автомобили. Установено е, че цигарите са пренасяли 7 български и 7 чуждестранни граждани.146 360 къса /7318/ кутии от задържаните цигари  са с валиден  български акцизен бандерол и от различни търговски марки. Те са открити в няколко случая, в естествените кухини на превозни средства – автомобили и микробуси, пътуващи от България за Румъния, както и в багажа на двама пътници.При митническите проверки районите на  Дунав мост - Русе и Видин са иззети и 9280 къса /464 кутии/ цигари без български акцизен бандерол, от различни търговски марки. При два от случаите цигарите са открити в товарни автомобили с румънска регистрация. Други 1080 къса нелегални цигари без български бандерол с надписи „For duty free sale only“ са иззети при проверка на товарен автомобил с турска регистрация на ГКПП Силистра. Срещу шофьора на автомобила, турски гражданин, е съставен акт за установеното административно нарушение.   ", "date": "2019.08.22", "title": "Хванаха 155 мастърбокса цигари без бандерол за месец около Дунав мост"}
{"url": "https://www.novinite.bg/articles/179438/Zaradi-vcherashnite-bombeni-zaplahi-Povishavat-nivoto-na-sigurnost-po-aerogarite", "text": "Засилени мерки за сигурност има на летищата в София, Пловдив, Варна и Бургас след вчерашните бомбени заплахи, предаде БГНЕС. Те бяха изпратени до летища и няколко медии по имейл. Сигналът за бомба на Летище София – Терминал 1, е получен в 09:20 ч. Не се наложи евакуация на хора, като няма и прекъсване на полети.Евакуация се наложи на пътници на Летище Пловдив след полученото предупреждение за бомба малко след 10:30 ч.Фалшив сигнал за бомба имаше и в БНТ. Служителите на Националната телевизия бяха евакуирани за 3 часа. По информация на МВР вчера подобни съобщения са били разпратени и в други държави от ЕС, предаде бТВ. Схемата е била същата – сигналите са били до летища и медии.Във връзка с получените сигнали от отдел „Киберпрестъпност“ при ГДБОП са извършени проверки и е установено, че за изпращане на заплашителните съобщения са използвани анонимизиращи интернет ресурси и услуги на доставчици на електронни съобщения извън територията на България.  ", "date": "2019.08.22", "title": "Заради вчерашните бомбени заплахи: Повишават нивото на сигурност по аерогарите"}
{"url": "https://www.novinite.bg/articles/179439/Tesnolinejka-mejdu-Septemvri-i-Dobrinishte-dnes-nyama-da-ima-zaradi-remont-na-lokomotiva", "text": "Днес няма да се движат пътнически влак „Родопи” № 16103 от Септември за Добринище, който заминава по разписание от Септември в 08:45 ч., както и пътнически влак „Родопи” № 16106 от Добринище за Септември, който по разписание тръгва от Добринище в 14:15 ч.За обслужване на клиентите на БДЖ ще бъдат осигурени автобуси.Причината за отмяната на влаковете е свързана с планов ремонт на обслужващия съставите локомотив, който трябва да бъде извършен с цел гарантиране безопасното придвижване на композициите.„БДЖ - Пътнически превози” ЕООД поднася извинение на своите клиенти, които са планирали пътуване с тези влакове на същата дата.По отношение на изчакващите за ремонт локомотиви има уверение от страна на доставчика на необходимите части, че ще са налични в края на този месец, след което машините ще бъдат ремонтирани и готови за експлоатация.  ", "date": "2019.08.22", "title": "Теснолинейка между Септември и Добринище днес няма да има заради ремонт на локомотива"}
{"url": "https://www.novinite.bg/articles/179441/Chastnik-i-Stolichna-obshtina-puskat-spodeleno-polzvane-na-eltrotinetki", "text": "В София стартира първата частна услуга за споделено ползване на електрически тротинетки, съобщиха от Столичната община. Тя започва да работи от днес, предаде БГНЕС.В подкрепа на засилващия се интерес на гражданите към алтернативите на придвижването с автомобил, в централната градска част на София вече започна обособяването на повече от 200 нови локации за безплатно паркиране на велосипеди, мотопеди и тротинетки. Това прави София един от първите градове в света, които определят специални места за паркиране на споделени превозни средства преди тяхното навлизане. Мярката е част и от стратегията на града да подобри качеството на въздуха в София. Един от основните замърсители е именно автомобилният трафик.Опитът на редица други европейски столици показва, че нерегулираното паркиране на електрически тротинетки създава трудности на пешеходците и останалите участници в движението.Инициативата за обособяване на места за безплатно паркиране на велосипеди, мотопеди и тротинетки е осъществена от “Зелена София”, “Софпроект” и Център за градска мобилност с подкрепата на Столична Община и цели да окуражи повече хора да избират този начин на придвижване.Друга важна тема освен регламентиране на паркирането, е безопасността по време на движение. Столична община и Държавна агенция “Безопасност на движението по пътищата” работят съвместно по регламентиране на ползването на електрическите тротинетки чрез предложение за изменение в Закона за движение по пътищата. Междувременно всеки, който се възползва от услугите за споделено ползване на електрически тротинетки трябва да се съобразява с правилата за безопасност, които операторите на услугата ясно ще комуникират.В последните години делът на хората, използващи велосипед за придвижване в града, се е повишил, като към момента той е малко под 2%. Пилотно проучване на “Визия за София” и “Зелена София” на нагласите на мениджъри и служители в големи компании в София показа, че пътуващите с велосипед до и от работното място, най-често изминават между 3 и 4 км.", "date": "2019.08.22", "title": "Частник и Столична община пускат споделено ползване на ел.тротинетки"}
{"url": "https://www.novinite.bg/articles/179457/AIP-shte-proveri-razchistvaneto-na-smetishteto-pod-Struma", "text": "Утре - 23 август, в 8:30 ч. председателят на Управителния съвет на Агенция „Пътна инфраструктура“ Георги Терзийски ще провери работата по разчистването на пространството под моста при 62-ри километър на магистрала „Струма“ от незаконно струпаната смет в обхвата на магистралата.За улеснение на трафика, от 14 ч. петък до 20 ч. в събота включително, превозните средства над 12 тона, пътуващи към Кулата, ще бъдат пренасочвани от „Струма“ към Е-79 при пътен възел „Долна Диканя“. При пътен възел „Бобошево“ тежкотоварните камиони отново ще продължават пътуването си по автомагистралата. Обходният маршрут за всички останали превозни средства е от п. в. „Дупница“ по път I-1 (E-79) до п. в. „Бобошево“ на „Струма“ и обратно.Утре изтича срокът, в който директорите на всичките 27 областни пътни управления в страната трябва да представят на УС на АПИ доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица.", "date": "2019.08.22", "title": "АИП ще провери разчистването на сметището под „Струма“"}
{"url": "https://www.novinite.bg/articles/179454/Obshtina-Burgas-vavede-30-km-ch-ogranichenie-na-skorostta-v-nyakolko-rajona", "text": "В Бургас се обособяват няколко зони, в които максималната скорост за движение на автомобилите се ограничава до 30 км/час. Целта на мярката е да се намалят инцидентите с тежки последствия на пътя.С максимална скорост до 30 км/час ще се движат автомобилите в района на централната градска част, заключен между улиците \"Булаир\", \"Цар Симеон I\", \"Св. св. Кирил и Методий\" и \"Александровска\". Ограничението ще е в сила и за цялата територия на кварталите \"Сарафово\" и \"Крайморие\".Причините за ограничението на скоростта в посочените места са няколко. Едната е, че това са гъсто населени райони. В тях има училища, детски градини, паркове, зони за отдих и каране на велосипеди. Това от своя страна води до интензивно движение на пешеходци и по-голям риск от инциденти, особено през активния летен сезон.Мярката ще има положителен ефект в няколко посоки. На първо място ще намалеят пътните инциденти с тежко пострадали и ще се даде предимство на пешеходците и велосипедистите. Ще се ограничи и нивото на замърсяване на въздуха от автомобилни газове. Нивото на шум също ще спадне, когато колите се движат по-бавно. От друга страна ще се подобри пропускателната способност на улиците.Практиката показва, че при пътен инцидент, ако автомобилът се движи с 30 км/час, шансът на пешеходеца да се отърве само с леки травми е 95 %. При удар със скорост от 50 км/час, шансът на пешеходеца намалява на 60 %. А при 65 км/час - вероятността пешеходецът да оцелее е 20 %.  В Бургас вече е правен опит за обособяване на зона с ограничение на скоростта до 30 км/час. Това се случи по време на първия учебен ден миналата година в района на ОУ \"Братя Миладинови\". Резултатите показват, че по време на експеримента не е имало пътни инциденти или затруднение на движението.Въвеждането на ограничението се прави с решение на Комисията по безопасност на движение по пътищата към Община Бургас. То е мотивирано и от постъпилите множество сигнали от граждани за управление на превозни средства с несъобразена скорост и големия риск от инциденти.Подобна мярка от години се прилага в градове с високо ниво на пътна безопасност, като Лондон, Париж, Берлин, Мадрид и Ню Йорк.", "date": "2019.08.22", "title": "Община Бургас въведе 30 км/ч ограничение на скоростта в няколко района"}
{"url": "https://www.novinite.bg/articles/179451/Nyama-da-plashtat-obezshteteniya-na-hora-gledali-poveche-ot-5-praseta-v-zadniya-si-dvor", "text": "Кметовете на населените места, които попаднаха в 20-километровите санитарни зони около индустриалните свинеферми, разполагат с още 4 дни, за да изготвят списъци на дребните стопани, подлежащи на подпомагане с 300 лева.Пред БНР д-р Александра Митева от Агенцията по безопасност на храните обясни, че „това са пари за почистване и дезинфекция“. И уточни, че става дума само за стопаните, отглеждали в задните си дворове до 5 прасета, не повече.„Това са стопани, които са предприели действия по почистване и дезинфекция след извършено доброволно клане и усвояване на месото в личните им стопанства, попадащи в 20-километровите санитарни зони около индустриалните свинеферми, както и високорисковите зони, определени от епизоотичните комисии“, каза тя в предаването \"Преди всички\" на програма \"Хоризонт\".Изплащането на парите ще започне от 1 септември. В общините са подават заявления по образец, за да се получат парите. ", "date": "2019.08.22", "title": "Няма да плащат обезщетения на хора, гледали повече от 5 прасета в задния си двор"}
{"url": "https://www.novinite.bg/articles/179446/Tramp-vleze-v-prerekaniya-s-Ford-zaradi-ekonormite-v-kolite", "text": "Президентът на САЩ Доналд Тръмп атакува автомобилните производители, които не подкрепиха идеята му, да отмени екологичните норми, въведени от Барак Обама. Тръмп спомена специално Ford, които се договориха с ръководения от демократите щат Калифорния, който има едни от най-стриктните изисквания за ниска консумация на гориво от бъдещите модели автомобили, пише Ройтерс, предаде БГНЕС.Въпреки че концентрираха недоволството на Тръмп, Ford не бяха единствения производител, който се включи в доброволното споразумение. Honda, BMW и Volkswagen също приеха нормите на Калифорния.Изискванията на Златния щат са по-малко стриктни от тези, които включваше плана на Барак Обама, но значително по-стриктни от предложените от Доналд Тръмп.Тръмп каза, че основателят на легендарната компания Хенри Форд би бил “много разочарован ако види какво правят наследниците му в наше време.” Според президентът на САЩ, ако се съобразят с екологичните изисквания на Калифорния, Ford ще произвеждат “по-скъпи коли, които не са толкова сигурни и не работят толкова добре.”Компанията отговори в изявление, че е фокусирана върху опазването на околната среда, както и върху запазването на достъпите цени на своите модели. Няма доказателства, че изискванията за по-ниска консумация на гориво по някакъв начин намаляват представянето на автомобилите, както твърди Доналд Тръмп.Както природозащитници, така и властите в редица американски щати, оспорват позицията на президента, че предложените от него правила за новите модели автомобили, ще ги направят по-сигурни или значително ще намалят цената им.Според повечето анализи, най-изгоден за потребителите би бил варианта, предложен от Барак Обама, защото спестяванията от цената на горивото ще са най-значителни.", "date": "2019.08.22", "title": "Тръмп влезе в пререкания с Ford заради еконормите в колите"}
{"url": "https://www.novinite.bg/articles/179447/Nad-12-rast-na-turisticheskite-ni-patuvaniya-prez-proletta", "text": "През второто тримесечие на 2019 г. 1.22 млн. български граждани са реализирали туристически пътувания . Преобладаващата част от тях - 75.7%, са пътували само в страната, 19.1% - само в чужбина, а 5.2% са пътували както в страната, така и в чужбина. В сравнение със същото тримесечие на 2018 г. общият брой на пътувалите лица на възраст 15 и повече навършени години нараства с 12.4%, показват данните на Националния статистически институт.През второто тримесечие на 2019 г. най-много са пътували българите на възраст 25 – 44 години - 548 хил., или 44.9% от всички пътували лица. Във всички възрастови групи преобладава относителният дял на пътуванията в страната, като най-висок е при лицата на възраст 65 и повече навършени години - 78.0% от пътувалите в тази възрастова група. При пътуванията в чужбина делът на пътувалите лица на възраст 25 - 44 години е най-голям - 19.9% от пътувалите в съответната възрастова група.По-голяма част от туристическите пътувания на лицата на възраст 15 и повече навършени години както в страната (46.2%), така и в чужбина (78.4%) са били с цел „почивка и екскурзия“.През второто тримесечие на 2019 г. като самостоятелни са били регистрирани 1.486 млн., или 89.2% от общия брой лични пътувания. Относителният дял на самостоятелните пътувания без резервация в страната е 94.2%, а на тези в чужбина - 68.5%.В структурата на разходите по видове с най-голям относителен дял в страната са тези за храна - 37.8%, докато в чужбина са разходите за транспорт - 29%.През второто тримесечие на 2019 г. средният разход при пътуване с лична цел на едно лице на възраст 15 и повече навършени години е 198.34 лв. в страната и 658.74 лв. в чужбина.Същевременно разходите на едно лице за професионално пътуване са средно 168.82 лв. в страната и 1 198.35 лв. в чужбина. ", "date": "2019.08.22", "title": "Над 12% ръст на туристическите ни пътувания през пролетта"}
{"url": "https://www.novinite.bg/articles/179444/Zapochnalata-proizvodstvo-na-avtochasti-v-Bahovica-germanska-kompaniya-misli-za-vtori-zavod-u-nas", "text": "Главният секретар Владимир Туджаров е на работно посещение в Германия Главният секретар на Министерството на икономиката Владимир Туджаров е на работно посещение в Германия. Той участва в работна среща с ръководството на Индустриално-Търговската камара в гр. Дуисбург, Федерална провинция Северен Рейн Вестфалия. На срещата присъстваха почетният консул на България за Северен Рейн Вестфалия - г-н Йостмайер и представител на Агенцията за инвестиции на Федералната провинция. След проведените срещи бе договорено да бъде организирано посещение на делегация от Федералното министерство на икономиката и бизнес средите в Германия на няколко индустриални зони в България. След запознаване на място с добрите практики на страна ни, немските партньори ще придобият и преки впечатления от инвестиционния климат в България.В рамките си визитата си, главният секретар се срещна и с изпълнителния директор на завода за автомобилни компоненти, Voss Automotive, г-н Стефан Отто. Германският концерн Voss Automotive има свои представителства в над 13 страни по света, а от началото на месец май 2019 г. стартира и производственият процес в завода им в България. Господин Отто сподели своите добри впечатления за бизнес климата в България и ни информира, че завода вече е сертифициран от страна на VW груп.По време на срещата стана ясно, че немската компания обмисля изграждането на нов завод в Източна Европа. В тази връзка беше обсъдена и възможността тя да бъде реализирана отново в България, но с друга локация. Владимир Туджаров подчерта предимствата на страна ни, като изтъкна наличието на благоприятна среда за развитието на бизнеса с автомобилни компоненти у нас, както и оказване на подкрепа от министъра на икономиката Емил Караниколов и българското правителство.", "date": "2019.08.22", "title": "Започналата производство на авточасти в Баховица германска компания мисли за втори завод у нас"}
{"url": "https://www.novinite.bg/articles/179458/Plashtame-po-skapo-parno-za-minalata-zima-zaradi-po-dalag-sezon-po-niski-temperaturi-i-po-visoka-cena", "text": "Отоплителен сезон 2018/2019 е по-дълъг и по-студен в сравнение с предходния – 174 дни с отопление със средно дневни температури 4,40 градуса, отчитат от топлинния счетоводител „Техем“. За сравнение миналата година софиянци са използвали отопление 168 дни със средно дневни температури 5,49 градуса. Средната температура за януари 2019 г. е минус 0.8 градус, докато в януари 2018 г. е била 1,4.В резултат 59,9% от клиентите на „Техем“ в София са получили изравнителни сметки със суми за доплащане към „Топлофикация София“, докато останалите 40,1% ще възстановяват средства от топлофикационното дружество. За сравнение миналата година това съотношение е било 53% към 47% в полза на тези, които са възстановявали суми.„За първи път отчитаме такава голяма разлика между клиентите, които имат да доплащат и тези, на които ще възстановяват суми от „Топлофикация София“, защото като цяло сградите са потребили повече енергия от фактурираната им през сезона“, обяви Милена Стоянова, управител на „Техем“.Близо 13% от клиентите на дружеството в София пък са получили изравнителни сметки със суми за възстановяване или доплащане до 10 лв. „Това са 22 912 индивидуални клиенти с изравнителна сметка, в която сумите за доплащане или възстановяване са до 10 лв. Това означава, че през зимата фактурираната им енергия за отопление и топла вода е била много близо до реалното им потребление“, коментира още Милена Стоянова.Увеличението на цената с 16%, както и повечето потребена енергия сравнено с предходния сезон, водят до увеличение на сметките в различния тип жилища. Ако в миналата година отоплителният сезон за имотите от 50 до 70 кв. м средно е струвал 522,22 лв., то тази година средните стойности се увеличават до 721,26 лв.В резултат на отчетната кампания данните на „Техем“ сочат, че 1 588 клиенти в София или 0,87% не са осигурили достъп за отчет на уреди и водомери. Тези клиенти в момента са получили изравнителни сметки на максимална мощност поради неосигурения достъп. Припомняме, че в Наредбата за топлоснабдяване са предвидени санкции при неотчетени, стари или липсващи индивидуални водомери, а именно служебен разход до 280 л./ден на човек (на месец това означава до 8 куб. м или годишно до 100 куб. м на човек). Неосигурилите достъп за отчет могат в 90-дневен срок да заявят такъв. От топлинния счетоводител отчитат, че броят клиенти, които не осигуряват достъп до уредите си за годишен отчет продължава да намалява. От топлинния счетоводител уточняват, че тенденцията се дължи и на уредите с дистанционен отчет, които клиентите избират да монтират в домовете си.Всички клиенти на „Техем“ с индивидуални разпределители в София ще получат корекции на изравнителните сметки. За 5000 сгради, клиенти на топлинния счетоводител в София, вече са изработени корекции на изравнителните сметки, които ще бъдат предадени на „Топлофикация София“ и фактурирани със сметките за месец август към 15 септември 2019 г. Причината за това е допусната неточност при ръчно въвеждане на данни за среднодневните температури за 15 дни в месец декември 2018 г. Допуснатата неточност е констатирана от „Техем“ след изпращане на първоначалните информационни фактури. Реално последствия за клиентите няма да има, защото корекциите вече са направени в 30-дневния период за рекламации. Корекциите не засягат сградите с апартаментни топломери и тези, които са ползватели само на топла вода. ", "date": "2019.08.22", "title": "Плащаме по-скъпо парно за миналата зима заради по-дълъг сезон, по-ниски температури и по-висока цена"}
{"url": "https://www.novinite.bg/articles/179456/BDJ-organizira-patuvane-s-paren-lokomotiv-mejdu-Septemvri-i-Velingrad-za-Dena-na-Saedinenieto", "text": "На 6-и септември /петък/ БДЖ организира атракционно пътуване по теснолинейката между Септември и Велинград по повод Деня на Съединението на България. Специалното пътуване ще се осъществи за всички клиенти на националния жп превозвач, които проявяват интерес към ретро подвижния състав и живописния маршрут. В празничния ден пътническата композиция ще бъде теглена от теснопътния парен локомотив № 609.76 – доставен у нас точно преди 70 години.Атракционният влак ще замине от гара Септември в 10:35 ч., като при пристигането си във Велинград ще бъде организирано посрещaне от местната община. В обратното направление композицията с ретро локомотива ще потегли от гара Велинград в 16:15 ч. Ретро влакът ще бъде украсен от сдружението „За теснолинейката”, които ще се погрижат и за доброто настроение на пътниците. Композицията ще се движи в състав от шест пътнически вагона.Цената на билета за влака с парния локомотив № 609.76 между Септември и Велинград ще бъде 25.50 лв. за пътуване в двете посоки (с включени запазени места). Децата до 7-годишна възраст ще пътуват безплатно без да ползват отделно седящо място, като при закупуване на билети е необходим документ, удостоверяващ тяхната възраст.Националният железопътен превозвач напомня, че децата на възраст до 10 години задължително пътуват с придружител. Продажбата на билети и резервацията на запазени места за пътуване с атракционните влакове ще започне от петък (23-и август). Билети могат да бъдат закупени от железопътните бюра в столицата, както и от гарите София, Пловдив, Пазарджик и Септември.***Теснопътен парен локомотив № 609.76 е произведен в заводите Chrzanow Полша през 1949 г., след което е въведен в експлоатация по теснолинейните 760 mm железопътни линии Септември-Добринище и Варвара-Пазарджик. Експонат е от музейната колекция на БДЖ. Възстановен е отново за движение точно преди 15 години и към момента е единственият парен локомотив по теснолинейката в експлоатация.Извършва атракционни, юбилейни, туристически пътувания и участва във филмови продукции по една от най-атрактивните железопътни дестинации в България от Септември до Добринище.", "date": "2019.08.22", "title": "БДЖ организира пътуване с парен локомотив между Септември и Велинград за Дена на Съединението"}
{"url": "https://www.novinite.bg/articles/179459/Sled-sreshta-s-Makron-Boris-Djonsan-veche-iska-sdelka-za-Brekzit", "text": "Британският премиер Борис Джонсън каза на френския президент Еманюел Макрон, че иска сделка за Брекзит, допълвайки, че бил „мощно насърчен“ от разговора си с германския канцлер Ангела Меркел., предаде БГНЕС.  “Искам да стане абсолютно ясно … Искам сделка”, каза Джонсън. “Мисля, че можем да постигнем сделка и то добра сделка”, допълни британският премиер.Френският президент Еманюел Макрон призова за “полезен” месец на разговори с Великобритания за намиране на решение за излизането от ЕС, като добави, че всеки план трябва да бъде в рамките на съществуващото споразумение за оттегляне.“Трябва да се опитаме да имаме полезен месец”, каза Макрон заедно с британския премиер Борис Джонсън, като добави, че е възможно да се намери “нещо интелигентно” през следващите 30 дни. Но френският президент добави, че подобно решение не трябва да бъде “далеч от основите”, които вече са договорени. ", "date": "2019.08.22", "title": "След среща с Макрон: Борис Джонсън вече иска сделка за Брекзит"}
{"url": "https://www.novinite.bg/articles/179440/Edin-mesec-arest-za-shefkata-na-specprokuraturata-na-Severna-Makedoniya", "text": "Наказателният съд в Скопие наложи мярка задържане под стража от 30 дни на ръководителя на Специалната прокуратура Катица Янева, предаде БГНЕС.Веднага след заседанието Янева прехвърлена в ареста на затвора в “Шутка”. Днес тя ще може да присъства на погребението на майка си, която почина вчера. Задържането бе поискано от Прокуратурата за борба срещу организираната престъпност и корупция. Главният прокурор на Република Северна Македония Любомир Йовевски съобщи, че има достатъчно данни, че “Катица Янева е извършила злоупотреба с власт” при аферата “Рекет” с цел облагодетелстване. Няма данни, че политици са замесени в тази афера, заяви Йовевски и уточни, че при обиска вчера е иззет и компютъра на Янева. Йовевски съобщи, че Катица Янева е влияела върху освобождаването и връщането на паспорта на обвиняем, а след това е предложила смекчаващи обстоятелства на обвиняемия по делото „Империя“ и превръщането му в свидетел. Вчера спецполицаи извършиха обиск на дома на Катица Янева в скопския квартал “Козле” и в офисите й. Вчера тя даде и първите си показания по аферата “Рекет”.В средата на месец юли стана ясно, че македонският олигарх Орце Камчев, който е разследван за пране на пари, злоупотреба с власт и участие в организирана престъпна група е бил рекетиран от двама души Боян Йовановски – Боки 13 и Зоран Милевски – Зоки Кичеец. Те са му поискали 8 млн. евро, за да спре разследването срещу него. Камчев е дал 1.5 млн. евро в брой на двамата. Йовановски и Милевски, в разпространени аудио записи твърдят, че ще уредят въпроса на Камчев с помощта на Катица Янева. От 15 юли Йовановски и Милевски се намират в ареста.Йордан /Орце/ Камчев беше предложен за почетен консул на страната ни миналата година, но властите в Скопие не подкрепиха това предложение. От публикуваните документи на разследващите стана ясно, че Камчев притежава и български паспорт.Камчев беше един от най-приближените на клана на Никола Груевски – Сашо Миялков, които в продължение на 10 години управляваха Македония контролирайки всеки един аспект от живота в страната. Наред с многото си бизнеси Орце, както е известен Камчев, контролираше медии, провеждащи активна антибългарска кампания в угода на Груевски, който избяга в багажника на автомобил и в момента се укрива в Унгария.Камчев заедно с бившия премиер Груевски и бившия директор на службата за сигурност Миялков освен за пране на пари, са разследвани още за злоупотреба с власт и организирана престъпна група. Олигархът също така е разследван за незаконно финансиране на партията на Груевски с над 250 хиляди евро. Камчев и бившият шеф на службите бяха арестувани от македонските власти през ноември 2018 г. и пуснати под домашен арест малко преди нова година. ", "date": "2019.08.22", "title": "Един месец арест за шефката на спецпрокуратурата на Северна Македония"}
