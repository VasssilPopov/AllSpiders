{"url": "https://www.novinite.bg/articles/182462/Nyama-da-ima-deficit-na-priroden-gaz-v-Balgariya", "text": "Няма да има дефицит на природен газ в България ако от 1 януари Русия спре доставките на газ за Украйна. Това каза в Раднево министърът на енергетиката Теменужка Петкова.Според Теменужка Петкова са предприети всички мерки и в страната ни не се очаква липса. Енергийният министър взе участие в церемонията по предаване за експлоатация на два нови многокофови роторни багера в \"Мини Марица-изток\".Проектирането и изработката на двата нови багера на стойност близо 26 млн. евро и е финансирано със средства от Международен фонд \"Козлодуй\" и със собствени средства на дружеството. Въвеждането в експлоатация на два нови роторни багера едновременно се случва за първи път в историята на дружеството.България има сключен договор за доставки на природен газ, българските граждани трябва да бъдат спокойни, че подобна опасност няма. Както знаете в нашата енергийна стратегия още в края на миналата година ние включихме два много важни проекта, свързани именно със сигурността на доставките, с диверсификацията на маршрутите, източниците за доставка на природен газ.Това е разширението на газопреносната инфраструктура на територията на България - от българо-турска до българо-сръбска граница и изграждането и участието на България в терминала за втечнен природен газ на Александруполис, добави Петкова.Знаете, че и по двата проекта на практика се работи. По отношение на разширението на газопреносната инфраструктура на територията на България е готово трасето от 11 км от турско-българска граница. Така че хората трябва да бъдат спокойни и няма никакъв проблем свързан с доставките на природен газ, каза още министърът.", "date": "2019.11.14", "title": "Няма да има дефицит на природен газ в България"}
{"url": "https://www.novinite.bg/articles/182484/Veliko-Tarnovo-posreshta-zimata-s-1700-tona-materiali-protiv-led-i-20-mashini-v-gotovnost", "text": "Велико Търново е в готовност за предстоящия зимен сезон, стана ясно по време на срещата на разширената работна група, свикана от кмета Даниел Панов. В комисията под председателството на заместник-кмета проф. Георги Камарашев участваха експерти от общината, представители на институции, фирми по снегопочистване и зимна поддръжка, експлоатационни дружества и експерти по градоустройство. 1700 тона инертни материали има в наличност компанията, ангажирана с почистването на пътната мрежа при зимни условия. 20 са машините, приведени в готовност. Вече е въведено постоянно дежурство.В пълна готовност е и общинското предприятие „Зелени системи“, което отговаря за тротоарите, стълбищата и обществените пространства. Малогабаритни машини за снегопочистване са осигурени за улиците в кв. „Варуша“. С достатъчно количество пясъчно-солна смес и материали против заледяване разполага и фирмата, която отговаря за поддръжката на общинската пътна мрежа. Техниката е в готовност, а при влошени условия са осигурени и машини в резерв. От експлоатационните дружества имат сформирани дежурни екипи, които да реагират максимално бързо при проблеми с тока, водата и съоръженията по газопреносната мрежа.", "date": "2019.11.14", "title": "Велико Търново посреща зимата с 1700 тона материали против лед и 20 машини в готовност"}
{"url": "https://www.novinite.bg/articles/182485/Senzorite-za-bolni-ot-diabet-ostavat-luks-za-povecheto-pacienti", "text": "Сензорите, които се имплантират на болните от диабет, все още остават лукс за повечето пациенти, алармират лекари от Пловдив. Месечно консумативът струва над 500 лева и не всеки може да си го позволи. Въпреки че в края на октомври Здравната каса обяви, че догодина ще реимбурсира стойността на 1500 сензора, на този етап няма фирма, която да е пожелала да ги внася за българските пациенти.Инсулинът, който превръща диабета от смъртоносна в хронична болест, е открит преди близо 100 години. У нас лечението с инсулин е на много високо ниво, но достъпът до новите технологии все още не е държавна политика, а по-скоро личен избор, свързан с финансовите възможности на болните. Доц. д-р Нарцис Калева - ендокринолог-педиатър в УМБЛ \"Св. Георги\" - Пловдив: Преди няколко дни от министерството на здравеопазването обявиха, че за някои от българските деца щяло да има сензори - кои са тези деца, кой ще ги получи... кой не е нуждаещ се, проблемът лесно беше разрешен, защото се оказа, че няма кой да внесе сензори. Няма фирма която да има интерес към малката финансова пазарна единица България. За да закупи сензори за болни от диабет деца пловдивска благотворителна организация дарява на детската клиника към УМБАЛ \"Свети Георги\" 24 000 лв. Доц. д-р Нарцис Калева: Вместо еднократно чрез убождане да бъде измерена кръвната захар, поставеният подкожно сензор, който се сменя на всеки 14 дни, на всеки 5 минути мери стойността на кръвната захар. Тези неща не може да се решават от благотворителни организации, не трябва ние да разделяме децата на нуждаещи се или ненуждаещи се. Това трябва да бъде задача на държавата. Със съжаление доц. Калева ни разказа и за изобретението на българския математик д-р Борис Ковачев, който е разработил математически алгоритъм за лечението на диабет чрез изкуствен панкреас. В неговите групи има малки пациенти от Източна Европа, но не и от България.", "date": "2019.11.14", "title": "Сензорите за болни от диабет остават лукс за повечето пациенти"}
{"url": "https://www.novinite.bg/articles/182487/84-godishna-jena-pochina-sled-padane-s-e-trikolka", "text": "84-годишна жена почина след падане с електрическа триколка в Русе, съобщиха от полицията. Произшествието е станало на 11 ноември около 15:30 часа. Жената се е движела с електрическа триколка в пътната лента на булевард в посока от Сливо поле към село Борисово, при което е загубила управление над превозното средство, то се е обърнало и е паднала на асфалта. Пострадалата е била настанена в болницата, откъдето на 13 ноември са съобщили, че е починала. По случая е образувано досъдебно производство.", "date": "2019.11.14", "title": "84-годишна жена почина след падане с е-триколка"}
{"url": "https://www.novinite.bg/articles/182464/V-Svetovniya-den-za-borba-s-diabeta-kakvo-tryabva-da-znaem", "text": "Проф. д-р Вернер Валдхойзъл е член на Европейската асоциация за изследване на диабета и ръководител на Катедра по ендокринология и метаболизъм към Медицинския университет във Виена. Освен това практикува в частната клиника Wiener Privatklinik. По повод световния ден за борба с диабета той споделя, че за да намалим риска от развитие на диабет тип 2 трябва да следим телесното си тегло и да избягваме западния висококалоричен начин на хранене.Какви са причините и основните рискови фактори за развитие на диабет? Диабетът е хетерогенно заболяване и като такова се разделя на две основни групи:1. Диабет тип 1 е тежко и - ако не се лекува - животозастрашаващо заболяване, изискващо доживотно лечение с инсулин. 2. Диабет тип 2 започва бавно и е основната причина за усложнения, медиирани от диабет, т.е. увреждане на бъбреците, очите, сърцето и нервите.В началото е необходимо цялостно адаптиране на начина на живот и по-късно потенциално антидиабетни лекарства и / или инсулин.Доколко при това заболяване има значение фамилната история и може ли диабетът да бъде избегнат? Докато рискът от развитие на диабет тип 1 за общата популация на възраст 20 години е само 0,3%, този на деца с баща диабетик тип 1 е около 6% (но при майка с диабет само 2%) , докато съгласуваността между еднояйчни близнаци е около 50%. Диабет тип 2 е преобладаващата форма на диабет и представлява над 90% от всички пациенти с повишена кръвна глюкоза. Разпространението му рязко се е увеличило с урбанизацията и вестернизацията на начина на живот от около 1,5% през 1950 г. до приблизително 8-10% днес.Съгласуваността на диабет тип 2 сред еднояйчни близнаци е около 90%, докато рискът от развитие на болестта се различава в зависимост от начина на живот, възрастта и етническата принадлежност. Какво препоръчвате на хората предразположени към развитие на диабет? За да се намали риска от развитие на диабет тип 2, пациентите трябва да избягват наднорменото тегло и затлъстяване, физическото бездействие и висококалорична западна диета, включително сладки безалкохолни напитки от всякакъв вид.Каква е връзката между диабета и бременността? Защо често бременните жени имат проблеми с нивата на кръвната захар и кога това може да бъде опасно за бебетата. Всяко повишено ниво на кръвна захар по време на бременност се нарича \"гестационен диабет\" и е потенциално опасно за бебето.Тъй като бременността като такава е състояние на инсулинова резистентност поради множество хормонални промени, настъпващи в майката, тя може преждевременно да превключи всяко скрито преддиабетно състояние на майката в явно диабетно състояние (или диабет тип 1 или тип 2). Тъй като всяко повишаване на глюкозата в майчината кръв може да бъде вредно за плода в утробата, като потенциално причинява малформации, прекалено голям размер на тялото на плода и метаболитни увреждания, е изключително важно да се диагностицира гестационен диабет възможно най-рано.Има ли нови и по-ефективни терапии? При диабет тип 1 правилната грижа изисква лечение с инсулин за цял живот. Успехът му обаче зависи до голяма степен от адекватното образование и коопериране от страна на пациентите. За целта пациентите са подпомогнати с множество различни инсулинови състави, които, макар и отчасти нови, не заместват нуждата от правилното спазване на препоръките за лечение от страна на пациента.При Диабет тип-2: Предпоставка за всяко лечение е нормализиране на телесното тегло и физически упражнения. Множеството налични нови лекарства не заместват дългосрочните промени в начина на живот и адекватното сътрудничество на пациента. Освен медицинското лечение какво препоръчвате на пациентите си като промяна в начина на живот? Винаги помнете, че като променяте начина си на живот, телесното тегло и боравите успешно с предписаната инсулинова терапия вие полагате грижи за вашето собствено здраве. Кога можем да кажем,че диабетът е добре контролиран? И диабет тип 1 и тип 2 са добре контролирани, ако дългосрочната кръвна захар, измерена с HbA1c, е между 6,5 и 7,5%, а кръвната захар варира между 100 mg / dl [5,5 mM, на гладно] и 180 mg / dl [10 mM, 1 час след хранене]. За пациенти с гестационен диабет контролът на кръвната захар трябва да бъде малко по-строг [обхват: <95 <(5.0 mM, на гладно) до 120 mg / dl (6.7 mM, 2 часа след хранене)].", "date": "2019.11.14", "title": "В Световния ден за борба с диабета - какво трябва да знаем"}
{"url": "https://www.novinite.bg/articles/182458/Manolova-Za-kogo-e-shunkata-v-Byudjeta-za-priyatelskite-kragovene-za-grajdanite", "text": "„За кого е шунката в Бюджет 2020? За приятелските кръгове отново, не и за хората с увреждания, които бяха ощетени, не и за майките, на които майчинството за пета година остава 360 лева, а в София 7000 деца са извън яслите и градините, не и за военноинвалидите и хората с наследствени пенсии, които пак остават ощетени, не и за медицинските сестри, на които се обяснява, че има 400 млн. лв. повече в бюджета, но техните заплати не се пипат.Миналата година парите бяха с 500 млн. лв. повече и кой техен проблем се реши?” Това каза в сутрешния блок на БНТ Мая Манолова на въпрос на водещата, като визираше определението на председателя на бюджетната комисия в парламента Менда Стоянова от ГЕРБ, че бюджетът за 2020 г. бил \"пица с шунка\". По думите на Манолова „в бюджета за 2020 г.няма пари и за машинното гласуване, за да се подготвят изборите в началото на 2021 г. Властта пак ще излъже хората.От 2020 г. трябва да се гласува само с машини, без хартиени бюлетини, в секциите с над 300 души население, но машинно гласуване пак няма да се въведе, защото не са заложени пари за машини в бюджета от правителството“, обясни тя. „Призовавам депутатите между двете четения на Закона за държавния бюджет да внесат допълнения, така че да се осигурят машините - независимо дали ще се купуват, или ще са под наем, както преди“, каза Манолова. Тя заяви също, че шамарът, който хората са ударили на управляващите на изборите в София, още звънти. „Новият стар кмет е избран с под половината от гласувалите и едва с 20% от имащите право на глас.Видяха се репресията, натискът, безобразията, кражбите, манипулациите и заплахите, които ГЕРБ използваха на тези избори“, каза Мая Манолова. И това издава страх, коментира тя. За процедурата за избор на Иван Гешев за главен прокурор, която продължава с повторното гласуване във ВСС днес, Манолова посочи, че и преди кампанията, и по време на компанията за кмет е повтаряла тезата си – „че \"състезанието с един кон\" не е истинско състезание. Въпросът не е персонално в Иван Гешев. Големият въпрос не е дали той, Мая Манолова или Минчо Спасов са номинирани, не е персонален, а в незавършената съдебна реформа, която Борисов обеща, но не направи до края на мандата на г-н Цацаров.“Премиерът да внесе законови промени за довършването й, както и за съдебен контрол върху работата на главния прокурор, призова Мая Манолова Борисов, като добави, че \"човекът, който можеше да издигне главен прокурор, бе именно Бойко Борисов, защото това е негово законово правомощие като премиер. Той избяга от отговорност и си изми ръцете, но иначе говори от името на прокуратурата, като ГЕРБ дава брифинги и обявява на тях, че ще ме съди\", каза Манолова. Тя припомни, че за обидните квалификации, които е направил за хората от Волуяк, два дни преди края на кампанията, Манолова е завела иск в съда срещу Бойко Борисов, като припомни, че премиерът в свое интервю определи хората от Волуяк като \"роми, с които Манолова правила уйдурма\" и ги набеди в участие в купуване на гласове. „Поведението на г-н Борисов издава страх - страх, че хората се обединиха в София срещу едноличната му власт. За него няма проблем да влезе в парламента и след 5 минути председателят да е уволнен, нито да свали прозореца на джипа си и да раздава милиони от него. Ето това е едноличната власт, срещу която хората се събраха“, каза Манолова. Попитана за нейна партия, Мая Манолова отговори: \"Няма да правя партиен проект\". Тя обяви, че до седмица ще обяви новата си инициатива, която нарече  „гражданска платформа”. Манолова я определи като \"място за общи каузи, на което хората няма да се делят на десни и леви\". Проблемите на гражданите не са десни и леви, а са с правата им, със свободата на словото, с качеството на демокрацията, с честната бизнес-среда и достъпа до публичните ресурси, с доходите и справедливостта, подчерта Манолова. „Нашата организация ще сезира международните органи и институциите у нас за несправедливости и нарушения“, обяви още тя за бъдещия си проект, като допълни, че той ще се основава на гражданския контрол и гражданския натиск в полза на обикновените хора и решаването на техните проблеми. Тя съобщи още, че и два пъти в месеца заедно с други юристи ще предоставя безплатна правна консултация, чрез адвокатската си кантора, за граждани и ще продължи да се бори за техните интереси и права. Манолова обясни също, че тя и екипът й са внесли жалба до ВАС чрез ОИК с 14 класьора доказателства за манипулации на вота и злоупотреба с изборните книжа и гласа на гражданите. Според Манолова има 4 вида злоупотреби, описани в доказателствата и добави, че в интернет екипът й започна петиция за касиране на вота с пет искания за промени в изборните правила. От една страна проблем са изборните списъци, от които над 100 хиляди души са изчезнали между двата тура, а властта е нарекла това \"техническа грешка\", посочи Манолова. Тя призова за въвеждане на активна регистрация, за да се изчистят изборните списъци от \"мъртви души\", като припомни, че за 500 хиляди \"мъртви души\" е признал самият шеф на \"Информационно обслужване\". Втората група нарушения са в изборните протоколи, които са поправяни и манипулирани, като оригиналите са различни от тези, публикувани в сайта на ЦИК. Тя посочи, че има редактиране, задраскване, поправяне, протоколи без фабрични номера, подменени протоколи в 60% от секциите, според проверката направена от екипа й. Само в ромските секции няма грешки в протоколите, 90% от тях избраха г-жа Фандъкова за кмет и гласуваха за властта. Хората, които живеят най-бедно и са с най-ниско образование, тоест, подкрепиха властта, каза тя. Третата група нарушения тя очерта в огромния брой недействителни бюлетини, чиито процент е много над средния за ЕС - над 15% са те у нас, а средният процент за ЕС е 2-3%. Като четвърта група нарушения Манолова посочи организацията на изборния процес, купуването на гласове, корпоративния вот, вписването на над 7000 души, от страни в ЕС, които уж са подали декларации, че ще гласуват, а реално гласували са едва 44 души. Манолова не отрече, на въпрос на водещата, че от името на тези хора вероятно е гласувано, без те да знаят. Тя се обяви и за ясни правила за екзит-половете и тяхното обявяване. „Цял ден, в деня на вота, социологически агенции и медии обявяваха фалшиви данни за 12-14-16% разлика между кандидатите и това отказа хората да отидат да гласуват“, каза Манолова, като допълни, че разликата реално е била 4% и тя и екипът й ще настояват за въвеждането на ясни правила и санкции за подобна манипулация срещу гражданите.", "date": "2019.11.14", "title": "Манолова: За кого е шунката в Бюджета – за приятелските  кръгове,  не за гражданите"}
{"url": "https://www.novinite.bg/articles/182469/Borisov-se-fuka-s-grafika-BVP-raste-SNIMKA", "text": "\"Българската икономика продължава своето възходящо развитие и това ясно се вижда от новите данни на НСИ - Национален статистически институт\". Това написа премиерът Бойко Борисов в профила си във Фейсбук.\r\n\"През третото тримесечие на 2019 г. брутният ни вътрешен продукт нараства с 3.7 % спрямо предходната година. Коефициентът на безработица спада до 3.7%, което е с 1.3 % по-малко в сравнение с третото тримесечие на 2018 година\", посочва премиерът.\r\n", "date": "2019.11.14", "title": "Борисов се фука с графика: БВП расте (СНИМКА)"}
{"url": "https://www.novinite.bg/articles/182463/BSP-Boil-Banov-da-podava-ostavka-oshtetil-e-danakoplatcite-sas-700-00-leva", "text": "БСП поиска оставката на министъра на културата Боил Банов заради пропуснатия срок за обжалване на делото за ремонта на Ларгото. Министерството на културата е изтървало сроковете за обжалване, в резултат на което българският данъкоплатец безвъзвратно губи 700 хиляди лева. Това каза пред журналисти депутатът от \"БСП за България\" Александър Симов.\"Виждаме, че отговорността за това скандално бездействие на министерството ще понесе някаква юристка на незначителен пост. Това е замазване на следите. Отговорността в такъв случай, при такава афера трябва да се понесе единствено и само с оставката на Боил Банов.Призоваваме и Бойко Борисов да поиска неговата оставка моментално, след като виждаме, че Банов няма мъжеството, няма морала сам да се оттегли от поста си\", каза Симов, цитиран от БТА.Депутатът от левицата припомни скандала \"Ало, Банов\". \"В началото на тази година БСП извади на бял свят скандалната афера на културния министър Боил Банов за Ларгото, с която той спестява 700 хиляди лева на частен предприемач. Тогава основното оправдание на Банов беше: \"Какво искате от мен, нали водим дело и вероятно ще го спечелим\". Вчера видяхме как точно води дело Министерството на културата\", каза Симов.Той посочи, че са сезирали прокуратурата и изрази надежда тя да си свърши работата и отново да погледне към този случай.", "date": "2019.11.14", "title": "БСП: Боил Банов да подава оставка, ощетил е данъкоплатците със 700 00 лева"}
{"url": "https://www.novinite.bg/articles/182471/VSS-Kandidaturata-na-Geshev-za-glaven-prokuror-shte-se-preglasuva", "text": "С 20 гласа \"за” пленумът на Висшия съдебен съвет (ВСС) гласува за продължаване на процедурата за избор на главен прокурор, предаде репортер на БГНЕС.След дълга дискусия как да продължи процедурата, кадровиците на съдебната власт все пак решиха да прегласуват кандидата за главен прокуроро Иван Гешев и да не започват нова процедура, каквото настояване отправи още в началото на заседанието Лозан Панов.Членовете на ВСС обявиха почивка и веднага след това преминават към втората точка от дневния си ред, а именно повторно гласуване за кандидата за главен прокурор на България.Ако Иван Гешев получи подкрепа от 17 от членовете на ВСС, предложението за назначаването му ще бъде повторно изпратено на президента Румен Радев и той ще трябва да го подпише.Междувременно отвън има два протеста – в подкрепа и срещу Гешев.Малко по-рано протестиращите срещу единствения кандидат за главен прокурор хвърлиха яйца по сградата на Националния институт по правосъдие и по тази на ВСС. В района на ВСС полицейското присъствие е сериозно. Има обособени пропускателни пунктове, трамвайното движение е спряно.", "date": "2019.11.14", "title": "ВСС: Кандидатурата на Гешев за главен прокурор ще се прегласува"}
{"url": "https://www.novinite.bg/articles/182477/Manolova-na-protesta-pred-VSS-Borisov-i-partiite-da-zavarshat-sadebnata-reforma", "text": "„Дойдох тук като гражданин в продължение на позициите ми от кампанията. В кампанията щеше да се изтълкува политически, но сега съм тук като всички други граждани.“ Това каза пред медии Мая Манолова, която заедно с членове на своя инициативен комитет и с председателя на ДБГ Димитър Делчев бе на протеста срещу сградата на ВСС, където гражданите се обявиха  против избора на Иван Гешев за главен прокурор.Малко преди това във фейсбук страница си Манолова излъчи на живо атмосферата на протеста. Попитана от медии Манолова повтори тезата си, че премиерът Бойко Борисов следва да продължи съдебната реформа, както е обещал – до края на мандата на настоящия главен прокурор Сотир Цацаров, но не го е направил. „Ето затова градусът на напрежението е такъв“, посочи тя и подчерта, че има нужда от законодателни и конституционни промени за завършването на съдебната реформа, която обществото очаква. „Смятам, че Борисов не трябва да се страхува, а да си свърши работата – пое този ангажимент за реформата и сега да го довърши“, призова Манолова още. „Между другото, биха могли да го направят и другите парламентарни партии, така че хората да са спокойни, независимо кой е главен прокурор, и да има контрол върху неговата работа“, коментира още Манолова пред медии на протеста. „Аз и преди казах, че тревогата в обществото е заради липсата на съдебна реформа, заради огромните правомощия на главния прокурор и заради липсата на съдебен контрол върху неговите актове.“ „Борисов пое ангажимент да внесе законодателни промени, за да коригира това положение от времето на Татарчев \"над мен е само господ\", добави също Манолова.", "date": "2019.11.14", "title": "Манолова на протеста пред ВСС: Борисов и партиите да завършат  съдебната реформа!"}
{"url": "https://www.novinite.bg/articles/182449/Facebook-iztril-54-mlrd-falshivi-profili-prez-poslednata-godina", "text": "Facebook е премахнал 5,4 млрд. фалшиви профила от началото на годината. Броят им е двойно по-голям в сравнение с предишната година. От компанията обясниха, че са засилили контрола и имат възможност да блокират профили, които не са истински. От социалната мрежа полагат сериозни усилия да си възвърнат доверието на потребителите, особено с наближаването на президентските избори в САЩ догодина.", "date": "2019.11.14", "title": "Facebook изтрил 5,4 млрд. фалшиви профили през последната година"}
{"url": "https://www.novinite.bg/articles/182448/Dneven-horoskop-za-chetvartak", "text": "Ако искате да създадете връзка с някого, какво чакате? Този човек няма да бъде винаги покрай вас, ако не предприемете някакво действие. Не се страхувайте, работете за собственото си щастие.Няма причина да се ангажирате само с една цел. Вие сте способни на много повече. Имате енергия, която трябва да вложите в нещо, а и резултатите ще бъдат страхотни. По-лесно е отколкото си мислите.Днес е моментът да осъществите идеите и мечтите си. Сега е моментът да покажете на света истинската си същност. Не позволявайте на никой да се опитва да ви променя. Започнете нови проекти и не се страхувайте да мечтаете.Вижте повече на: ", "date": "2019.11.14", "title": "Дневен хороскоп за четвъртък"}
{"url": "https://www.novinite.bg/articles/182468/Lyubimata-tancorka-na-Slavi-Trifonov-se-pokri-v-Ruse-prodava-drehi", "text": "Любимата танцьорка на Слави Трифонов загърби светския живот и стана продавачка. Екзотичната красавица Моника Бабикер избяга от светлината на прожекторите, заживя в Русе и продава дрехи в центъра на града.Моника стана известна покрай участието си в първия сезон на успешното риалити шоу \"Танцувай с мен\", което беше организирано от Дългия. Мулатката впечатли Трифонов с еластичността си и въпреки че не спечели, той я взе към екипа си. Бабикер участваше в големите концерти на Дългия, които организира в столицата през последните години и беше част от най-близкото му обкръжение.В един период от живота си танцьорката започна да гради кариера в Лондон, но изненадващо за някои се върна в България и заживя в Русе. Там Моника отглежда 9-годишната си дъщеричка и малкия си син, който е в ясла, и работи в магазина си за дрехи.Въпреки че няма голяма клиентела и е запозната с малките финансови възможности на голяма част от русенци, танцьорката не се оплаква и се наслаждава на спокойния си живот. Паралелно с работата, тя учи право задочно в Русенския университет.По документи родният й град е Варна, но Моника признава, че най-добре се чувства в Русе и там вижда бъдещето на себе си и детето си. В морската столица родителите й се запознават, тя се ражда, а впоследствие майката от Русе и бащата от Судан заживяват край Дунава, съобщава \"България Днес\".Преди години Моника беше спрягана за любовница на Трифонов, но това беше само слух, който не беше потвърден официално от нито една от двете страни. Бабикер казва още, че вече почти не танцува, тъй като има доста ангажименти, но в съзнанието на телевизионните зрители винаги ще остане с гъвкавите си изпълнения в танцувалното шоу.  ", "date": "2019.11.14", "title": "Любимата танцьорка на Слави Трифонов се покри в Русе, продава дрехи"}
{"url": "https://www.novinite.bg/articles/182453/Shema-Krasavici-otivat-na-bezplaten-masaj-a-se-okazvat-zaborchleli-s-1300-lv-kredit", "text": "Салони за ракрасяване в Пловдив и в София предлагат „безплатен“ масаж за наивни красавици. Дори интелигентни момичета като приятелката ми, попаднаха в капана, каза пред Нова телевизия млада дама, пожелала от водещият на „На твоя страна“ Георги Георгиев да не разкрива самоличността й, за да не злепостави своята позната пред нейните близки.„Служителите събирали личните карти за договор. Приятелката ми питала защо“, добавя тя.Така приятелката й се сдобива със стоков кредит, който да покрие покупката на скъпите кремове. Той е за 1300 лева, но ако не се плаща навреме, бързо тръгва нагоре, защото е с растяща лихва. Какво се е случило жената осъзнава едва след като напуска салона за красота в Пловдив и предупреждава приятелката си, че също е препоръчана.„Естествено обаждането от козметичното студио не закъснява. Много настоятелно и на мен звъняха, но им казах, че това, което правят, граничи с измама“, разказва приятелката на измамената.Проверка на Нова телевизия показва, че марката козметика, която се предлага на клиентите, има бази в София и Пловдив. Дистрибуцията започва първо в столицата, но след като схемата става печално популярна, бързо се измества към града под тепетата. От студиото за красота твърдят, че не прилагат агресивни търговски практики. „Това е лично решение. Нашата задача не е да ви бутаме чанта с продукти, а да покажем това, което компанията предлага и всеки да прецени дали желае. Ако на дамата й харесва, може да си го закупи“, каза управителката на салон за красота в Пловдив. В Комисията за защита на потребителите вече са постъпили много сигнали. Започнала е проверка. Първият въпрос е има ли подвеждаща информация в договорите, които фирмата предлага на клиентите. „Неравноправни клаузи не са открити, не се прилагат нелоялни или агресивни практики, поради което не можем да развалим договора“, уверява Игнат Арсенов от Комисията за защита на потребителите. Проверка е направена и с таен клиент, който е тествал процедурите на място. Не са прилагани  агресивни търговски практики.За разлика от Комисията за защита на потребителите обаче адвокат Александър Масларски открива редица административни нарушения. „По отношение на потребителските права е налице агресивна търговска практика, която се изразява в тези настойчиви телефонни повиквания. Когато се премълчава съществена информация, когато се съобщава на потребителя неверни факти, може да се говори за заблуждаваща търговска практика“, каза адвокатът.Злоупотреби има и при използване на личните данни, категоричен е той. Потребителите са принуждавани да споделят лични данни на свои приятели. В замяна на това им обещават безплатна или по-евтина услуга и продукти. Негласно съществуват много канали, по които в маркетингови компании постъпват лични данни по незаконосъобразен път. Безплатната компютърна диагностика представлява лесен начин да ви промиват мозъка, твърдят във форумите потърпевши. Така ловко си подбират думите, че еродирани жени, каквато е моята позната, до последно не разбират за какво става въпрос, казва дамата, подала сигнала до Нова телевизия.„За да попаднат в капана върху потребителите се прилагат манипулативни техники. Всяка стъпка е внимателно подбирана“, категоричен е маркетинговия експерт Георги Малчев. „Проблемът е натиска върху хората да действат в среда, в която не могат да съберат допълнителна информация. Попадаш в обстановка, която ти създава усещането за експлозивност и е много трудно да не се повлияеш“, добавя той.От фирмата твърдят, че не използват манипулации.  Има ли право потребителят да развали договора за 1300 лева и да си получи парите обратно?Когато сме пазарували извън търговски обект имаме право да върнем стоката в срок от 14 дни след получаването, обясниха юристи.Така едновременно с договора за покупка на кремовете се прекратява и стоковия кредит. Ако търговецът откаже да развали договора в рамките на тези две седмици, на ход отново са контролните органи.  Комисията за защита на потребителите може да наложи санкция на търговеца и да съдейства на потребителите да му бъдат върнати парите.При такива продажби търговецът трябва да ни предупреди, че имаме право на отказ. Ако го премълчи, тогава срокът за оспорване се увеличава с една година. Ако обаче изпуснем законовия срок от 14 дни оставаме и с кредитите, и със задължението да изплатим кредита. ", "date": "2019.11.14", "title": "Схема! Красавици отиват на \"безплатен\" масаж, а се оказват заборчлели с 1300 лв. кредит"}
{"url": "https://www.novinite.bg/articles/182457/Gripat-shte-se-zabavi-no-shte-dojde", "text": "По данни на Националната референтна лаборатория в момента в България няма циркулация на грипни вируси., заяви за БГНЕС националният консултант по микробиология и директор на Националния център по заразни и паразитни болести проф. д-р Тодор Кантарджиев.„Сега на нашето внимание са респираторните вируси, като за момента са доказани Първа и Трета група на т.нар. „парагрипни вируси“.Те причиняват заболяване, но то е в пъти по-леко от грипа, и обикновено преминава без усложнения“, съобщи проф. Кантарджиев. Парагрипните вируси се разпространяват епидемично и много бързо се прехвърлят от човек на човек, уточни националният консултант.„В момента в София доминират бока-вирусите, които се отличават със силна суха кашлица, която обикновено минава в рамките на седмица-две. В страната – в Плевен и Стара Загора, например, по-миналата седмица върлуваха т.нар. рино-вируси, които се разпространяват при ниска или намалена хигиена на ръцете, и се пренасят основно чрез мръсните ръце“, допълни проф. д-р Кантарджиев.Той съветва в есенно-зимния сезон ръцете да се мият по-често, да се ползват мокри кърпички; помещенията, в които се събират повече хора – да се проветряват често. „И докато отваряме прозорците в градския транспорт, грипът в София ще се забави”, заяви професорът.Относно противогрипните ваксинипроф. Кантарджиев предупреди, че точно сега е времето да се постави такава ваксина, като желаещите за това имат време до средата на следващия месец. „Ако реши да отложи решението си за ваксинация със седмица-две, човек трябва задължително да се пази от контакти с болни”, каза още той.Обикновено грипът навестява столицата още през ноември, когато се потвърждават първите случаи на заболели. През декември започва слабо епидемично разпространение, и обикновено пикът е през януари.„Пик на инфекцията” значи, че най-много хора се разболяват за най-кратко време, уточни консултантът и добави, чегрипът поразява най-много хора или в края на януари, или през февруари.Има три фактора, които влияят върху заразата – празниците, климатичните условия, и ваканциите на децата в детските заведения. Сега, поради по-топлата есен, в цяла Европа се забавя разпространението на грипа.„Отворени ли са прозорците; не се ли събираме на едно място много хора; има ли достъп на свеж студен въздух, за да се свиват кръвоносните съдове на носа и да не намалява нашата защита към инфекции – грипът обикновено се забавя“, напомни лекарят. „Въпреки тези мерки, и макар със забавяне от две-три седмици, грип тази година все пак ще има”, лаконичен беше проф. д-р Кантарджиев.", "date": "2019.11.14", "title": "Грипът ще се забави, но ще дойде"}
{"url": "https://www.novinite.bg/articles/182465/Malchaliv-protest-pred-Sadebnata-palata-v-Plovdiv-iskat-dojivoten-zatvor-za-ubieca-na-mlada-jena", "text": "Мълчалив протест пред Съдебната палата в Пловдив. Десетки се събраха, за да поискат доживотен затвор за убиеца на млада жена от пловдивското село Куртово Конаре. Обвинен за престъплението е нейният годеник.Според разследващите убийството е извършено от болезнена ревност. Недоволните изразиха и възмущението си, че трета година вече чакат справедливост, а делото започва отначало за втори път. Илиян Рангелов, който беше осъден на две инстанции, получи 16 години затвор. Сега настоява присъдата му да бъде намалена. Това може са се случи само, ако признае вината си.„Това обстоятелство, ако признае вината си, съдейства и т.н., би могло да се отчете от съда като смекчаващи отговорността му, но не да доведе автоматично до редуциране на наказанието с една трета, както беше преди изменението на НПК”, обясни прокурорът по делото Георги Гешев.„Днес трябваше децата на Милена да тичат. Тя трябваше да стане майка. А ние сме тук, защото не можем да осъдим убиеца й и няма да спрем. Ще се борим докрай”, заяви майката на жертвата.„Нито веднъж не каза, че съжалява. Дори с държанието си не показва, че съжалява за постъпката си. Поведението му е арогантно, на един, за мен, завършен убиец”, смятат приятелки на Милена.", "date": "2019.11.14", "title": "Мълчалив протест пред Съдебната палата в Пловдив, искат доживотен затвор за убиеца на млада жена"}
{"url": "https://www.novinite.bg/articles/182474/Razsledvat-jestokost-kam-lava-ot-zookata-v-Razgrad", "text": "Районната прокуратура в Разград образува досъдебно производство за проявена жестокост към лъва Любо от зоокъта в града. Разследването започва незабавно и е за извършено престъпление което ангажира наказателната отговорност на всеки, проявил жестокост към гръбначно животно, на което причини смърт, тежко или трайно увреждане.Законен повод за образуване на досъдебното производство е сигнал до Районната прокуратура в Разград от НПО за защита на животните в Лудогорието.Оттам са уведомили прокуратурата за състоянието на лъва Любо в разградския зоокът. Правозащитниците твърдят в сигнала си, че мъжкият лъв е видимо болен и има увредена лапа. В същото време според тях договорът за медицинско обслужване на животните в зоокъта е изтекъл и не е продължен. Разследването ще изиска медицинските документи и ще назначи ветеринарномедицинска експертиза, която да установи уврежданията на лъва, да оцени степента им и последиците от тях. Ще бъдат изискани и документи от община Разград за установяване статута на зоокъта, собствеността на животните, състоянието им и отговорните служители за отглеждането им. Районната прокуратура в Разград е разпоредила разследването да се извърши в двумесечен срок.", "date": "2019.11.14", "title": "Разследват жестокост към лъва от зоокъта в Разград"}
{"url": "https://www.novinite.bg/articles/182476/VSS-ne-se-saobrazi-s-prezidenta-preglasuva-Ivan-Geshev-za-nov-glaven-prokuror", "text": "Пленумът на Висшия съдебен съвет (ВСС) гласува повторно избора на Иван Гешев за нов главен прокурор.С 20 гласа “за” и 4 “против” пленумът на ВСС повторно гласува за кандидата за главен прокурор Иван Гешев.“Благодаря на пленума на Висшия съдебен съвет и на професионалната общност, която ме подкрепи”. Това бяха първите думи на новоизбрания главен прокурор Иван Гешев, цитиран от БГНЕС. След гласуването на кандидатурата му, той бе поканен в залата на ВСС, където правосъдният министър Данаил Кирилов го информира за резултата от гласуването.“Мога да обещая, че ще направя всичко възможно да оправдая доверието на ВСС и на професионалната общност. Благодаря им, че не се поддадоха на безпрецедентния политически натиск и направиха чисто професионалния избор в рамките на Закона и Конституцията в името на България”, завърши Гешев.Кадровиците решиха и предложението за назначаването на новия главен прокурор да бъде изпратено незабавно на президента. С това гласуване държавният глава е длъжен да подпише указа за назначаването на Гешев.И на първото гласуване, на 24 октомври, Гешев беше избран с 20 гласа “за” и 4 “против”. Точно преди седмица, на 7 ноември, президентът Румен Радев върна обратно във ВСС избора на Гешев с мотива, че не е имало истинско състезание между кандидати.Днешното гласуване отново е съпътствано от протести и контрапротести.Докато течеше гласуването пред сградата на ВСС се събраха на протест поддръжници и противници за кандидатурата на Иван Гешев. И двете фракции този път бяха далеч по-малобройни в сравнение с първото гласуване. Няма сериозни инциденти с органите на редя, единствено подвиквания и освирквания.С полиция и метални прегради осъмна широк периметър около сградата на ВСС. Движението е напълно спряно, трамвай също не се движат.По едно време яйца, кофички кисело мляко и домати полетяха по сградата на ВСС и по тази на Института по правосъдие. Скандирания „Гешев е позор” озвучаваха пространството през целия ден.Щателни полицейски проверки се извършваха в района на метростанция “Сердика”, около католическата църква, по бул. “Мария Луиза и “Витоша”. Всеки работещ или жител в района се допускаше зад загражденията след проверена документ за самоличност. След същите проверки бяха допускани и журналистите, които отразяват гласуването.", "date": "2019.11.14", "title": "ВСС не се съобрази с президента, прегласува Иван Гешев за нов главен прокурор"}
{"url": "https://www.novinite.bg/articles/182445/VSS-glasuva-povtorno-izbora-na-Geshev-za-nov-glaven-prokuror", "text": "Пленумът на Висшия съдебен съвет (ВСС) ще заседава днес, за да гласува отново върнатото от президента назначение на Иван Гешев за главен прокурор, предаде БГНЕС.На заседанието ще бъдат обсъдени Указ № 253/07.11.2019 г. на президента на Република България и ще се осъществи повторно гласуване за кандидата за главен прокурор на Република България.Заседанието на съдиите беше насрочено още миналата седмица, още преди Държавен вестник да е публикувал върнатия от президента Указ за назначаването на новоизбрания главн прокурор.Президентът Радев върна избора с мотива, че не е имало реално състезание за поста. Гешев беше избран от ВСС в процедура без конкуренти, която беше белязана от протести, контрапротести и замерване с обвинения за намеса в работата на съдебната система.Прокурорът лаконично коментира, че Радев е спазил Конституцията и му благодари, че е върнал избора бързо.Ако Гешев получи 17 и повече гласа, държавният глава ще е длъжен да подпише указа за назначаването му. Ако Гешев не събере тази подкрепа, ще има нова процедура – с възможност за предлагане на нови кандидати.До момента е ясно, че главният прокурор Сотир Цацаров ще гласува в подкрепа на Иван Гешев.И този пленум на ВСС ще бъде съпроводен от протести. Пред централния вход на сградата на съвета ще протестират противници на кандидатурата на Гешев, организирани от гражданско движение „Боец“, а митингът на тези, които подкрепят кандидатурата на новоизбрания главен прокурор, ще бъде разположен от страната на бул. „Мария Луиза“.От СДВР съобщават, че заради планираните протестни действия в района на ул. „Екзарх Йосиф“, движението ще бъде блокирано. По бул. „Мария Луиза“ също паркирането и движението на моторни превозни средства, трамвайни мотриси и пешеходци ще бъде временно ограничено. Възможни са временни затруднения на движението в централната градска част, което да наложи поетапно то да бъде ограничавано и възстановявано.  ", "date": "2019.11.14", "title": "ВСС гласува повторно избора на Гешев за нов главен прокурор"}
{"url": "https://www.novinite.bg/articles/182446/Antirekord-po-poseshtaemost-Ima-nyama-2-hilyadi-dushi-shte-gledat-Balgariya-Paragvaj", "text": "Обидно малко публика се очаква за днешния двубой между България и Парагвай. Приятелският мач е от 19:00 часа на \"Васил Левски\".В срещта може за пръв път с националния екип да видим Митко Илиев от Локо. Тошко Неделев и Крис Димитров пък отдавна се наложиха в тима.С оглед последните катастрофални резултати и игри на трикольорите на стадиона се чакат не повече от 2000 души. Възможно е те да са и по-малко. Интересът към трикольорите клони към нула.Отделно цените на билетите също не са евтини - 15 лева (сектор В) и 25 лева (сектор А), което не е маловажно.Сумите не са по джоба на доста хора и едва ли феновете искат да дадат въпросните пари, за да гледат поредната излагация на лъвовете. Защото, ако при 0:6 от Англия на трибуните имаше доста запалянковци, дошли и заради Трите лъва, то сега съперникът не е никак атрактивен. Това ще е последният мач на трикольорите с публика.В неделя от 19:00 часа заради наказание от УЕФА за расизъм евроквалификацията с Чехия е при закрити врати. Времето в периода на двубоя с Парагвай ще е от 13 до 11 градуса при променлива облачност.Валежи не се очакват, категорични са синоптиците. Този мач дава добър шанс за националите да измият срама от позорната загуба с 0:6 от Англия. “Лъвовете” са в серия от 11 поредни мача без победа.Последните 10 срещи на България: Общо 5 равенства и 5 загуби. От тях 2 равенства и 2 загуби в последните 4 домакинства.", "date": "2019.11.14", "title": "Антирекорд по посещаемост! Има-няма 2 хиляди души ще гледат България-Парагвай"}
{"url": "https://www.novinite.bg/articles/182459/Grigor-shte-brani-chestta-na-Balgariya-sreshtu-Mari-i-Gofen", "text": "Ясни са тенисистите, които ще представят България на ATP Cup. Това са Григор Димитров, Димитър Кузманов, Александър Лазаров, Александър Донски и Адриан Андреев.България попадна в група с Великобритания, Белгия и Молдова в Група C на ATP Cup. Мачовете на България са в Сидни, като в първия дуел играем срещу Великобритания, водена от Анди Мъри. Белгия ще се води от Давид Гофен, а Молдова - от Раду Албот. „Пожелавам успех на момчета от отбора! За мен най-важното е да се използва максимално всяка една възможност, в която момчетата могат да натрупат опит в престижни турнири, срещу класни съперници\", заяви Тодор Енев – капитан на България за купа Дейвис.„Затова е толкова важен и турнир у нас като „София Оупън\", където те играят такива мачове. Затова и щом правилата позволяват и Григор Димитров иска да е играещ капитан с някои от националите, аз подкрепям възможността българския отбор да участва. Сигурен съм, че изграденият колективен дух и дългосрочната работа с момчетата от „Дейвис Къп\" ще допринесе за доброто представяне и в Австралия, а след това и през март за Купа Дейвис. За това е изключително важна подготовката от сега не само за отборните мачове, но и за техните индивидуални участия в ATP\", допълни Тодор Енев.ATP Cup се провежда в три австралийски града – Пърт, Сидни и Бризбън, в рамките на 10 дни (3 до 12 януари), като ще служи за подготовка за Australian Open. Ще участват 24 страни. Турнирът има награден фонд на стойност 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.Всеки отбор ще се състои от до петима тенисисти, а всеки сблъсък – от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.Точки се заработват с всяка една победа в турнира, а колко са те зависи от позицията на победителя в ранглистата, както и мястото на опонента му. Ако играч измежду първите 300 победи представител на топ 10 в груповата фаза, той ще получи 75 точки. Ако това се случи на четвъртфинал – 120 точки, на полуфинал – 180, а на финал – 250.Ако пък в груповата фаза надиграе състезател, който е извън топ 100, получава 20 точки. При подобен успех на четвъртфинал заработва 25 пункта, на полуфинал – 35, а на финал – 50.Ако тенисист извън топ 300 надиграе представител на топ 100 в груповата фаза, получава 25 точки, на четвъртфинал – 35, на полуфинал – 55, а 85 взима, ако това се случи в битката за титлата.При двойките тази точкова система не важи. Всяка победа в груповата фаза носи 25 точки, на четвъртфинал – 35, във финалната четворка – 55, а на финал – 85.", "date": "2019.11.14", "title": "Григор ще брани честта на България срещу Мъри и Гофен"}
{"url": "https://www.novinite.bg/articles/182472/BFS-pusna-specialen-shal-protiv-rasizma-zvezdi-ot-nacionalniya-go-promotirat", "text": "\"Футболът е игра, равна за всички, независимо от тяхната раса, пол или религия. С това послание Българският футболен съюз представи \"The Scarf of Respect\" - фенски шал, средствата от чиято продажба ще отидат за борбата с дискриминацията в любимия спорт, съобщиха от футболната централа.Създаването на този благотворителен продукт е част от редица стъпки, които БФС ще предприеме като реакция срещу случилото се по време на eвропейската квалификация между България и Англия на 14 октомври. Традиционно футболните шалове показват принадлежността към определен клуб - \"The Scarf of Respect\" показва любовта към играта, равна за всички.Шалът е вдъхновен от цветовете на българското знаме, но посланието е универсално - във футбола няма място за дискриминация от какъвто и да е характер.\"The Scarf of Respect\" бе представен с фотосесия, в която се включиха капитанът на националния отбор Ивелин Попов, звездата на Ботев (Пд) Тодор Неделев, нападателите Марселиньо и Божидар Краев, вратарката на женския национален отбор Виктория Димова, футболисти от юношеския тим, фенове и служители от Национална футболна база \"Бояна\".Благотворителен шал на Българския футболен съюз обединява феновете в борбата с дискриминацията в спорта.", "date": "2019.11.14", "title": "БФС пусна специален шал против расизма, звезди от националния го промотират"}
{"url": "https://www.novinite.bg/articles/182467/V-Sofiya-priklyuchi-mejdunarodno-specializirano-izlojenie-INTERFOOD--DRINK-2019", "text": "06-09 ноември 2019 г. в гр. София се проведе XVIII Международно специализирано изложение на хранителни стоки INTERFOOD & DRINK 2019, което по право се счита за едно от водещите отраслови изложения в България и на Балканите. Изложението INTERFOOD & DRINK 2019 е широко известно в цялата Юго-Източна Европа и за пределите й, и всяка година събира производители и водещи специалисти, позволявайки да се изгради взаимодействието между представителите на хранителния отрасъл.Новосибирска област на Руска Федерация бе представена достойно от ориентираните към износа компании-производители, които представиха на професионалистите в хранителната индустрия оборудването си, хранителните стоки и биопрепаратите.Био-Веста – производител на биопрепарати от чисти култури пробиотични микроорганизми.Боел Диспендинг Системс – разработчик на устройства за бързо непенливо разливане на напитки.Микопро – производител на биопрепарати за защита на растения от паразитни нематоди и разработчик на функционално хранене на основа на полезните гъби.Бротех – производител на оборудване за хранително-вкусовата промишленост.Здоровое Питание – производител и доставчик на полезни и вкусни продукти за здравословно хранене.За 4 дни работа на изложението новосибирските компании са провели над 30 целеви делови преговори с компании от България и други държави от света. В резултат на преговорите са подписани три съглашения за доставка на пробни партии продукция, както и са постигнати договорености за по-нататъшно сътрудничество и реализация на стратегически планове.", "date": "2019.11.14", "title": "В София приключи международно специализирано изложение INTERFOOD & DRINK 2019"}
{"url": "https://www.novinite.bg/articles/182488/Svobodnoto-padane-za-Balgariya-prodaljava-Paragvaj-ni-tresna-v-Sofiya-12-i-mach-bez-pobeda", "text": "България продължава да разочарова футболните фенове. Дебютът на Георги Дерменджиев в А отбора се оказа пълен провал, защото насред София ни победи гостуващият тим на Парагвай. За справка - \"гуараните\" имаха едва 2 победи в последните си 16 срещи, но на Националния стадион си правеха каквото искат с клетия наш държавен отбор. Единственото хубаво тази вечер бе, че южноамериканците вкараха само едно попадение. А имаха много положения, които по чудо ни се разминаха.Интересното е, че този приятелски мач бе исторически. За пръв път у нас приемаме тим от Южна Америка. Досега сме срещали отбори от Латинска Америка само извън пределите на родината.Негативната серия за трикольорите пък няма край. Националите не успяха да стигнат до успех в 12-и пореден двубой. Ето защо не е чудно, че записахме антирекорд по посещаемост. В хладната и дъждовна софийска вечер имаше едва около 700-800 зрители, които си причиниха доста притеснения около играта на нашите.Дебютантът Георги Георгиев излезе като титуляр под рамката. В състава на родните национали имаше и още един дебютант в лицето на Виктор Попов от Черно море, който се появи като смяна. Изключително изненадващо другият дебютант в лицето на капитана на Локо (Пловдив) Димитър Илиев не се появи в игра и остана цял мач на пейката.Единственото попадение в този мач бе дело на полузащитника на Нюкасъл Мигел Алмирон, който вкара в 60-ата минута.Срещата започна доста активно за гостите от Латинска Америка, които наложиха натиск над нашите момчета от самото начало.Още във 2-ата минута Алмирон отправи удар, който обаче премина покрай вратата на Георгиев.В 16-ата минута стражът на нашите улови кълбото след удар от фаул, а в следващите минути „гуараните” създадоха още няколко опасни атаки.При първия по-добър шанс за нашите в 24-ата минута Вандерсон опита да намери Попов в наказателното поле, но капитанът на България бе изпреварен от противниковия страж.В 30-ата минута гостите получиха възможност от фаул на чудесна позиция. Георгиев обаче изби удара на Ромеро. Съдията отсъди фаул в полза на нашите.В 37-ата минута стражът на нашите се намеси прекрасно, след като Ромеро бе излязъл сам срещу него.До почивката нямаше попадения и резултатът се запази.Второто полувреме започна с добра възможност за нашите и центриране на Попето бе избито с мъка от Силва, като стражът на Парагвай попречи топката да влезе във вратата.В 50-ата минута пък Ромеро отправи тежък удар, който като по чудо не намери вратата. Топката профуча много близо покрай гредата.Точно десет минути след това звездата на гостите Алмирон отправи страхотен удар в ъгъла от дистанция и не даде шансове на Георгиев.В 62-ата минута нашите създадоха прекрасна атака, която завърши с нескопосан опит за удар на Попето от точката на дузпата.Малко след това Парагвай бе на косъм от втори гол, но ударът на Риверос в близкия ъгъл бе избит от Георгиев.В 70-ата минута Алмирон отправи мощен удар, но стражът на нашите се представи прекрасно и спаси удара. До самия край на мача темпото спадна и нямаше повече попадения. ", "date": "2019.11.14", "title": "Свободното падане за България продължава! Парагвай ни тресна в София, 12-и мач без победа"}
{"url": "https://www.novinite.bg/articles/182481/Dori-i-svetlinata-ne-moje-da-go-stigne-noviyat-trejlar-na-Sonik-Filmat", "text": "Той със сигурност не е от нашата планета, той е светкавично бърз и нереално син! Той е таралежът Соник и този февруари се завръща не само със свръхестествените си способности, но и с нова забележителна история в невероятната приключенска продукция Соник: Филмът.Филмът черпи вдъхновение от една от най-иконичните поредици компютърни игри на всички времена Sonic the Hedgehog на SEGA и носи оригиналния почерк на Нийл Х. Мориц – продуцентът на поредицата Бързи и яростни, Знам какво направи миналото лято, Всемогъщият Евън, Трите хикса и други. В новия трейлър на Соник: Филмът зрителите ще видят скорост от друго измерение. Хиперактивният, необикновен таралеж вече е попаднал на планетата Земя и трябва да намери най-сигурния и безопасен начин да остане на нея незабелязан. Когато си шумен, дързък и неконтролируем обаче, тази мисия се оказва доста сложна.И се стига чак до цяло едно правителство, което иска да те хване! Начело на специалната операция по залавянето на Соник е всеизвестният учен доктор Роботник (Джим Кери), който иска да се добере до свръхестествените възможности на симпатичното извънземно създание. И екшънът е гарантиран! Много хумор, динамика и вълнуващ сюжет ни очаква със Соник: Филмът, който събира цяло съзвездие от световни знаменитости.В ролята на доктор Роботник влиза уникалният Джим Кери, a Джеймс Марсдън се превъплъщава в доброто ченге, което въпреки, че в началото е твърдо против да се съюзява със свръхбързи таралежи, накрая ще направи всичко възможно да спаси новия си приятел. Сред останалите актьори във филма са Нийл Макдоноу, Тика Съмптър, Адам Пали и др. Режисьор на Соник: Филмът е Джеф Фаулър, а сценарият е дело на Патрик Кейси, Джош Милър и Орен Узиел. Историята е на Патрик Кейси и Джош Милър. Продуценти са Нийл Х. Мориц (поредицата „Бързи и яростни“), Тору Накахара и Такеши Ито. Ще открие ли култовият таралеж спасение на нашата планета или именно тя ще застраши живота му? Колко трудно е да си необикновен, а да търсиш съвсем простички неща?Ще разберем заедно със Соник: Филмът, който ще ни побърка от скорост и емоции в кината от 14 февруари в дублирана и субтитрирана версия.", "date": "2019.11.14", "title": "Дори и светлината не може да го стигне - новият трейлър на \"Соник: Филмът\"!"}
{"url": "https://www.novinite.bg/articles/182480/Bezobrazie-Maltretirat-bezdomen-mladej-v-podlez-vav-Varna", "text": "Oт няколко месеца бездомен 19-годишен младеж стои в подлеза на Централна автогара в безпомощно състояние, коментират варненци в социалните мрежи, алармира “Той е етнически българин и християнин, сирак, НЕ Е наркозависим. Болен е от 10 г. от тежка форма на псориазис, заболяването прогресира защото не се лекува, а и няма и кой да помогне, изоставен от съдбата и от системата. Попаднал на най ниското стъпало на обществената пирамида”, пишат потребителите в социалните мрежи. “В момента е подритван и подминаван ежедневно от ХОРАТА с пълно безразличие, без никакво съжаление и желание да му се помогне, да стъпи на краката си, да оздравее и да е полезен за себе си и същото това общество”, пише Росен Димитров. “Не оставяйте един млад българин на произвола на съдбата. След броени дни температурите ще паднат значително и това момче е обречено. Нека това бъде тест за институциите и църквата”, пише още Димитров.", "date": "2019.11.14", "title": "Безобразие! Малтретират бездомен младеж в подлез във Варна"}
{"url": "https://www.novinite.bg/articles/182444/Temperaturite-padat-shte-e-oblachno-i-dajdovno", "text": "Днес ще преобладава облачно време с превалявания от дъжд. След обяд валежите в югозападните райони ще започнат до спират, а по-късно вечерта и облачността там ще се разкъса. През деня почти без валеж ще се задържи в североизточните райони. Ще духа слаб до умерен вятър от изток-югоизток. Максималните температури ще са предимно между 14 и 19 градуса, сочи прогнозата на НИМХ.Атмосферното налягане е по-ниско от средното за месеца и през деня ще започне слабо да се повишава.Над планините ще е облачно с валежи от дъжд, над 2000 метра преминаващ в сняг. На места в Рило-Родопския масив количествата на валежа ще са значителни. Южният вятър постепенно ще отслабва и ще е умерен. Максималната температура на височина 1200 метра ще е около 12 градуса, на 2000 – около 5.Над Черноморието облачността ще е значителна, на места по южното крайбрежие с превалявания от дъжд. Ще духа слаб до умерен изток-югоизточен вятър. Максималните температури на въздуха ще са между 15 и 17 градуса. Температурата на морската вода е 17-18. Вълнението на морето ще е 2-3 бала.  ", "date": "2019.11.14", "title": "Температурите падат, ще е облачно и дъждовно"}
{"url": "https://www.novinite.bg/articles/182470/Sofiyanec-premetna-lotariyata", "text": "Софиянец е преметнал лотарията, като фалшифицирал билети в Берковица, съобщиха от полицията в Монтана. 28-годишен жител на столицата преправял билети от Националната лотария. Той пробутал фалшифицираните талончетата на 26 януари и на 6 февруари в два хранителни магазина в града. От тях той получил печалби на стойност 25 и 100 лева. След акцията по издирването, ченгета от районното управление в Берковица го открили. По случая е образувано досъдебно производство, пише Булнюз.", "date": "2019.11.14", "title": "Софиянец преметна лотарията"}
{"url": "https://www.novinite.bg/articles/182466/Pak-ekshan-v-uchilishte-razpra-zavarshi-sas-spukana-glava", "text": "Дни, след като ученички се биха пред двора на варненската Хуманитарна гимназия, нов случай на агресия между ученици взриви социалната мрежа във Варна, пише морският сайт varna24.bg . Майка на седмокласник публикува снимки на спуканата глава на сина си, вследствие на конфликт във варненското училище \"Найден Геров\". В публикация в групата \"Варненски мамчета\" майката на момчето със спуканата глава споделя: \"Живеем в мирни времена, а знаете ли как аз изпращам децата всеки ден? - С молитва!!! Защото вие скъпи родители сте забравили задълженията си! Един ден вие родители ще страдате, не само децата ви! Това е вашето бъдеще. Опомнете се, замислете се!“.Началникът на инспектората във Варна Венцеслава Генова коментира, че има постъпил доклад от СУ \"Найден Геров\" за случая от вчера, при който двама седмокласници са влезли първо в словесен конфликт по време на междучасието, а след това по неизяснени до момента причини единият от тях е пострадал. Сигнал е изпратен и до МОН. В доклада от училището е посочено, че директорът на училището е уведомен за случилото се. След инцидента медицинското лице на училището веднага е взело мерки да окаже първа помощ. Класният ръководител и психолога са предприели мерки по Механизма за предотвратяване на агресията в училище. \"Училището работи по казуса. Случилото се е в междучасието. Между двамата седмокласници първо е имало вербална агресия. Не е ясно с какво и как е ударено пострадалото момче. Работи се по изясняване на конфликта и причините за него\", коментира Венцеслава Генова. Тя допълни, че е запозната и с друг случай, също станал известен чрез социалните мрежи, но за който няма постъпила информация при нея. Там се касае за снимка на момиче от същото училище с насинено око, също публикувана във Фейсбук. Този случай също се изяснява, от училището са предприели мерки за работа не само с учениците, но и с техните родители\", допълни Венцеслава Генова.", "date": "2019.11.14", "title": "Пак екшън в училище, разпра завърши със спукана глава"}
{"url": "https://www.novinite.bg/articles/182483/Germaniya-napravi-vaksiniraneto-zadaljitelno", "text": "Германският Бундестаг одобри закон, който ще направи ваксинирането против морбили задължително в детските градини и училищата от 1 март 2020 г., съобщи ДПА.\r\nЗа нарушителите е предвидена глоба в размер 2500 евро. Записването в детски градини и училища ще става само с документ, доказващ, че детето е ваксинирано. При това неваксинираните деца, които вече посещават детските градини, ще бъдат изключвани, но това не важи за учениците, които вече ходят на училище, а срокът за представяне на документи е до 31 юли 2021 г. Ваксинирането става задължително и за персонала на детските градини и училищата.\r\n", "date": "2019.11.14", "title": "Германия направи ваксинирането задължително"}
{"url": "https://www.novinite.bg/articles/182447/Mechka-nahapa-jestoko-lovec-v-Stara-planina-hishtnicite-ne-spyat-zaradi-toploto-vreme", "text": "Мечка нападна и рани 47-годишен ловец от Казанлък. Мъжът е в старозагорска болница с тежки наранявания, но без опасност за живота.Инцидентът е станал около обяд в неделя в Стара планина. Въоръженият с карабина мъж е дебнел на пусия над павелбанското село Търничени за появата на подгонени от колегите му диви прасета. В този момент огромна мечка атакувала казанлъчанина, като се изправила на задни лапи и го съборила на земята, пише Монитор.Дивото животно нахапало мъжа по рамото, слабините и бедрата, като зъбите му минали на сантиметър от бедрената артерия. След това го оставило и избягало.Въпреки тежките травми пострадалият успял да подаде сигнал на тел. 112, а след това и да се обади на организатора на ловния излет. Час по-късно мъжът е транспортиран в болница в Стара Загора, където е подложен на няколко хирургически интервенции.Според лекарите на този етап няма пряка опасност за живота на пострадалия.От Ловно дружество „Сокол“ в Казанлък, където членува 47-годишния ловец казаха, че това е пореден случай мечка да излезе срещу ловци в региона, като на няколко пъти били отправяни искания за отстрел, но така и не получили разрешения.Кметът на Търничени Ахмед Ходжа припомни, че преди 3-4 години е имало идентичен случай на нахапан от мечка ловец в землището, тогава обаче разрешили отстрела на хищника. Колеги на пострадалия смятат, че животното е било подплашено от лая на кучетата, заради топлото за сезона време мечките в Балкана още не били заспали.", "date": "2019.11.14", "title": "Мечка нахапа жестоко ловец в Стара планина, хищниците не спят заради топлото време"}
{"url": "https://www.novinite.bg/articles/182452/Dva-signala-za-bomba-vav-VSS-zasedanieto-prodaljava", "text": "Снощи в 20.05 часа на тел. 112 е постъпил сигнал за бомба, поставен в кола пред ВСС. Тази сутрин в 7:55 също е постъпил втори сигнал за бомба, поставено в сградата на ВСС. Това съобщи министър Данаил Кирилов по време на изслушването на Иван Гешев за главен прокурор.ВСС продължи заседанието си.", "date": "2019.11.14", "title": "Два сигнала за бомба във ВСС, заседанието продължава"}
{"url": "https://www.novinite.bg/articles/182482/Vnimanie-Posleden-den-za-smyanata-na-gumite", "text": "Пътна полиция напомня на водачите да обърнат специално внимание на състоянието на гумите на техните превозни средства. Според чл. 139, ал. 4 от Закона за движение по пътищата, движещите се по пътя пътни превозни средства трябва да бъдат с гуми, предназначени за зимни условия, или с гуми с дълбочина на протектора не по-малка или равна на 4 mm през периода от 15 ноември до 1 март. Неспазилите това изискване се санкционират по реда на чл. 183, ал. 4, т. 5, който предвижда глоба от 50 лева.Припомняме на всички участници в движението по пътищата – водачи и пешеходци, че е в ход Акция \"Зима\". Тя е разделена на три етапа.Първият бе от 1 ноември до 10 ноември, акцентът беше поставен върху контрола на водачите на велосипеди и пътни превозни средства, задвижвани от животинска тяга.Вторият, който в момента е в ход, е насочен към поведението на пешеходците.Третият етап стартира на 20 ноември и ще е със специално внимание към водачите на моторни превозни средства. Те трябва да подготвят автомобилите си за управление в зимни условия.Това означава, че освен на гумите, водачите трябва да обърнат внимание и на осветителната и стъклопочистващата системи на автомобилите си.", "date": "2019.11.14", "title": "Внимание! Последен ден за смяната на гумите"}
{"url": "https://www.novinite.bg/articles/182460/Podarete-si-nepovtorima-emociya-s-Poslednata-Koleda-vdahnoven-ot-muzikata-na-Djordj-Majkal", "text": "От този петък, 15 ноември, в кината ни очаква неповторима емоция. Коледа ще подрани с една от най-очакваните продукции за този празничен сезон – Последната Коледа. Дело на режисьора на Шаферки Пол Фийг, по сценарий на носителката на „Оскар“ Ема Томпсън (Разум и чувства, Бриджит Джоунс: Бебе на хоризонта) и Брайъни Кимингс, филмът разказва историята на Кейт и Том – две напълно противоположни личности, чиито съдби се преплитат в забавна и трогателна история за любов, приятелството и още нещо. Главните роли в Последната Коледа се изпълняват от звездата Емилия Кларк (Игра на тронове, Соло: История от Междузвездни войни) и красавеца Хенри Голдинг (Лесна услуга, Crazy Rich Asians).Преди броени дни двамата преминаха по заснежения син килим на европейката премиера на филма в Лондон, в компанията на Мишел Йео, Ема Томпсън, останалите членове на творческия екип на продукцията и гости, сред които и мега звездата Кайли Миноуг. Лондон неслучайно е избран за домакин на празничното събитие. Последната Коледа е сниман изцяло на реални локации, сред някои от най-забележителните места в града, и по думите на режисьора Пол Фийг „филмът е любовно писмо към Лондон“.Трансформацията, през която преминават Кейт и Том, се случва с паралелното, почти магическото преобразяване на града за коледните празници, а уникалния дух на Лондон е неделима част от неповторимия облик на филма. Вдъхновен от най-известните и непреходни песни на незабравимия Джордж Майкъл, Последната Коледа разказва за саможивата Кейт (Кларк), която заради редица нещастни обстоятелства и лоши решения е загърбила всякакви отговорности и сбъдването на най- голямата си мечта – да бъде певица.Тя пилее живота си, скитайки се из Лондон под акомпанимента на звънчетата на обувките си, които са само едно от дразнещите резултати от работата ѝ като елф в целогодишно отворен коледен магазин. Скарана с приятелите си и отчуждила се от семейството, един ден Кейт случайно попада на симпатичния и мистериозен Том (Голдинг), който изглежда подозрително съвършен. Веднъж попаднал в живота ѝ, Том започва да руши всички стени, зад които се е скрила Кейт. Докато Лондон се преобразява за най-светлия празник в годината, връзката им става все по-силна, но въпреки това нещата между тях просто не се получават. Понякога обаче човек трябва да се пусне по течението, да слуша сърцето си… и да има мъничко вяра. Саундтракът към Последната Коледа съдържа 12 от най-великите солови песни на Джордж Майкъл, както и 3 парчета на Wham!, в оригиналните им версии. Всички песни от албума са написани, аранжирани и продуцирани от самия Джордж Майкъл и представят неповторимия и разнообразен талант на изпълнителя. Албумът излиза у нас от Вирджиния Рекърдс/Sony Music и вече е наличен на физически носител в онлайн магазин MusicMall.bg.Празнуваме Последната Коледа от този петък, 15 ноември, само в кината.", "date": "2019.11.14", "title": "Подарете си неповторима емоция с „Последната Коледа“, вдъхновен от музиката на Джордж Майкъл"}
{"url": "https://www.novinite.bg/articles/182461/Ot-utre-zapochvat-Kolednite-posti", "text": "От утре започват 40-дневните коледни пости, които ще завършат на Бъдни вечер (24 декември). Коледният пост се нарича още Малка Четиридесетница.От утре до празника Въведение Богородично (21 ноември) са забранени венчавките.Преди Коледа вярващите постят, за да се подготвят да посрещнат материализираното Божие слово - Божия Син Исус Христос. По време на постите вярващите християни не ядат месо и месни продукти, както и други храни от животински произход - мляко, сирене, яйца. На Никулден - 6 декември, е разрешена консумацията на риба и вино.Изключение се прави за деца, бременни жени, болни и възрастните хора, на които са разрешени мляко и млечни продукти.Човек, който се готви за изповед и св. Причастие, е необходимо предварително да уточни с изповедника си начина и степента на постене. Който е болен или има хронични заболявания, непременно трябва да се посъветва с изповедника си, като му съобщи и мнението на лекаря. Според духовници не е толкова важно да се спазва стриктно физическият пост, а човек с делата си да покаже, че искрено се е разкаял за волните и неволните грехове, и да потърси опрощение.40-дневният Рождественски пост често е наричан още Четиридесетница на апостол Филип, тъй като се празнува веднага след Деня на апостол Филип - 14 ноември. Установен е сравнително късно - в чест на Раждането на Спасителя, за да се очистят християните чрез покаяние, молитва и пост и с чисто сърце, душа и тяло благоговейно да посрещнат явилия се в света Син Божий.", "date": "2019.11.14", "title": "От утре започват Коледните пости"}
{"url": "https://www.novinite.bg/articles/182489/Borisov-i-Micotakis-si-govoriha-za-infrastruktura-i-energijni-proekti", "text": "Реализацията на ключовите съвместни инфраструктурни и енергийни проекти беше сред акцентите на разговора между министър-председателя на България Бойко Борисов и гръцкия премиер Кирякос Мицотакис, съобщиха от правителствената пресслужба. Двамата правителствени ръководители разговаряха преди началото на Четвъртата среща на върха в Солун. „Ускорената реализация на газовия интерконектор между България и Гърция е приоритетен не само за нас, но и за целия регион. Само преди дни проверих напредъка на изграждането на дейностите на връзката, чийто старт беше даден през месец май тази година. Така ще подобрим енергийната сигурност на цяла Югоизточна Европа“, категоричен беше премиерът Бойко Борисов. Той посочи, че за икономическия подем в региона ще допринесе и реализирането на транспортните проекти като железопътната линия Бургас-Александруполис, която е част от по-големия проект за мултимодален коридор за товарни превози, свързващ Егейско и Черно море „Sea2Sea”.„Нашите две страни са стълбове на стабилност в региона и силни застъпници на регионалното сътрудничество и европейската и евроатлантическа интеграция на страните от Западните Балкани“. Тази обща позиция изразиха в хода на срещата министър-председателят Борисов и гръцкият премиер Мицотакис.Бойко Борисов и Кирякос Мицотакис бяха единодушни, че България и Гърция са стратегически партньори и в този контекст е необходимо поддържането на приятелски и отворен диалог във всички сфери от общ интерес. Българският премиер Борисов изрази увереност, че активното двустранно сътрудничество ще продължи и с новото правителство на южната ни съседка и ще бъде запазен общия стремеж към задълбочаването на политическите и икономическите връзки. „Взаимодействието между нашите страни придобива още по-голямо значение на фона на кризите, които ни обграждат от изток и от юг, а и на запад от нас, като имаме предвид крехката стабилност на Западните Балкани“, заяви българският министър-председател.В хода на разговора двамата правителствени ръководители отбелязаха отличните двустранни връзки в търговско-икономическия сектор. „Гърция остава един от водещите ни търговски партньори, затова подкрепяме всякаква инициатива за активизиране на бизнес отношенията“, посочи премиерът Борисов и отбеляза възходящата тенденция на стокообмена между България и Гърция през последните години. За първата половина на тази година стокообменът между двете страни бележи ръст от 14.8% спрямо същия период на миналата година и е в размер на 1.7 млрд. евро. По време на срещата българският министър-председател Борисов акцентира върху необходимостта от още по-задълбочено насърчаване на инвестициите между България и Гърция. В разговора беше акцентирано и върху големия потенциал в сферата на туризма, който двете страни развиват през последните години, като премиерът Борисов подчерта значението на автомагистрала „Струма“ за свързаността с южната ни съседка.", "date": "2019.11.14", "title": "Борисов и Мицотакис си говориха за инфраструктура и енергийни проекти"}
{"url": "https://www.novinite.bg/articles/182479/Vyatar-na-promyanata-zaduha-vav-volejbola-Grandovete-svalyat-Dancho-Lazarov", "text": "Столичните грандове ЦСКА, Левски и голяма част от другите водещи клубове в българския волейбол започват атака за сваляне на властта в българската федерация. Основната им цел е да се свика извънредно изборно общо събрание, в което да се снеме длъжността на инж. Данчо Лазаров. Единствените клубове, които застават плътно зад властването на Лазаров са ВК Арда и ВК Монтана.\r\nВ петък на пресконференция инициативен комитет, съставен от представители на клубовете, ще представи исканията си за промени в българския волейбол. Уставът на федерацията (БФВ) гласи, че за свикване на извънредно общо събрание са необходими подписите на една трета от клубовете, което е около 40 клуба. По предварителни информации инициативният комитет разчита на подкрепата и на голям брой от по-малките клубове от страната.\r\n\r\n\r\n\r\nОчаква се да се разбере дали клубовете ще подкрепят Ганев или друг възможен кандидат, ако се стигне до извънредно общо събрание. Според устава за председател на федерацията може да се кандидатират само членове на управителния съвет.\r\n", "date": "2019.11.14", "title": "Вятър на промяната задуха във волейбола! Грандовете свалят Данчо Лазаров"}
{"url": "https://www.novinite.bg/articles/182455/KZP-Proveryavame-gotovnostta-na-turisticheskite-obekti", "text": "Започваме с проверки на местата за настаняване и въобще на всички онези обекти, в които в миналите периоди сме установили някакъв тип нарушения – било свързани с проблеми с категоризацията, било с нелоялни практики от типа „обещано, но неизпълнено“, съобщи по „Дарик” радио председателят на Комисията за защита на потребителите (КЗП) Димитър Маргаритов.„Всичко това е необходимо, за да сме спокойни, че обектите са готови да посрещнат туристите. Ще го направим още преди разгара на зимния сезон“, увери той. „Имаме намерение съвместно с колегите от Министерството на туризма, както и с Държавната агенция за метрология и технически надзор да извършваме проверки по отношение на съоръженията в ски пистите и в ски зоните.Ще проверим и самите ски писти за наличието на информационни табели, обозначаващи категорията на съответната писта и необходимата информация с цел безрисковото използване на съоръженията“, добави Маргаритов. Той припомни, че контролният орган може да спре предоставянето на подобна услуга, ако установи, че е опасна. Димитър Маргаритов потвърди, че и през този зимен сезон инспекторите ще прилагат метода „таен клиент“, тъй като той „дава своите добри резултати за установяване на нарушения“. „Разбира се, ние не можем да навлезем в най-тънки детайли на обяснението му, защото по този начин ще дадем възможност на търговците да разберат какви са малките тайни на този способ. Но наши инспектори, защо да не кажем и „под прикритие“, ще извършват контролни покупки в туристически обекти. Целта ще е да се види в реални условия как функционира съответният обект и там, където има някакво нарушение, вече след легитимация и извършване на пълна проверка, включително и документална, ще бъдат налагани санкции“, обясни той. Маргаритов припомни, че за административни нарушения глобите са от 500 до 3000 лв., а за нелоялни търговски практики, изразяващи се в заблуждаваща информация спрямо потребителите или спестяване на важна такава – до 30 000 лв. при първоначално и до 50 000 лв. при повторно нарушение.", "date": "2019.11.14", "title": "КЗП: Проверяваме готовността на туристическите обекти"}
{"url": "https://www.novinite.bg/articles/182473/Nyama-da-ni-plashtat-parviya-den-ot-bolnichniya", "text": "Обединихме се около решението за изпълнение на текста в коалиционното споразумение за повишаване на пенсиите. В случая за повишаване на минималната пенсия на 250 лева. Това обяви в парламента лидерът на НФСБ Валери Симеонов след политически съвет на управляващата коалиция, предаде ТОПНОВИНИ.„Второто решение, което сме взели и ще материализираме, е за приобщаването на 4,5 и 6- годишните деца от ниско социални слоеве, от по- маргиналните кръгове, към образователната система. Те задължително да бъдат в детска градина. Държавата ще поеме разходите за такси“, посочи Симеонов.„Третото, около което се обединихме, е да бъде определен и заделен фонд от 70 млн. лева за изграждане на нови детски градини и училища“, допълни лидерът на НФСБ и уточни, че този ангажимент ще бъде поет и за следващите 3 години.„По установена практика в целия ЕС, първият ден от болничния няма да се заплаща“, заяви Валери Симеонов. „Налице са изключително много случаи за злоупотреби. Има сериозен ръст на болничните“, изтъкна той.", "date": "2019.11.14", "title": "Няма да ни плащат първия ден от болничния"}
{"url": "https://www.novinite.bg/articles/182454/Domoupraviteli-na-sgradi-v-Plovdiv-posetiha-EVN-Toplofikaciya", "text": "Над 20 домоуправители на топлофицирани сгради в Пловдив посетиха EVN Топлофикация в началото на отоплителния сезон 2019/20 г. Посещенията бяха организирани от дружеството в рамките на информационните срещи „ЕVN Топлофорум“.  Гостите посетиха новата конерационна централа за производство на топлинна енергия.Всички се запознаха с предимствата, които има Пловдив като град с централно топлоснабдяване – сигурно топлозахранване дори и при най-ниски температури, модерна топлоцентрала, отговаряща на екозизискванията, чист въздух за Пловдив.  Посещенията бяха на групи, при спазване на изискванията за безопасност. Домоуправителите разгледаха парна и газова турбини, както и командната зала. Експерти на EVN Топлофикация информираха участниците за новите технологии, използвани при производството на топлинна енергия. EVN Топлофикация допринася за чистотата на въздуха в Пловдив: когенерационната централа не отделя фини прахови частици, серни диоксиди и диоксини.", "date": "2019.11.14", "title": "Домоуправители на сгради в Пловдив посетиха EVN Топлофикация"}
{"url": "https://www.novinite.bg/articles/182475/Nad-10-km-opashki-na-Dunav-most-zaradi-sriv-v-mitnicheska-sistema", "text": "Огромни колони от тежкотоварни камиони чакат с часове на граничния пункт \"Дунав мост\" край Русе.Опашката е над 10 км и достига до съседния град Мартен. Причината е срив в системата на митниците за измерване на товарни автомобили.Повечето от камионите чакат над половин денонощие.", "date": "2019.11.14", "title": "Над 10 км. опашки на \"Дунав мост\" заради срив в митническа система"}
{"url": "https://www.novinite.bg/articles/182486/Geshev-Siguren-sam-che-prezidentat-shte-spazi-zakona", "text": "Сигурен съм, че президентът ще спази закона, заяви повторно избраният кандидат за главен прокурор Иван Гешев след днешното заседание на Пленума на ВСС.С убедително мнозинство кадровиците отново одобриха кандидатурата му, а сега законът задължава президента Румен Радев да издаде указ за назначаването му. За това обаче няма предвиден срок. За такъв, според правосъдния министър Данаил Кирилов се приема от 3 до 7 дни.Днешното заседание отново бе белязано от протести „за“ и „против“. „Безпрецедентният политически натиск е видим“, заяви Гешев след приключване на процедурата. Попитан откъде идва той, кандидатът за главен прокурор отговори: „Имам предвид, че една партия, без да споменавам името ѝ, си прекъсна кампанията, за да се фокусира върху моя избор“. За всички присъстващи обаче стана ясно, че визира „Демократична България“.Според Иван Гешев процедурата по изборът му е била напълно прозрачна, за което се пошегува, че страната ни може да кандидатства за рекордите на „Гинес“ заради дългите дебати при двете гласувания във ВСС. „Никой, от тези, които атакуват моята кандидатура, не се интересуват от закона и процедурата. Интересуват се от едно – да провалят процедурата и кандидата“, смята той.Иван Гешев обвини трима от четиримата членове на Пленума – Лозан Панов, Олга Керелска и Атанаска Дишева, които днес се обявиха срещу кандидатурата му за ръководител на държавното обвинения, изтъквайки различни аргументи, че по-скоро са имали политически, а не правни доводи за това.Гешев отрече да е имало заплаха в думите му към Атанаска Дишева, че от нея би станало „блестящ общински съветник“, за което тя се оплака по време на днешните дебати. „Подозирам, че ако бях ѝ казал „добър ден“, пак щеше да види заплаха“, каза той.Самата Дишева пък предели резултата от Пленума като предрешен. Тя коментира и „заплахата“, която както тя сама твърди, е получила от новоизбрания главен прокурор. „Никога не съм заявявала, че желая да напусна работата си като съдия, нито да напусна ВСС. И днес без конкретна причина Гешев заяви, че от мен ще стане „прекрасен общински съветник“, посочи тя. Според нея това би могло да се разбира като препратка към Методи Лалов, който напусна съдебната система и бе избран в местния парламент на София от „Демократична България“. Тя не назова директно името му, но го определи като „съдия, който не мълчеше“. Дишева опроверга информацията мъжът ѝ да е член на партията на Христо Иванов.От своя страна настоящият главен прокурор Сотир Цацаров отново не отговори конкретно какви са професионалните му планове след края на мандата. \"Не съм тръгнал да мисля за пенсиониране. Ако имам някакви намерения, те ще бъдат обявени от мен\", отговори той на настояванията на журналистите. ", "date": "2019.11.14", "title": "Гешев: Сигурен съм, че президентът ще спази закона"}
{"url": "https://www.novinite.bg/articles/182456/Adat-ot-bombardirovkite-na-Sofiya-ojivyava-v-unikalna-art-instalaciya", "text": "Ужасът от бомбардировките в София през Втората световна война е пресъздаден в уникална арт инсталация на Националния военноисторически музей. Експозицията \"Белезите на войната: загубеното архитектурно наследство на София\" ще бъде открита днес от 11:00 ч. - денят, в който е извършена първата масирана бомбардировка на София по време на ВСВ.Белезите на войната остават в спомените на хиляди души. Поражения са нанесени и върху архитектурни красоти на София, част от които са безвъзвратно изгубени. Посетителите ще могат да се разходят из спокойна и красива предвоенна София, да видят разликата в облика на града преди и след кошмарните удари, да преживеят ужаса на въздушната атака в столицата и да разберат какво са изпитали стотици граждани, останали без покрив над главата си. За тази цел инсталацията разчита на автентични видео кадри, фотоархивен материал и емблематични експонати.Разказите на очевидци, пресъздадени от известни български актьори като Стефан Мавродиев, Руси Чанев, Меглена Караламбова, Валентин Ганев и Асен Блатечки, допълват картината на едни от най-драматичните дни за българската столица.\"Белезите на войната: загубеното архитектурно наследство на София\" е проект, реализиран в партньорство с Българската национална филмотека, и се финансира от програма \"Култура\" на Столична община.В 12:30 ч. на 14 ноемрви 1943 г. 137 самолета – 91 бомбардировача B-25 Мичъл и 46 изтребителя \"Лайтинг\" атакуват София. Над града са пуснати 563 бомби. Разрушени са 47 сгради и постройки. Убити са 59 души и са ранени 128. Убити са 56 граждани, 1 полицай и 6-ма военни. Тежко са ранени 49 човека, леко ранени са 79.Срещу противника излитат 17 български изтребителя Ме-109. Във въздушния бой загива фелдфебел Йордан Славов. Оповестителната служба закъснява да подаде сигнал за приближаваща опасност. ПВО не успява да свали противников самолет, но успява да отклони атаката от центъра на града. Изстреляни са 1471 тежки и 2128 снаряда от по-малък калибър.", "date": "2019.11.14", "title": "Адът от бомбардировките на София оживява в уникална арт инсталация"}
{"url": "https://www.novinite.bg/articles/182451/Vijdali-li-ste-kuchence-ednorog-VIDEO", "text": "Кученце \"еднорог\" попадна в приют за животни в американския щат Мисури. На челото на двумесечното пале расте опашка. Ветеринарят на приюта твърди, че не е виждал, нито е чувал за подобно нещо, пише ТОПНОВИНИ.Рентгеновите снимки показват, че в опашката между очите на кученцето няма костна структура, не е опасна за развитието на четириногото и няма причина да бъде отстранявана. Кученцето е спасено от улицата и ще бъде дадено за осиновяване при едно условие - бъдещият стопанин да обещае, че няма да маха опашката на челото. Заради огромния интерес към палето от приюта дадоха отговор на най-задавания въпрос - кученцето не може да маха с предната си опашка.", "date": "2019.11.14", "title": "Виждали ли сте кученце \"еднорог\" ? (ВИДЕО)"}
{"url": "https://www.novinite.bg/articles/182450/Protesti-za-i-protiv-Geshev", "text": "Протест в подкрепа на Иван Гешев ще се проведе днес. В района на ВСС има засилено полицейско присъствие, чиято задача е да предотврати сблъсъци и напрежение. Протестът срещу избора на Иван Гешев за главен прокурор започва в 9 часа под прозорците на ВСС. Исканията им са свързани със стартирането на нова процедура за избор на главен прокурор, както и реформи в прокуратурата и ВСС. Според протестиращите кандидатурата на Гешев е безалтернативна, а изборът не е бил достатъчно прозрачен.  ", "date": "2019.11.14", "title": "Протести 'за\" и \"против\" Гешев"}
