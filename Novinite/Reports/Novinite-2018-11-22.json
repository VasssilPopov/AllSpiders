{"url": "https://www.novinite.bg/articles/167691/Zasega-nyamame-uvedomlenie-ot-Moskva-che-Turski-potok-shte-bade-nasochen-kam-Balgariya", "text": "Втората тръба на газопровода \"Турски поток\" ще минава през България, Сърбия, Унгария и Словакия. Това е определил окончателно \"Газпром\", съобщи руският вестник \"Комерсант\" като се позова на свои източници. Българските власти обаче заявиха, че към момента няма официална информация от руската страна. Заместник-министърът на енергетиката Красимир Първанов заяви пред БНР:\"Турски поток\" се състои от две тръби, с капацитет по 15 милиарда кубически метра газ. Едната тръба е за Република Турция. Дилемата беше другата тръба - дали ще мине през България, или ще мине през Гърция. Колегите от \"Газпром\" са съобщили в руските медии, че са взели своето решение - тръбата ще минава през България. Очакваме в най-скоро време официално да получим в Министерство на енергетиката и писмото от \"Газпром\" за тяхното решение“. Към момента България не е уведомена официално от руска страна, че втората тръба на газопровода “Турски поток“ да минава през наша територия. Това съобщиха за БНР от пресцентъра на енергийното министерство в коментар на съобщението на руския вестник.Решението на \"Газпром\" газопроводът \"Турски поток\" да преминава през българска територия ще се отрази изключително положително на икономиката ни, коментира Искрен Веселинов, член на парламентарната икономическата комисия и депутат от \"Обединени патриоти\":\"Всъщност голямата заплаха, че ще бъдем заобиколени от тръбата, не се случи, напротив, ние ставаме една от сериозните транзитиращи страни, дори погледнато като икономическо изражение, вероятно транзитните такси ще са по-високи, отколкото от “Южен поток“, който беше провален. В това отношение новината е много добра и това, което трябва да направим, е максимално да облекчим \"Булгартрансгаз\" в техните инвестиционни намерения, така че да отговорят на сроковете, които се поставят\". ", "date": "2018.11.22", "title": "Засега нямаме уведомление от Москва, че \"Турски поток\" ще бъде насочен към България"}
{"url": "https://www.novinite.bg/articles/167669/S-noviya-elektroprovod-Dobrudja-Burgas-shte-se-podobri-sigurnostta-na-mrejata-na-cyala-Yugoiztochna-Evropa", "text": "„Електроенергиен системен оператор“ ЕАД стартира изграждането на нов 86-километров електропровод между подстанциите “Варна” и “Бургас” (Добруджа-Бургас). По думите на зам.-министъра на енергетиката Красимир Първанов с изграждането на електропровода Добруджа-Бургас ще се подобри сигурността на електропреносната система на Югоизточна Европа. Наред с това ще се гарантира сигурността на междусистемните обмени на електроенергия между България и Румъния, каза още той. „Реализацията на проекта е в изпълнение на заложените по време на първото българско председателство на Съвета на ЕС приоритет за енергийна свързаност в региона“, допълни Първанов. „С началото на изграждането на електропровода Добруджа-Бургас ЕСО навлиза в решителната фаза на работа по петте проекта от общ европейски интерес. За тях дружеството ще получи 60 млн. евро по Механизма за свързване на Европа“, каза изпълнителният директор на ЕСО Ангелин Цачев.За осъществяване на инвестицията е привлечено финансиране от европейския „Механизъм за свързване на Европа“ в размер на 30 млн. евро за изграждане на новия вътрешен електропровод 400 kV между Добруджа и Бургас. Съоръжението между Добруджа и Бургас е част от група проекти от общ интерес „Увеличаване на преносната способност между България и Румъния”, необходима за реализацията на приоритетния европейски коридор Север–Юг. Групата проекти се осъществява съвместно от българския и румънския системен оператор и включва освен новия електропровод високо напрежение на българска територия, и три вътрешни линии на румънска територия.Реализацията на проектите ще реши основните инфраструктурни нужди за повишаване преносната способност на електроенергийната мрежа, ще доведе до подобряване сигурността на доставките в региона, както и до ускоряване на пазарното интегриране.", "date": "2018.11.22", "title": "С новия електропровод Добруджа-Бургас ще се подобри сигурността на мрежата на цяла Югоизточна Европа"}
{"url": "https://www.novinite.bg/articles/167665/Indijski-farmacevtichen-i-kozmetichen-lider-shte-investira-5mln-u-nas", "text": "Един от най-големите индустриални конгломерати в Индия ще инвестира 5 млн. долара, за изграждане на своя база в България. Целта на компанията е да развие бизнеса си отвъд океана и отвори пътя си към европейския пазар. Това стана ясно по време на среща на заместник-министъра на икономиката Лилия Иванова с президента на индийската компания. България е избрана след внимателно проучване на страните от региона и инвестиционния климат в тях. Интересите на групата се разпространяват в различни бизнес начинания като фармацевтика, захарни индустрии, желязо и стомана, козметика и др.„Можете да разчитате на пълна подкрепа от Министерството на икономиката за Вашата инвестиция“, подчерта Лилия Иванова. Тя представи насърчителните мерки, които страната ни може да предложи на инвеститори от такъв клас. „В страната ни има много добри условия за инвестиции, което се оценява много високо от чуждестранния бизнес“, посочи още икономическият заместник-министър.„България е страна с привлекателен инвестиционен климат, а ниските оперативни разходи са много атрактивни за нас“, заяви президентът на индийската компания по време на срещата.С 30 клона, 18 производствени единици и над 10 500 квалифицирани специалисти, компанията, има изградени предприятия в Индия, Шри Ланка и Бангладеш. Групата има също и два центъра за научноизследователска и развойна дейност и сътрудничество с 15 мултинационални компании.Годишният оборот на компанията е над 550 милиона щатски долара, като е добре представена чрез ефективна мрежа за маркетинг и дистрибуция в Индия, южноазиатските и африканските държави, страните от ОНД и други международни пазари.Заместник министър Иванова изтъкна още, че българо-индийската междуправителствена смесена комисия за икономическо сътрудничество спомага за развитието на отношенията между двете страни и икономическия растеж. „Стокообменът през първо полугодие на 2018 г. възлиза на 171,3 млн. щ.д. Износът за Индия възлиза на 62,7 млн. щ.д., а вносът е 108.6 млн. щ.“, подчерта Иванова.", "date": "2018.11.22", "title": "Индийски фармацевтичен и козметичен лидер ще инвестира $5млн. у нас"}
{"url": "https://www.novinite.bg/articles/167678/Borisov-se-sreshtna-s-shefa-na-Svetovniya-evrejski-kongres-Robert-Singer", "text": "Премиерът Бойко Борисов се срещна с главния изпълнителен директор и вицепрезидент на Световния еврейски конгрес Роберт Сингер. В разговора бяха обсъдени традиционно добрите отношения между България и Държавата Израел и развиването им в различни сфери от взаимен интерес.На срещата беше посочено и доброто партньорство на страната ни с еврейските организации. Българският министър-председател и Роберт Сингер бяха единодушни, че общите усилия трябва да бъдат насочени към отхвърляне на езика на омразата и към мирно съжителство между различните религиозни и етнически общности. ", "date": "2018.11.22", "title": "Борисов се срещна с шефа на Световния еврейски конгрес Роберт Сингер"}
{"url": "https://www.novinite.bg/articles/167675/Puskat-vlakovete-prez-Kresnenskoto-defile-do-dovechera", "text": "Tрети ден продължава ремонтът на жп-линията на изхода на Кресненското дефиле, движението на влаковете ще бъде възстановено, най-рано привечер днес, предаде БГНЕС. Днес сутринта, 64-часа след дерайлирането локомотива на пътническия влак Петрич-Благоевград, огромната-50-тонна скала, вече полуразбита и отместена от линията, както потрошения от сблъсъка с нея локомотив, вече ги няма, но и влаковете също. Вчера частта от над 50-тонната канара, която бе върху линията, бе разбита, а по-голямата част от нея катурната в изкоп, за да не пречи.Късно снощи е сменен 20-метров участък от изкривените при дерайлирането релси, както и изпокъсаните траверси под тях. Днес смененият участък ще бъде нивелиран, а след тово под него поставен и нови баласт/натрошени камъни/. В 9 часа тази сутрин паркирания през нощта преди тунел багер с хидравличен чук започна разбиването на скалния къс между жп-линията и ската. Той тъкмо поразчупи скалата-дълга 2 и широка 0.8 метра, когато се наложи да се оттегли.От гара Черниче пристигна жп-влекач с монтиран върху него кран със „щипка”. Той достави нови траверси, които свали край жп-линията, а след това започна да качва върху платформата старите траверси и релси, както и повредените части от локомотива. При вдигането на една от релсите, „щипката” се блъсна в жп-платформата и така се скъса хидравликата й. Което наложи да отиде до гара Яворов, за да бъде извършен ремонт, тъй като не се намери такава част. Така жп-влекачът бе първият влак, преминал през авариралата жп-линия. На място очакваха да се включат в обрушването на близо 100-метровата отвесна канара, надвиснала над релсите, и група алпинисти. „Днес времето е по-благоприятно, ще блъснем всичко нестабилно, свлачището е в резултат на труса от сутринта в понеделник, плюс падналите дъждове”, обясни алпинистът Станимир. „Продължаваме аварийно-възстановителните работи, влиза пробивна машина, очакваме и вагони с баласт за да баластрираме, след това възстановяваме контактната мрежа. Ако се наложи ще се извърши обрушване на ската, за да предпазим железния път. Надявам се в късния след обяд да възстановим движението на влаковете”, каза пред БГНЕС инж. Бисер Минчев-главен ревизор по безопасността на НКЖИ.Двадесетина работници с железни вили в ръце ще оформят насипа под релсите, и ако всичко върви по план, довечера, или 72 часа след най-голямата поразия през последните 20 години, влаковете отново ще тръгнат през дефилето.", "date": "2018.11.22", "title": "Пускат влаковете през Кресненското дефиле до довечера"}
{"url": "https://www.novinite.bg/articles/167682/SU-i-MON-predstavyat-rezultatite-ot-universitetskiya-kompleks-po-humanitaristika", "text": "На 26 ноември 2018 г. (понеделник) от 10:00 до 11:30 ч в Центъра по археометрия на Софийския университет „Св. Климент Охридски“ (адрес: кв. Лозенец, ул. „Галичица“ № 35, карта: http://goo.gl/RZQAUb ), ще бъдат представени резултатите от изпълнението на проект Университетски комплекс по хуманитаристика „Алма Матер” (УКХ „Алма Матер”).УКХ “Алма Матер” ( http://ukh.uni-sofia.bg ) извършва изследователска дейност от 2010 г. до момента със средства, предоставени от Фонд „Научни изследвания“ в размер на 4,4 млн. лв. Основната цел на проекта е изграждането и утвърждаването на силнo и конкурентоспособно научноизследователско звено в Софийския университет “Св. Климент Охридски” с капацитет за извършване на качествени научни изследвания на европейско и световно ниво чрез обединяване на финансови ресурси, инфраструктура, изследователски състав и с активното включване на докторанти и студенти.В продължение на 8 години по конкурсни процедури на УКХ „Алма Матер“ за изследователска дейност, за специализации в чужбина, участия в научни форуми и др. са финансирани разработки на над 150 докторанти, изследователи и млади учени от СУ и други научни организации. Чрез конкурсни процедури са привлечени над 20 млади учени за осъществяване на постдокторантури и са издадени са над 30 монографии на утвърдени изследователи. След провеждане на конкурс през 2014 г. в краткосрочни научни визити са взели участие над 20 чуждестранни специализанти. Над 300 утвърдени чуждестранни учени са се включили в изследователската дейност на УКХ и в научни форуми, организирани по проекта.В периода на своето изпълнение УКХ развива дейности от национално значение – организира самостоятелно Третия световен конгрес по българистика, Световен конгрес по османска история, взе активно участие в подготовката и провеждането на Световния конгрес по византинистика, провежда мащабна и изцяло иновативна изследователска програма с манастира Зограф в Атон за съхранение и популяризация на книжовното богатство на светогорския манастир за науката (проект получил през 2018 г. целева финансова подкрепа от МОН за реализация на отделна научна програма), реализира значим проект за историческа географска информационна система на Югоизточна Европа, създава ново поколение изследователи, работещи по съвременни стандарти и развиващи конкурентоспособна научна продукция, което пък връща Софийския университет и България на световната научна карта в сферата на хуманитаристиката.При обновяването на съществуваща и създаване на нова научна инфраструктура са изградени нови или подкрепени съществуващи изследователски центрове, организации и лаборатории, като част от тях ще бъдат демонстрирани на живо по време на представянето на 26 ноември (понеделник) в Центъра по археометрия на СУ. Центърът е създаден през 2007 г., за да допринесе за навлизането на научноизследователските методи от областта на природните науки (химия, физика, биология, геология и география) в археологическите изследвания както при провеждането на изследователска работа, така и при обучението на студенти и докторанти. Основните дейности, изпълнявани от Центъра са: разработване и изпълнение на научноизследователски проекти в областта на археометрията, обучение на студенти от магистърска програма по Археометрия и докторантско обучение.Събитието ще бъде открито от Ректора на Софийския университет проф. дфн Анастас Герджиков, и проф. дхн Георги Вайсилов, управител на Фонд „Научни изследвания“. Официален гост от страна на Министерството на образованието и науката ще бъде д-р Милена Дамянова, директор на дирекция „Наука“. По време на събитието представителите на научната общност, медиите и обществото ще могат да се срещнат с ръководителя на проекта чл. кор. проф. дин Иван Илчев, както и да разговарят с членове на екипа, включително млади учени. Центърът по археометрия ще бъде представен от проф. д-р Тотко Стоянов и неговия екип.УКХ „Алма Матер“ е реализирал и значителен проект за историческа географска информационна система на Югоизточна Европа, който има потенциал да се превърне в ценен източник на информация за нуждите на туризма у нас. ", "date": "2018.11.22", "title": "СУ и МОН представят резултатите от университетския комплекс по хуманитаристика"}
{"url": "https://www.novinite.bg/articles/167666/Komersant-Traba-ot-Turski-potok-shte-mine-prez-Balgariya-kam-Sarbiya-Ungariya-i-Slovakiya", "text": "Газопроводът „Турски поток“ може да бъде изграден през България, Сърбия, Унгария и Словакия, пише в днешния си брой вестник „Комерсант“, предаде БГНЕС. Според изданието свидетелство за това, че газопроводът ще премине през България, Сърбия, Унгария и Словакия са материалите на газотранспортните оператори на тези страни в рамките на процедурата за резервиране на техните бъдещи мощности (open season).Тази процедура е предвидена от законодателството за строителството на газопроводи. Българските компании планират да проведат търг през декември, останалите вече са направили това през октомври. Новите мощности могат да бъдат резервирани от октомври 2022 г. за седем години, пише „Комерсант“.Според източници на вестника „Газпром“ планира да резервира всички предложени мощности. Същата процедура руският концерн е използвал за резервирането на мощностите за продължаването на газопровода „Северен поток-2“ в Германия, Чехия и Словакия. „От „Газпром“ отказаха коментар. ", "date": "2018.11.22", "title": "„Комерсант“: Тръба от „Турски поток“ ще мине през България към Сърбия, Унгария и Словакия"}
{"url": "https://www.novinite.bg/articles/167690/Bryuksel-ni-dade-zelena-svetlina-da-pusnem-shema-za-podpomagane-na-mini-mandri", "text": "Европейската комисия одобри схема за държавна помощ „Помощ за инвестиции за изграждане на мини мандри“. Целта е да бъдат подпомогнати собственици или наематели на животновъдни ферми, които са регистрирани земеделски стопани. Кандидатите трябва да произвеждат качествени хранителни животински продукти, отговарящи на изискванията на Наредба № 26 от 14.10.2010 г. за специфичните изисквания за директни доставки на малки количества суровини и храни от животински произход.Схемата ще стартира в началото на 2019 г. и ще продължи до края на 2020 г., или до изчерпване на финансовия ресурс. Заявленията за кандидатстване ще се приемат до един месец преди изтичане на срока за прилагане на схемата. Бюджетът на помощта е в размер 1,5 млн. лева. Той се определя ежегодно с решение на Управителния съвет на ДФ „Земеделие“ и се разпределя до изчерпването му за съответната година по реда на кандидатстване.Максималният интензитет на помощта е до 50% от приемливите разходи за един инвестиционен проект на един бенефициент, но не повече от 60 000 лева. Този интензитет е допустим на основание на член 17(9)(в) от Регламент (ЕС) 702/2014.Допустимите инвестиции по схемата ще бъдат за изграждане на обект за преработка и/или обработка на сурово мляко с необходимото оборудване (мини мандри) или закупуването на временен обект за търговия на дребно на млечни продукти, (включително закупуване на необходимото оборудване), в който се обработва и/или преработва сурово мляко, съгласно Наредба № 26 от 14.10.2010 г. за специфичните изисквания за директни доставки на малки количества суровини и храни от животински произход.", "date": "2018.11.22", "title": "Брюксел ни даде зелена светлина да пуснем схема за подпомагане на мини мандри"}
{"url": "https://www.novinite.bg/articles/167681/Bezplatni-dermatologichni-pregledi-v-Sofiya", "text": "Сдружение „Генерал Стоян Тонев и полковник Митър Тонев“ организират безплатни прегледи на пациенти с дерматологични проблеми като част от коледна кампания, посветена на нуждата от качествена грижа за кожата.Прегледите ще се проведат на 7-ми и 8-ми декември от специалистите на клиника за дерматология и естетика Derma-Act (гр. София, бул. „Черни връх“ 150, партер). Необходимо е предварително записване на тел.:  +359 88 974 1417Безплатните консултации  нямат възрастово ограничение и са насочени както към пациенти, страдащи от  кожни заболявания като акне, псориазис, розацея, дерматит, екзема, алопеция и др., така и към всеки, който има дерматологични проблеми като кожни образувания, съмнения за меланон и оплаквания като обрив, сърбеж и зачервяване на кожата.Членовете на Сдружение „Генерал Стоян Тонев и полковник Митър Тонев“  се надяват, че с настоящата кампания ще провокират максимално много хора да се погрижат за състоянието на кожата си и да не пренебрегват нейното здраве.", "date": "2018.11.22", "title": "Безплатни дерматологични прегледи в София"}
{"url": "https://www.novinite.bg/articles/167663/Dneven-horoskop-za-22-noemvri", "text": "Изключително важно е да се справите с хората и да стигнете до споразумение. Добре е да подхождате дипломатично, защото така ще бъдете способни да убедите хората във всичко.Независимо колко трудно ви изглежда всичко днес, трябва да продължите напред и да не спирате да се борите. Ще се изненадате и ще изненадате околните какъв напредък може да имате. Днес се чувствате много екстремни и това може да бъде или много добре, или много зле- средно положение няма. Съвсем скоро това ваше настроение ще изчезне и това е много добре.  Представителите на останалите зодии могат да намерят дневния си хороскоп ", "date": "2018.11.22", "title": "Дневен хороскоп за 22 ноември"}
{"url": "https://www.novinite.bg/articles/167671/Zadarjaha-maj-i-jena-napadnali-germanka-v-Sofiya", "text": "Полицаи от столичното Второ РУ предприели незабавни действия по сигнал, постъпил в полицията около 2.00 часа тази нощ чрез тел. 112. Според информацията, човек чул викове за помощ, идващи от градинка в района на улиците „Опълченска“ и „Охрид“.Изпратеният веднага патрулен екип открил на място германска гражданка. Тя обяснила, че била нападната от мъж и млада жена, с които пътувала в автобус към България. Двамата й обещали да й съдействат за намиране на квартира в столицата, но след пристигането мъжът я заплашил с нож, след което от нея отнели около 100 евро, 100 долара и мобилен телефон. Потърпевшата е откарана за преглед в медицинско заведение.В резултат на организираните бързи оперативно-издирвателни действия не след дълго нападатели са арестувани – мъж на 50 години и жена на 21 години, и двамата с криминалистически регистрации. От тях са иззети използваното при нападението хладно оръжие, както и откраднатите пари и мобилен телефон.На задържаните са наложени полицейски мерки за неотклонение за срок до 24 часа. По случая е образувано досъдебно производство, работата по което продължава под надзора на Софийската районна прокуратура.", "date": "2018.11.22", "title": "Задържаха мъж и жена, нападнали германка в София"}
{"url": "https://www.novinite.bg/articles/167694/Razbiha-banda-za-trafik-na-nelegalni-migranti", "text": "Петчеленна престъпна група за трафик на мигранти през страната е неутрализирана на 19 ноември 2018 г. при операция на служители на ГДБОП, проведена под ръководството на Специализираната прокуратура. Събраните до момента данни сочат, че групата е била сформирана през февруари т.г.  и е действала най-активно в областите Бургас и София. Двамата организатори лично подбирали участниците и разпределяли техните функции в престъпното сдружение – намиране на помещения за престой, осигуряване на храна и на транспорт за нелегално преминаващите чужденци. В хода на операцията са извършени множество претърсвания в жилища, помещения и автомобили, откъдето са иззети голям брой доказателства за престъпната дейност. Те се подкрепят и допълват от показанията на свидетели, дадени пред съдия. В дома на единия от организаторите е намерен и незаконен боен пистолет. Другият е осъждан отново за трафик на чужденци през България (престъпление по чл. 280 от НК), като изпитателният срок на отложеното му условно  наказание не е изтекъл.Специализираният наказателен съд е определил мярка „задържане под стража“ на двамата организатори. Един от участниците в групата е задържан в ареста по друго дело (което вече е присъединено към производството на Специализираната прокуратура), а на другите двама са  наложени от наблюдаващия прокурор мерки за неотклонение „парична гаранция“ и „подписка“.Разследването установява дали има и други лица, действали по поръчение на престъпната група, както и евентуални връзки на участниците с трафиканти от съседни държави. ", "date": "2018.11.22", "title": "Разбиха банда за трафик на нелегални мигранти"}
{"url": "https://www.novinite.bg/articles/167679/Angelkova-Ochakva-se-10-rast-na-turistite-v-Plovdiv-dogodina", "text": "Очакваме 10% ръст в броя на туристите, които ще посетят Пловдив през следващата година, когато градът ще бъде “Европейска столица на културата“ 2019 г. Това заяви министърът на туризма Николина Ангелкова по време на откриването на X юбилейна международна среща по туризъм в града, която се провежда под наслов „Пловдив – пътуването до европейска столица на културата 2019“. Министърът заяви, че „Европейска столица на културата” е едно от най-значимите европейски културни събития, по мащаб и обхват, което дава както националното, така и международно признание за града като европейски културен център. Това несъмнено ще допринесе и за превръщането на България във все по-предпочитана дестинация сред чуждестранните посетители.Ангелкова цитира данни, според които през деветте месеца на 2018 г. в местата за настаняване с 10 и повече легла в Област Пловдив са пренощували близо 399 хил. лица, като се отбелязва нарастване от 9 на сто в сравнение със същия период година по-рано. Реализираните нощувки са повече от 824 хил., отчитайки ръст от 4%. Приходите от нощувки пък надвишават 38,9 млн. лв., а увеличението е от 10,9 на сто в сравнение с периода януари – септември 2017 г. „Това показва, че гостите, които избират града, предпочитат високо категорийните хотели и очакваме следващата година този ръст, по отношение на Пловдив, да бъде почти двоен“, каза министър Ангелкова.Тя подчерта, че градът и регионът са сред най-важните отправни точки в трите вида дестинации, разработени от Министерството на туризма. В осемте културно-исторически дестинации Пловдив попада в „Българска архитектура и занаятчийство“.През територията на област Пловдив преминава Родопската балнео и СПА дестинация, като градът попада и в обхвата на винено-кулинарната дестинация „Западна Тракия“ заедно с общините Пазарджик и Асеновград. Приключи съгласуването им с бизнеса и общините и балнео- и гурме дестинациите също ще бъдат дигитализирани и качени на страницата на министерството. В момента те се включват в единната интернет платформа с мобилно приложение на различни езици iLoveBulgaria.Пред журналисти министърът коментира, че репортажите, които правят за Пловдив международните медии като CNN, BBC и National Geographic също допринасят за маркетинга и привличането на интереса на чуждестранните посетители. Министърът съобщи, че към момента най-голям заявен интерес към Пловдив има от немски и британски туристи, както и от гости от Гърция, Румъния, Турция, Сърбия, Македония, които са основните ни пазари. Интерес към града под тепетата проявяват и туристи от САЩ, Израел, Чехия, Полша, Китай и Япония, допълни министър Ангелкова.Тя поясни, че Пловдив допринася за това интересът към България да бъде повишен, особено в сегмента културен туризъм. И добави, че целта на Министерството на туризма е да привлича вниманието към вътрешността на страната и ще продължи да подкрепя инициативите на местната власт да направят атрактивна за посетителите цялата страна. А, че вървим в правилната посока се доказва от данните, според които ръстът на туристическите визити на чужденци за периода януари-септември 2018 г. е 31% спрямо същия период три години по-рано, което представлява 1,9 млн. повече туристи в сравнение с 2015 г. , каза министърът.Тя пожела успех на организаторите и местната власт за успешно протичане на всички събития, включени в програмата „Пловдив - Европейска столица на културата“. В откриването на Х-ата среща в Пловдив участваха още Александър Държиков, заместник-кмет по култура и туризъм в Община Пловдив , Радост Иванова от Общинска фондация „Пловдив 2019“ и експертът Любозар Фратев. Официалното откриване на „Пловдив – Европейска столица на културата“ ще бъде на 12 януари, когато се очаква да има грандиозно шоу и множество посетители. ", "date": "2018.11.22", "title": "Ангелкова: Очаква се 10% ръст на туристите в Пловдив догодина"}
{"url": "https://www.novinite.bg/articles/167674/Driftiral-pred-parlamenta-ostana-bez-kolata-si", "text": "Автомобилът на 20-годишния задържан в неделя за рисково шофиране пред пл. „Народното събрание“ е отнет в полза на държавата с решението на Софийския районен съд. Освен това на него му е наложено условно наказание от 1 година с 3 години изпитателен срок и пробация. В мотивите си съдът приема, че младият мъж е съден за хулиганство тази година. Припомняме, че той бе задържан след кратко преследване в неделя, след като пред пл. „Народно събрания“ с опасното си шофиране реално застраши здравето и живота както на протестиращите, така и на полицаите.", "date": "2018.11.22", "title": "Дрифтирал пред парламента остана без колата си"}
{"url": "https://www.novinite.bg/articles/167689/Doklad-na-EK-40-ot-tijnejdjarite-na-zapoj-vseki-mesec", "text": "От огласения днес съвместен доклад Здравето накратко: Европа (2018) на Европейската комисия и на Организацията за икономическо сътрудничество и развитие (ОИСР) става ясно, че стабилното досега увеличаване на продължителността на живота е забавило темпа си и че продължават да се наблюдават големи различия както в самите държавите, така и между тях, като изоставането е особено ясно изразено при хората с по-ниско образование. Този доклад почива на сравнителни анализи на здравословното състояние на гражданите на ЕС и ефективността на здравните системи на 28-те държави — членки на ЕС, 5 държави кандидатки и 3 държави от Европейската асоциация за свободна търговия (ЕАСТ).Макар средната продължителност на живота в ЕС да е сред най-големите в света ние не бива да почиваме на лаврите си. Животът на много хора може да бъде спасен чрез активизиране на усилията ни за насърчаване на здравословен начин на живот и справяне с рискови фактори като тютюнопушенето или липсата на физическа активност. Неприемливо е всяка година в ЕС над 1,2 милиона хора да губят преждевременно живота си. Това може да бъде избегнато чрез подобряване на профилактиката на заболяванията и чрез по-ефективни здравни грижи, сподели Витянис Андрюкайтис, член на Комисията и отговарящ по въпросите на здравеопазването и безопасността на храните.В доклада се призовава също така за подобряване на психичното здраве и за превенцията на психични заболявания, които имат не само социално отражение, но според извършените за тях оценки възлизат на над 4 % от БВП в ЕС. В него също така се призовава за справяне с рискови фактори като тютюнопушене, консумация на алкохол и затлъстяване, намаляване на случаите на преждевременна смъртност, осигуряване на универсален достъп до здравно обслужване и укрепване на устойчивостта на здравните системи.-До неотдавна продължителността на живота в държавите от ЕС се увеличаваше бързо и с постоянен темп. От 2011 г. насам обаче този темп отбелязва осезаемо забавяне. Освен това продължават да се отчитат големи различия в очакваната продължителност на живота не само по пол, но и по социално-икономическо положение. Така например като цяло в ЕС 30 годишните мъже с по-ниско образование се очаква да живеят около 8 години по-малко отколкото мъжете с висше образование.-По данни от различни държави до 20 % от разходите за здравеопазване биха могли да се пренасочат и да бъдат оползотворени по-добре. С помощта на прийоми от различни политики би могло да се оптимизират разходите, като се осигури добро съотношение между качеството и цената, например при подбора и покритието или обществените поръчки и ценообразуването за фармацевтични продукти чрез оценката на здравните технологии.-През 2015 г. над 84 000 души в Европа са починали поради проблеми с психичното здраве. Общо разходите, свързани с проблеми с психичното здраве, се очаква да възлязат на над 600 млрд. евро годишно.-Почти 40% от юношите посочват, че през изминалия месец са имали поне едно т. нар. запойно пиене. Макар че политиката за контрол на алкохола е довела до понижаване на общото потребление на алкохол в няколко държави в ЕС, прекомерната употреба на алкохол сред подрастващите и възрастните остава съществен проблем за общественото здраве.-Пет пъти по-вероятно е домакинствата с ниски доходи да посочат, че са налице неудовлетворени потребности от здравно обслужване отколкото домакинствата с високи доходи.  ", "date": "2018.11.22", "title": "Доклад на ЕК: 40% от тийнейджърите на запой всеки месец"}
{"url": "https://www.novinite.bg/articles/167684/Balgarin-razsledvan-za-postavyane-na-skimirashti-ustrojstva-v-Belgiya-ostava-v-aresta", "text": "Варненският окръжен съд определи мерка за неотклонение „задържане под стража“ спрямо 40-годишния Енчо Е., обявен за международно издирване от съдебните власти в Белгия с Европейска заповед за арест (EЗА). Мъжът ще остане в ареста до началото същинското производство по екстрадицията му.Заповедта е издадена от съда на Западна Фландрия в Брюж на 21 септември 2018 г. Според съдържанието й, срещу Енчо Е. в Кралство Белгия се провежда наказателно производство за 7 отделни компютърни измами. Той заедно с още двама българи се разследват за използване на скимиращи устройства за сваляне на данни от банкови карти и извършени парични трансакции в Брухе на 18 август 2018 и в Антверпен на 19 август 2018г. Предвиденото максимално наказание за подобно престъпление, според белгийското законодателство е до 5 години „лишаване от свобода“.Обявеният за издирване мъж е бил арестуван на 19 ноември 2018г. На територията на Първо РПУ във Варна. Лицето има три влезли в сила присъди, като едната от тях от 2013г.на Окръжен съд - Силистра е за същото по вид престъпление, за което го издирват и белгийските власти. Защитата на Енчо Е. представи решения на ТЕЛК от 1997 до 2005г, удостоверяващо влошеното му здравословно състояние. С цел да бъде определена по-лека мярка на неотклонение беше поискано назначаване на съдебно-медицинска експертиза, която да изясни текущия здравен статус на лицето.Съдебният състав на Варненски окръжен съд, като съобрази всички представени доказателства и становища прецени, че искането за временно задържане на Енчо Е. е съобразено с изискванията на Европейската конвенция за екстрадиция, както и че е налице валидна заповед за арест. Съдът остави без уважение искането на защитата, тъй като в заседанието не бяха представени доказателства, че здравословните проблеми, които лицето е имало в миналото са актуални и към момента. Съдебната инстанция взе предвид предишните осъждания на Енчо Е., високата обществена опасност на деянието, както и че съществува реална опасност лицето да извърши подобно престъпление и определи мярка за неотклонение „задържане под стража“.Определението на съда може да се обжалва пред Апелативен съд Варна.  ", "date": "2018.11.22", "title": "Българин, разследван за поставяне на скимиращи устройства в Белгия, остава в ареста"}
{"url": "https://www.novinite.bg/articles/167677/Hvanaha-nyakolko-narkorazprostraniteli-pri-mashtabna-akciya-v-Slivensko", "text": "Мащабна операция срещу разпространението на високорискови наркотични вещества е проведена на територията на ОДМВР - Сливен.На 21 ноември, полицейски сили от областната дирекция и районните управление на Сливен, Нова Загора, Котел и Твърдица извършили едновременни проверки на обекти, адреси и по главните и общински пътища на областта. В хода на операцията са иззети различни количества марихуана, разпределени в дози и предназначени за разпространение.При претърсване в частен имот в село Кортен криминалисти на РУ - Нова Загора открили суха листна маса, която при полевия тест реагирала на марихуана. По същото време в местността „Дюлева река“ край Сливен били извършени процесуално-следствени действия и в дома на 29-годишен, криминално проявен. Оттам полицаи иззели 34 станиолови топчета с кафява, суха листна маса, дала положителна реакция на марихуана. При проверка на 49-годишен криминално проявен жител на областния град, засечен в кв. „Дружба“, служителите на реда намерили у него плик със същата дрога. Двамата мъже са  задържани за 24 часа, образувани са досъдебни производства.В ареста с полицейска мярка попаднал и водач на автомобил, спрян от служители на ЗЖУ – Бургас в района на Нова Загора. Оказало се, че той е шофирал под въздействието на наркотици. По случая е започнато бързо производство.Предстои обобщаване на резултатите от операцията, назначени са експертизи, както и установяване на точното количество иззето наркотично вещество. Активната работа по противодействие на наркоразпространението на територията на ОДМВР-Сливен продължава. ", "date": "2018.11.22", "title": "Хванаха няколко наркоразпространители при мащабна акция в Сливенско"}
{"url": "https://www.novinite.bg/articles/167662/Dvuposochno-dvijenie-v-tunel-na-Hemus-dnes-i-utre", "text": "Днес и утре от 9:00 ч. до 16:00 ч. движението в тунел „Правешки ханове“ на магистрала „Хемус“ ще е двупосочно в тръбата за Варна. Ограничено ще е преминаването в тръбата за София, поради техническо обследване на съоръжението. Необходимо е шофьорите да карат внимателно и да спазват стриктно въведената временна организация за движение.Всички граждани и транспортни фирми могат да получават информация за актуалната пътна обстановка от интернет страницата на АПИ –  , и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.11.22", "title": "Двупосочно движение в тунел на „Хемус“ днес и утре"}
{"url": "https://www.novinite.bg/articles/167670/S-balgarskoto-zname-Petar-Stojchev-napravi-parva-trenirovka-na-Antarktida", "text": "След проблемите с влизането във водата преди един ден, рано тази сутрин българско време Петър Стойчев и останалите 15 състезатели направиха първата си тренировка в ледените води на Антарктида. Събитието се случи в залива на остров Къвървил , а още със стъпването си на земята, а после и във водата Стойчев развя българското знаме.„Щастлив съм, че най-после слязохме на твърда земя и после направихме тренировка във водата. Чувството е уникално. Първо бяхме посрещнати от стотици пингвини, които за моя изненада изобщо не се уплашиха, а напротив, бяха много близо до нас, а след това екипа по организацията на състезанието постави временен понтон от който влизахме в ледената вода. Температурата беше минус 0.7 градуса, а на въздуха минус 2.4. Аз лично плувах около 6-7 минути. Само с бански, очила, силиконова шапка и тапи в ушите, за да не влезе вода в главата.Никой не използва мазила против студа, защото е забранено и бяхме проверени от шефа на Международната федерация по ледено плуване. Помолих капитана на кораба да изчислим точното разстояние до България, като му зададох опорна точка НДК в София. Сателитната навигация показа 14 034 километра от мястото на плуване до столицата ни. По всяка вероятност отново тук ще направим състезанието от 1000 метра, като след жребия се паднах в 4-та серия , заедно с колегите от Русия, ЮАР и Бразилия. Живи и здрави в рамките на следващото денонощие ще стартираме. Времето засега е нормално , силния вятър и снеговалежа намаляха, а като бонус днес по обяд имаше и слънце. Когато взех знамето и влязох във водата се сетих за онези велики българи, които през годините са съхранили традицията на Йордановден и влизат в ледените води на нашите реки, езера и морето.Направих го и аз, макар и на далечна Антарктида, като си пожелах здраве за мен и семейството, както и всичко най-добро за България”, сподели по сателитната връзка Петър Стойчев.", "date": "2018.11.22", "title": "С българското знаме Петър Стойчев направи първа тренировка на Антарктида"}
{"url": "https://www.novinite.bg/articles/167668/Mej-otnovo-v-Bryuksel-za-pregovori-tazi-sabota", "text": "Британският премиер Тереза Мей ще се върне в Брюксел в събота в пореден опит да финализира сделката за излизането на Лондон от Евросъюза, предаде Нова ТВ.В сряда се Тереза Мей и шефът на Еврокомисията Жан-Клод Юнкер не успяха да преодолеят оставащите разногласия. Британската премиерка се опитва да договори бъдещите отношения преди срещата на европейските лидери в неделя, на която трябва да бъде одобрено проектоспоразумението за Brexit.   ", "date": "2018.11.22", "title": "Мей отново в Брюксел за преговори тази събота"}
{"url": "https://www.novinite.bg/articles/167688/KZP-Pri-impulsivno-natiskane-na-butona-kupi-moje-da-se-sdobiem-s-nenujni-i-ne-chak-tolkova-evtini-stoki", "text": "Изкушението заради изгодната цена да си купим нещо, което не ни е потребно, е риск, който се среща при кампании от типа на „Черния петък”, посочи председателят на Комисията за защита на потребителите (КЗП) Димитър Маргаритов пред БНР. Той цитира наскоро оповестено проучване, според което около половината от анкетираните съобщават, че ще си купят нещо не защото са планирали покупката, а поради това, че то ще бъде по-евтино.„Особено при бързите темпове, с които се развива и онлайн търговията, понякога вземаме импулсивни решения и натискаме бутона „купи”. Съветваме хората да запазят потребителското си хладнокръвие. Има достатъчно време да се реализират всякакъв тип покупки, включително и непланирани”, коментира Маргаритов. „Когато сме в среда на атакуващи ни отвсякъде реклами за бомбастични проценти намаление, понякога може да се окаже, че това, което сме си купили, не само не ни е било необходимо, но и отстъпката не е чак толкова голяма”, добави председателят на КЗП.Стоките да не са продавани на старата цена поне 30 дни и да се анонсират отстъпки е едно от най-разпространените нарушения по време на „Черния петък”. „Имаме такива случаи през минали години. Наблюдаваме определени електронни магазини и динамиката на цените на най-търсените продуктови групи стоки. Седмица или няколко дни преди настъпването на самия ден цените се увеличават. В рамките на „Черния петък” се анонсира процент намаление, но той не съответства на истината, като целта е потребителите да бъдат въведени в заблуда”, даде пример Маргаритов.Некоректни са и гръмки анонси за намаления, които се отнасят само за няколко стоки в магазина. „Когато говорим за съвсем ограничен асортимент, тогава очевидно не е съразмерно анонсирането”, обясни председателят на КЗП. Той каза още, че механичен сбор на процентите намаления през непосредствено предшестващите кампанията „Черен петък” акции за отстъпки също е нарушение и заблуждава потребителите. „Трябва всеки път, когато анонсират някакво намаление, реалният процент да е спрямо старата цена – независимо, че тя е била намалена от своя страна. Старата цена е основата, върху която се изчислява реалният процент”, допълни Маргаритов. ", "date": "2018.11.22", "title": "КЗП: При импулсивно натискане на бутона „купи” може да се сдобием с ненужни и не чак толкова евтини стоки"}
{"url": "https://www.novinite.bg/articles/167685/Edinniyat-pazar-naj-cenniyat-aktiv-na-Evropa-v-edin-dinamichen-svyat", "text": "Европейската комисия представя нова оценка на актуалното състояние на единния пазар и призовава държавите членки да подновят политическия си ангажимент, свързан с него.През последните 25 години единният пазар превърна Европа в едно от най-привлекателните места за живеене и развиване на стопанска дейност. Неговите четири неразривни свободи — свободното движение на хора, стоки, услуги и капитали — спомогнаха за подобряване на благоденствието на гражданите и за укрепване на конкурентоспособността на ЕС. Днес обаче по-задълбочената интеграция изисква повече политическа смелост и ангажираност, отколкото преди 25 години, а и повече усилия, за да се сближат думите и делата.Комисията изтъква три основни области, в които са необходими допълнителни усилия за задълбочаване и укрепване на единния пазар:·         Приемане в кратки срокове на представените предложения·         Фокусиране върху практическите резултати от правилата·         Запазване на адаптивността на единния пазарДнес Комисията представи и План за действие за стандартизация, който представя четири ключови действия за повишаване на ефективността на системата, прозрачността и правната сигурност при разработването на хармонизирани стандарти за пълноценно функциониращ единен пазар.С представените днес действия Комисията отговаря на исканията на заинтересованите страни и цели да гарантира, че европейската система за стандартизация отговаря на предизвикателствата на бързо развиващите се технологии, нововъзникващите икономически тенденции и модели на растеж, като същевременно насърчава взаимодействието с международните и световните стандарти. Комисията ще продължи да работи с всички партньори в тази сфера, за да се гарантира трайният успех на европейската стандартизация като крайъгълен камък за пълноценно функциониращ единен пазар.", "date": "2018.11.22", "title": "Единният пазар: най-ценният актив на Европа в един динамичен свят"}
{"url": "https://www.novinite.bg/articles/167660/Valejite-spirat-ot-zapad", "text": "Днес от запад валежите ще отслабват и спират, най-късно в югоизточните райони. Ще духа слаб, в Източна България до умерен вятър от север-североизток. Максимални температури между 5 и 10 градуса, в Северозападна България малко по-ниски, в София около 5, съобщават от НИМХ.В планините ще бъде облачно с валежи от дъжд, над 1700-1800 метра валежите ще са от сняг. Ще духа умерен източен вятър. Максималната температура на височина 1200 метра ще около 6 градуса, на 2000 метра – около 0.Атмосферното налягане в сутрешните часове е близко до средното за месеца, през деня бавно ще се повишава.Над Черноморието ще бъде облачно, дъждовно и ветровито. По-значителни ще са валежите по южното крайбрежие. Ще духа умерен до силен вятър от север-североизточен вятър. Максималните температури ще бъдат между 9 и 12 градуса. Температурата на морската вода е 13-14. Вълнението на морето ще бъде 3-4 бала", "date": "2018.11.22", "title": "Валежите спират от запад"}
{"url": "https://www.novinite.bg/articles/167673/Puls-Fitnes-i-Spa-savmestno-s-RevTag-sazdadoha-naj-mashtabnata-infleuns-marketing-kampaniya-v-Balgariya", "text": "Pulse Fitness and Spa е най-припознаваният бранд във фитнес индустрията в България. Броят на клиентите на лайфстайл клуба главоломно расте, тагове от фитнеса се превръщат в запазена марка на голяма част от българските инфлуенсъри. Pulse се различава от другите фитнеси заради философията, която изповядва, именно, не само следването на световните тенденции в индустрията, а и индивидуалните желания и предпочитания на клиентите си. Три поредни години брандът е носител на наградата „Фитнеси на годината“, което бетонира позицията на най-бързо разрастващата се и квалитетна фитнес компания в България. Десетте зали на Pulse Fitness and Spa, разположени в София, Пловдив, Банско и Свети Влас, предоставят възможност за тренировка на любители на спорта от почти цялата страна. Както е добре известно, правилното разпускане след натоварена тренировка е ключов аспект от постигането на целта - комплексите на Pulse Fitness and Spa предлагат релаксиращи съоръжения и процедури. Фитнесите са оборудвани с иновативни уреди, докато треньорите непрестанно преминават през множество обучения за придобиване на допълнителна квалификация, по този начин Pulse Fitness and Spa се старае да поддържа възможно най-виско ниво във всички аспекти.Хилядите членове на клуба спомагат изключително за популяризирането на бранда в платформите за дигитално споделяне. В интернет пространството Pulse е доказана марка, често присъства във фийдовете, не само на клиентите си, а и на техните приятели и познати. През 2018 г. Pulse Fitness and Spa се стиковаха с най-голямата инфлуенс маркетинг агенция в България – RevTag и създадоха грандиозна инфлуенс кампания в социалните мрежи. Невижданата досега, по мащаб, кампания в България, успя да събере 50 инфлуенсъри, ангажирайки едни от най-популярните лица в българския шоубизнес да се включат в здравословната спортна идея. Интерестното, в случая, е продължителността на кампанията, типично относителната трайност на инфлуенс кампания е 3 месеца, също - броя на участници е без аналог в българския инфлуенс маркетинг, точно в тези аспекти се различава начинанието на Pulse Fitness and Spa и RevTag. Ангажираността на инфлуенсърите, участващи в кампанията е 12 месеца, което подчертава сериозността на начинанието. Колаборацията между Pulse и RevTag се оказва особено успешна, имайки предвид личностите, заставащи зад двата бранда, а тъкмо – най-новият мега инфлуенсър Ивомила Петкова, певецът Алек Сандър, Мис „Плеймейт“ 2015 Ася Капчикова, тийн идолът Балан (Ballan) и много други влогъри, блогъри, артисти и популярни лица в социалните мрежи.Досега инфлуенс кампания с такъв мащаб не бе правена у нас, изглежа тандемът Pulse и RevTag е резултатен. С голям брой поустове и множество споделяния, преди всичко кампанията има за цел да популяризира здравословния начин на живот, физическата култура и спорта. Бидейки главна таргет група - подрастващите и младите биват мотивирани да се занимават активно със спортна дейност, подобрявайки качеството си на живот. Акцент на кампанията е да се покаже колко, не само позитивно физически, а и интересно и забавно може да бъде спортното занимание в правилната среда. Ежедневно преследваме красотата под всякакви форми, естествено е да искаме да поддържаме крепко тялото си, което да въздейства на здравето и психическото състояние позитивно. Канализирането на събрания стрес в спортни занимания в специализирана обстановка е най-добрият подход със справянето с напрежението.Съучастник в успеха на кампанията е инфлуенс маркетинг агенцията RevTag. Специалното отношение на екипа на компанията към своите клиенти е ключово в осъществяването на кампании с такъв магнитут. Въпреки че са на пазара от сравнително скоро, от учредяваенето си насам, агенцията действа методично и се превърна в най-голямата инфлуенс маркетинг организация в страната с повече от 1500 инфлуенсъри под шапката си. Водещите фигури в компанията имат голям опит в сферата на маркетинга, комуникациите и бранд мениджмънта и спомагат за правилното реализиране на концепциите на клиента. Желанието на все повече големи брандове да се различат от останалите ги кара се доверяват на RevTag. ", "date": "2018.11.22", "title": "Пулс Фитнес и Спа, съвместно с РевТаг, създадоха най-мащабната инфлеунс маркетинг кампания в България"}
{"url": "https://www.novinite.bg/articles/167686/Radev-i-diplomat-1-na-Egipet-obsadiha-sigurnostta-i-borbata-s-nelegalnata-migraciya", "text": "Египет е най-големият търговски и икономически партньор на България в Близкия изток. Положителната динамика в двустранния обмен през последните години и добрият политически диалог показват, че има огромен потенциал сътрудничеството между двете страни да се задълбочи в редица сфери от взаимен интерес. Това заяви президентът Румен Радев на среща с министъра на външните работи на Египет Самех Шукри, който е на посещение у нас. Перспективите за задълбочаване на икономическото партньорство и реализацията на конкретни съвместни проекти между двете държави ще бъдат във фокуса на посещението на президента Румен Радев в Египет през 2019 г.През последните десет години стокообменът между България и Египет е в постоянен растеж, като в края на 2017 година е достигнал един млрд. щатски долара. Румен Радев и Самех Шукри откроиха сигурността, отбраната, военното обучение, земеделието, енергетиката и туризма като сфери от взаимен интерес с възможност за по-голямо сътрудничество. Българските компании имат интерес да инвестират, необходимо е да се конкретизират секторите, в които това може да се случи, заяви българският държавен глава.Румен Радев отбеляза, че България подкрепя усилията на Египет за борбата срещу тероризма, радикалния екстремизъм и противодействието на миграцията. Министър Самех Шукри запозна президента Радев с действията на Египет по защита на европейската граница от миграционни потоци. „Европа трябва да насърчава страните, които работят за сигурността и стабилността на региона“, посочи президентът. Румен Радев  допълни, че са необходими по-решителни мерки от страна на ЕС за подкрепа на страните, от които идват бежанци, чрез ефективни програми в социалната сфера, образованието, трудовата заетост, както и осигуряване на оборудване за охраната на техните граници.   ", "date": "2018.11.22", "title": "Радев и дипломат №1 на Египет обсъдиха сигурността и борбата с нелегалната миграция"}
{"url": "https://www.novinite.bg/articles/167661/Sofiya-razshiryava-sistemata-za-razdelno-sabirane-na-otpadacite", "text": "Столична община официално обяви конкурс за организации по оползотворяване на отпадъците от опаковки, които да обслужват 22 от районите за срок от 5 години. В критериите за подбор на кандидатите са заложени увеличения в броя и обхвата на съществуващите съдове за разделно събиране на отпадъци от опаковки.Освен задължителното изискване кандидатите да са: Организации по оползотворяване на отпадъци от опаковки, притежаващи разрешение по чл. 81 от Закона за управление на отпадъците, Столична община залага допълнително критерии: кандидатите трябва да имат площадки и съоръжения за предварително третиране, в т.ч. сепариране на разделно събраните отпадъци. Участниците следва да представят подробен План за организиране на системите за разделно събиране на отпадъци, който ще бъде подложен на оценка и ще включва местонахождение, брой и вид на съдовете в предлаганата от тях система. За подписване на договори със Столична община ще бъдат избрани кандидати, които отговарят на предварително обявените минимални условия и получат най-висока обща оценка по критериите и показателите за оценка.„Разширяването на съществуващата система за разделно събиране на отпадъци от опаковки от домакинствата е резултат както на добре функциониращата общинска система за разделно събиране на отпадъци, така и на по-високите цели за подготовка за повторна употреба и рециклиране на битови отпадъци, заложени в пакета мерки „Кръгова икономика“ на ЕС. Според националното законодателство в срок до 1 януари 2018 г. общините трябва да постигнат най-малко 40% от общото тегло на отпадъците за подготовка за повторна употреба и рециклиране. През 2016 г. Столична община достига степен на рециклиране от 51%.“ Коментира новите изисквания зам.-кметът на СО по екология Йоана Христова.Срокът за подаване на документи е до 17:00 часа на 30.11.2018 г., като повече информация може да се намери на сайта на Столична община.", "date": "2018.11.22", "title": "София разширява системата за разделно събиране на отпадъците"}
{"url": "https://www.novinite.bg/articles/167680/Shesta-godishna-izlojba-na-hudojnici-ot-rajon-Mladost", "text": "Довечера от 18:30 ч. ще бъде открита VI годишна изложба на художници, които живеят и творят на територията на район „Младост”. Изложбата ще бъде експонирана във фоайето на зала „България” до 11 декември 2018 г. Изложбата е част от Календара на културните събития на Столична община за 2018 г.", "date": "2018.11.22", "title": "Шеста годишна изложба на художници от район „Младост”"}
{"url": "https://www.novinite.bg/articles/167664/Parlamentat-gleda-promeni-v-Kodeksa-za-zastrahovane-i-vetoto-na-prezidenta", "text": "Депутатите захващат Кодекса за застраховането с текстовете за лимит за обезщетенията за далечни роднини на загинал на пътя, и ветото на президента Румен Радев върху данъка на старите коли, предаде БГНЕС. Вносителят на промените в Кодекса за застраховането Менда Стоянова, която е председател на бюджетната комисия се отказа от въвеждане на таван за обезщетенията за преките роднини - съпрузи, деца и родители, но предлага да има такъв за далечния кръг от близки на жертви при катастрофи в размер до 5000 лв.Промените тя мотивира с решение на ВКС, с което се разширява кръгът на лицата, които могат да търсят обезщетения - като само за последните 3 месеца търсените обезщетения са нараснали до 100 милиона лева. Това от своя страна би оскъпило застраховката \"Гражданска отговорност\", според Стоянова. Само чрез прокарването на таван на обезщетенията може да се избегне увеличаване цената на задължителната застраховка \"Гражданска отговорност\".Депутатите ще обсъдят отново и върнатия от държавния глава Румен Радев Закон за корпоративното подоходно облагане. Президентът атакува отделни текстове, сред които предвидените по-високи данъци за старите коли и увеличените ставки за имотите в курортите. ", "date": "2018.11.22", "title": "Парламентът гледа промени в Кодекса за застраховане и ветото на президента"}
{"url": "https://www.novinite.bg/articles/167672/Zoran-Zaev-lider-po-rejting-sred-makedonskite-politici", "text": "Македонският премиер Зоран Заев е политикът с най-висок рейтинг в Македония. Той се радва на подкрепата на 21,4% и убедително води пред своите основни опоненти, сочи анкета, проведена от Телма и МЦСМ, предаде БГНЕС. Лидерът на опозиционната ВМРО-ДПМНЕ Християн Мицкоски има 14% доверие.Голям спад регистрира доверието в президента Георге Иванов и бившия премиер Никола Груевски, който в момента бяга от правосъдието. Държавният глава се ползва с подкрепата на едва 6%, като рейтингът му бележи постоянен спад. При Груевски нещата са още по-трагични. Доскорошният пълновластен господар на Македония, който управляваше с желязна ръка и подавяше всяко инакомислие, днес има рейтинг 2,7%, което си е направо в рамките на статистическата грешка, коментират местни социолози.Проучването регистрира увеличаване на подкрепата на гражданите за управляващата партия Социалдемократическия съюз на Македония /СДСМ/ - 26,8%. Доверието в главната опозиционна сила ВМРО-ДПМНЕ бележи спад и е 21,5%. По отношение на албанските партии с най-силни позиции е Демократичният съюз за интеграция /ДСИ/ на Али Ахмети – 6,7%, следвани от Алианс с 3% и БЕСА с 2,4%. Сред албанските лидери най-популярен е Ахмети с 23%, следван от Зиядин Села – 16%. Македонският премиер Зоран Заев също се ползва с голямо уважение сред албанците. 17,6% от тях го подкрепят, което го прави вторият по-популярност политик сред тяхната общност. 39,9% от от македонските граждани не се доверяват на нито един политик, а 21,3% са заявили, че няма да гласуват.", "date": "2018.11.22", "title": "Зоран Заев лидер по рейтинг сред македонските политици"}
{"url": "https://www.novinite.bg/articles/167667/Simeonov-otnovo-na-deputatska-rabota", "text": "Бившият вицепремиер по икономическата и демографската политика Валери Симеонов, чиято оставка парламентът вчера одобри и избра за негов наследник на поста доскорошния му началник на кабинета Марияна Николова, дойде в парламента за първия си работен ден като народен представител, предаде БГНЕС.Симеонов избегна въпросите на медиите, а влизайки в пленарна зала заяви кратко: „Чувствам се добре“. „Не очаквам напрежение“, заяви зам.-председателят на парламента и депутат от „Атака“ Явор Нотев, който подчерта, че засега няма индикации за това Симеонов да оспорва председателството на Волен Сидеров на групата на патриотите в парламента.След като Симеонов става депутат, парламентът напуска Миглена Александрова от „Атака“. Така ВМРО остава с 11 депутати, докато НФСБ ще е с 9, а „Атака\" - със 7. Парламентът днес отново започна работа с кворум на ръба от 121 депутати в зала, а той бе потвърден и от последвалата поименна проверка. Така народните представители започнаха работа по Кодекса за застраховането.", "date": "2018.11.22", "title": "Симеонов отново на депутатска работа"}
{"url": "https://www.novinite.bg/articles/167676/Borisov-Nyama-nikakav-sriv-na-chujdite-investicii-dannite-na-BNB-sochat-drugo", "text": "Получих последните данни на БНБ за преките чуждестранни инвестиции в България. Както сами може да се убедите от фактите по-долу, наблюдаваме сериозен ръст само за 1 година. Считам, че говоренето за “катастрофален срив на инвестициите” е по-скоро непознаване на данните. Това написа в профила си във „Фейсбук“ премиерът Бойко Борисов.Ревизия отпреди два дни на БНБ повиши чуждите инвестиции в страната до 826.4 млн. евро към септември 2018 г. Преките вложения от чужбина за настоящата година също надвишават миналогодишното ниво. От началото на 2018 г. само по Закона за насърчаване на инвестициите са издадени 19 сертификата за инвестиционни проекти. Общо предвидените инвестиции по тях възлизат на над 700 млн. лв. и се очаква разкриване на близо 2000 нови работни места. До края на годината очакваме общият размер на проектите да стане 29 с размер на планираните инвестиции от 1.6 млрд. лв., които ще създадат близо 6000 нови работни места, отбелязва в публикацията си министър-председателят. ", "date": "2018.11.22", "title": "Борисов: Няма никакъв срив на чуждите инвестиции, данните на БНБ сочат друго"}
{"url": "https://www.novinite.bg/articles/167693/Deputatite-othvarliha-prezidentskoto-veto-varhu-danachniya-zakon", "text": "Със 130 гласа „за“, 46 – „против“ и нито един въздържал се парламентът преодоля ветото на президента Румен Радев и повторно гласува промените в Закона за корпоративното подоходно облагане, предаде БГНЕС. Държавният глава върна някои от текстовете за ново разглеждане в зала и изрази несъгласие с разпоредбите относно данъка върху моторните превозни средства. Според Радев новата уредба няма да стимулира замяната на по-старите автомобили с по-нови, нито ще доведе до постигане на търсения екологичен ефект.БГНЕС припомня, че с гласуваните на 7 ноември 2018 г. законови промени депутатите решиха данъкът върху колите да се определя по нова формула, включваща два компонента – имуществен и екологичен. Така собствените на стари и по-замърсяващи автомобили ще плащат по високи налози, а увеличението ще бъде с до 30%. Промените трябва да влязат в сила от 1 януари 2019 година. Състоянието на превозните средства в една държава е проекция на стандарта на живот и показател за съществуващите социални разслоения в нея, смята президентът Радев, според когото новите правила ще стоварят данъчната тежест върху гражданите с ниски и средни доходи, както и върху малкия и средния бизнес.По време на дебатите в пленарна зала, в лицето на БСП и ДПС, подкрепиха ветото и гласуваха против промените. „Това не е данък, а глоба“, заяви Крум Зарков от левицата. „За вас и вашата политика, всички бедни са замърсители, а всички богати – инвеститори. Това не е вярно!“, обърна се той към управляващите. „Говорим за данъчна справедливост. Тя е много оптегаемо понятие. Справедлив е онзи данък, за който още от 1 януари хората отиват на гишето и искат да го платят. Аз такъв данък не съм виждал“, подчерта Рамадан Аталай от ДПС.Интересен коментар направи председателят на ПГ на ГЕРБ Цветан Цветанов. „Откакто приключиха президентските избори, президентската двойка се движи само в насрещното движение“, заяви той от парламентарната трибуна.", "date": "2018.11.22", "title": "Депутатите отхвърлиха президентското вето върху данъчния закон"}
{"url": "https://www.novinite.bg/articles/167687/5G-internet-vav-vsyaka-darjava-chlenka-do-2020-g-iska-Mariya-Gabriel", "text": "Искаме до края на 2020 г. 5G мрежата да бъде пусната във всички страни от ЕС. Това обяви европейският комисар по цифрова икономика и общество Мария Габриел по време конференция „Комуникации, резултати, свързаност“, посветена на 20-годишнината от създаването на Комисията за регулиране на съобщенията в България, предаде БГНЕС.“Искаме да увеличим разполагането на инфраструктурата до 2025 г., така че да постигнем пълно покритие на градове и важни социални икономически центрове. Искаме непрекъснато 5G покритие по основните транспортни коридори и зони от висок социално икономически интерес“, заяви Габриел. Според нея въвеждането на новата мрежа ще позволи на Европа да се ситуира по-добре и призова да не повтаряме грeшките на 4G, която позволи на всяка държава-членка да направи свое покритие, което доведе до разлика в него от 76% в градските райони, в селските под 40%. „Затова в следващото поколение интернет искаме най-напред, държавите-членки до края на 2020 г. да имат координирано синхронизиране на радиочестотния спектър, за да може по един и същи начин да имат такъв високоскоростен интернет“, обясни еврокомисарят.Тя добави, че 5G е предизвикателство пред Европа, Щатите, Китай, които инвестират масово, а за нас като европейци това е един шанс. „Имаме своите много силни страни. Силни сме в индустриалните платформи, силни сме в много традиционни сектори като автомобилостроенето. Сега, благодарение на цифровата трансформацията то може да бъде придружено с нещо много важно информиран избор за потребителите, по-ниски цени за тях и по-добра защита за тях“, подчерта още Габриел.Тя обясни, че вече е приет новият Кодекс за електронните съобщения, в който са заложени параметрите на 5G и подчерта, че в следващата една година ЕК ще трябва да дефинира техническите параметри на новата мрежа. Еврокомисарят каза, че ще предложи в следващия бюджет на ЕС да повиши средствата на механизма за свързване на Европа от 1 млрд. до 3 млрд.евро. Габриел подчерта още, че телекомуникационният сектор у нас е един от най-големите успехи на единния цифров пазар. Тя добави, че чрез работата си Комисията за регулиране на съобщенията в България е направила нещо важно – направила е възможен информирания избор на потребителите и е спомогнала за увеличаването на инвестициите в сектора. Еврокомисарят заяви, че благодарение на либерализацията на пазара от 1998 г. българите използват един от най-бързия интернет в Европа и говорят на достъпни цени.Министърът на транспорта и съобщенията Росен Желязков каза, че за 20 години Комисията за регулиране на съобщенията е успяла да извоюва независимост и полезност за обществото. „20 години са и малък, и къс, но и дълъг период. 20 години са само 2 години след навършването на пълнолетието на всеки тийнейджър. В продължение на 20 години КРС функционира преди и след присъединяването ни в ЕС, извоюва своята независимост както от нормативни и от институционални и други зависимости, така успя да създаде и огромен експертен капацитет, който захранва и пазара“, заяви Желязков.Министърът коментира, че голямото предизвикателство занапред е успешното и правилно транспониране на Европейския кодекс за електронните съобщения. „Ролята на регулатора е да насърчи конкуренцията, позволявайки на индустрията да се развива с всичките възможности на регулацията, която трябва да е стимулираща, а не ограничаваща. И всичко това да е в полза на потребителите, които в края на деня трябва да бъдат удовлетворени. В България на този етап имаме изключително качествени услуги на едни нормални и поносими цени“, коментира Желязков.", "date": "2018.11.22", "title": "5G интернет във всяка държава-членка до 2020 г. иска Мария Габриел"}
{"url": "https://www.novinite.bg/articles/167692/Simeonov-dovolen-che-naslednichkata-mu-ne-e-politicheski-obvarzana", "text": "Марияна Николова е добър професионалист. Според мен е много добре, че не е политик, тъй като трудно ще бъде провокирана с политически въпроси. Тя е човек, който е встрани от политиката и мисля, че това е добре за държавата. Това заяви бившият вицепремиер и настоящ депутат от ПГ на „Обединени патриоти“ Валери Симеонов, предаде БГНЕС. Симеонов коментира избора на доскорошния началник на кабинета му Марияна Николова за негов наследник на вицепремиерския пост, след като той подаде оставка след няколкоседмични протести на майките от инициативата „Системата ни убива“. „Съгласно споразумение, всяка партия си решава кого да предложи. Ако искаме, ще предложим политическо лице, ако решим – професионалист и администратор, както е в случая. Това направихме. Няма написан правилник, че трябва да бъде политик. А да сложим някой политик, който само ще се върти на стол, няма смисъл. Това е място за вършене на работа!“, категоричен бе Симеонов.Той опроверга и появилата се в публичното пространство информация, че е имал лични отношения с Марияна Николова. Симеонов не коментира факта, че лидерът на „Атака“ и председател на групата на патриотите в парламента Волен Сидеров не подкрепи кандидатурата на Николова и заяви: „Питайте него!“.Той изрази и надежда, връщайки с в парламента да работи добре с председателя на групата и коментира шеговито факта, че е седнал на мястото на Сидеров в пленарна зала. „Така ли се е получило? Нямам особени амбиции, освен като захвана нещо, да го свърша. Лични амбиции в обществото и политиката нямам. Искам да свърша, каквото мога“, заяви Симеонов. ", "date": "2018.11.22", "title": "Симеонов доволен, че наследничката му не е политически обвързана"}
{"url": "https://www.novinite.bg/articles/167683/Borisov-i-Zaharieva-razgovaryaha-s-ministara-na-vanshnite-raboti-na-Egipet", "text": "Премиерът Бойко Борисов проведе среща с министъра на външните работи на Арабска република Египет Самех Шукри, който е на посещение в София. Двамата обсъдиха сътрудничеството между България и Египет в сферата на икономиката, търговията, образованието и сигурността.Българският премиер подчерта ползотворните срещи, които проведе с президента на Египет - Абдел Фаттах Ас-Сиси и премиера Мустафа Мадбули през октомври в Кайро. Борисов посочи, че проведените разговори са дали значителен тласък на възможностите за разширяване и задълбочаване на двустранното сътрудничество в различни области.“Необходими са стъпки за разширяване на инвестиционното сътрудничество – двете страни могат да играят ролята на “мост” за своя инвестиционен и експортен интерес съответно към Европа и към Близкия изток и Африка”, каза Борисов. Той допълни, че както българските, така и египетските компании следва да бъдат окуражавани за бизнес и развитие на производството в специални икономически зони. “Нашето желание е да активизираме търговско-икономическите връзки и инвестиционното сътрудничество там където е налице сериозен неизползван потенциал”, каза още министър-председателят.Министърът на външните работи Самех Шукри приветства решението на българското правителство за създаване на смесена комисия за сътрудничество с Арабска република Египет. Решението беше одобрено на заседанието на Министерския съвет вчера, а целта на Комисията е засилване на сътрудничеството в политическата, икономическата, търговската, културната, информационната, земеделската, научната и техническата сфери, както и във всеки друг аспект от двустранен интерес.", "date": "2018.11.22", "title": "Борисов и Захариева разговаряха с министъра на външните работи на Египет"}
