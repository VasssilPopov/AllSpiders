{"url": "https://www.novinite.bg/articles/160419/Bryuksel-dava-na-Balgariya-22-mln-za-vazstanovyavane-sled-navodneniyata-v-Burgasko", "text": "Европейската комисия предлага 34 млн. евро от фонд „Солидарност“ на Европейския съюз на четири страни от ЕС, засегнати от природни бедствия през 2017 г. — Гърция, Полша, Литва и България.Със средствата от  може да се подпомогне възстановяването и да се покрият част от разходите за спешно реагиране, временно настаняване, почистване и опазване на културното наследство, за да се намали финансовата тежест за националните органи в резултат от природните бедствия.Сумата от 34 млн. евро е разпределена между четирите страни, като 2,2 млн. евро са за България – за възстановяване след бурите и наводненията през октомври 2017 г. На практика обаче нашата страна ще получи най-малка част от сумата. Лидер със 17 млн. евро е Литва, за Полша са предвидени 12.2 млн., гръцкият остров Кос ще вземе 2.5 млн. На 25 и 26 октомври 2017 г. в района на Бургас, Югоизточна България, имаше силни бури и проливни дъждове, в резултат на които бяха повредени мостове и пътища, а също училища и болници. Предоставените от фонд „Солидарност“ на ЕС 2,2 млн. евро ще допринесат за намаляване на разходите на държавата за възстановяването на основна обществена инфраструктура.Днешното предложение за помощ от фонд „Солидарност“ на ЕС трябва да бъде одобрено от Европейския парламент и Съвета. Скоро след това четирите страни членки ще получат финансирането.", "date": "2018.05.31", "title": "Брюксел дава на България €2.2 млн. за възстановяване след наводненията в Бургаско"}
{"url": "https://www.novinite.bg/articles/160400/Kritiki-sreshtu-Kiev-zaradi-ubijstvoto-na-ruskiya-jurnalist-Babchenko", "text": "\r\nОстри критики срещу Киев след инсценираното убийство на руския журналист Аркадий Бабченко. Организацията за сигурност и сътрудничество в Европа предупреди властите в Украйна да не разпространяват невярна информация.\r\n\"Репортери без граници\" определиха случая с фалшивото убийство като \"информационна война\". Журналисти от цял свят разкритикуваха действията на Бабченко и това, че се подкопава авторитета на професията.\r\nНовината, че 41-годишният Бабченко е застрелян пред дома си в Киев за часове обиколи световните агенции. Малко по-късно той изненадващо се появи на пресконференция. Обяснението - украинските служби са се опитвали да заловят наемен убиец, който е трябвало да ликвидира журналиста.\r\nБабченко е отявлен противник на руския президент Путин и твърди, че се страхува за живота си. \r\n  ", "date": "2018.05.31", "title": "Критики срещу Киев заради \"убийството\" на руския журналист Бабченко"}
{"url": "https://www.novinite.bg/articles/160403/Papua-Nova-Gvineya-blokira-Facebook-za-mesec", "text": "В някои държави фалшивите профили в социалната мрежа на Марк Зукърбърг са огромен проблем и самите държавни институции прибягват до различни мерки за справянето с тях. Папуа Нова Гвинея обаче предлага радикално решение – държавата забранява достъпа до Facebook за месец, докато проведе разследване кои са фалшивите профили и да отчете влиянието на социалната мрежа върху страната.Министърът на комуникациите Сам Базил заяви, че потребители, които публикуват порнография и фалшива информация ще бъдат идентифицирани. Той допълни, че е възможно страната му да създаде собствена, конкурентна социална мрежа. Компанията и нейните методики влязоха в дневния ред на редица държавни и международни институции, след скандала с Cambridge Analytica.Въпреки че само приблизително 10% от населението на Папуа Нова Гвинея има интернет достъп, държавата е проактивна в регулацията на онлайн услугите. Правителството цели да използва едномесечния бан, за да анализира как Facebook се използва и да преследва тези, които го използват в нарушение със закона за кибер престъпленията, приет през 2016-а година.Министър Базил заяви: „Това време ще ни позволи да съберем информация, за да идентифицираме потребители, които се крият зад фалшиви акаунти, потребители, които публикуват порнографски изображения, потребители, които публикуват фалшива или подвеждаща информация. Ние също така разглеждаме възможността да създадем нова социална мрежа за нашите граждани, в която те да използват автентични профили. Ако е необходимо, ние можем да организираме нашите местни софтуерни разработчици, за да създадат сайт, който ще е много по-полезен за гражданите ни и ще спомага за осъществяването на връзка помежду им, както на територията на страната, така и извън нея“.\r\n\r\n\r\n\r\n ", "date": "2018.05.31", "title": "Папуа Нова Гвинея блокира Facebook за месец"}
{"url": "https://www.novinite.bg/articles/160417/Kradcite-na-voda-za-napoyavane-otivat-na-prokuror", "text": "Във връзка със стартиране на активния поливен сезон, „Напоителни системи” уведомява всички граждани и ползватели на услугата „доставка на вода за напояване”, че при констатирана кражба на вода или наличие на съмнение за кражба, дружеството ще подава сигнал до прокуратурата за всеки отделен случай.Сигнали могат да се подават в съответния клон, на чиято територия е извършена кражбата. Адресите и телефоните на клоновата мрежа може да намерите на интернет сайта на „Напоителни системи” . От компанията обаче предупреждават, че анонимни сигнали няма да бъдат разглеждани.", "date": "2018.05.31", "title": "Крадците на вода за напояване отиват на прокурор"}
{"url": "https://www.novinite.bg/articles/160405/Donald-Tramp-obsadi-pravosadnata-reforma-s-Kim-Kardashyan", "text": "Макар Доналд Тръмп да е зает със световния мир, икономиката на САЩ и бъдещата среща с лидера на КНДР Ким Чен-ун, американският президент все пак успя да вмъкне в програмата си среща с риалити тв звездата Ким Кардашян и да обсъдят правосъдната реформа.Посещението на Ким Кардашян Уест, съпруга и майка на децата на рапъра Кание Уест, е свързано с нейна кампания за освобождаването от затвора на 63-годишна жена, която има доживотна присъда. Алис Мари Джонсън е зад решетките вече над две десетилетия, като причината е притежание на наркотици. Това било първо провинение на Джонсън и за Кардашян и нейните поддръжници присъдата е несправедлива.Откакто се запознала с казуса, риалити звездата запретнала ръкави и с помощта на своя личен адвокат сформирали нов правен екип, с който да се борят за свободата на Алис Мари Джонсън.Карадшян дори успяла да спечели на своя страна един от най-близките хора на Тръмп - неговият зет Джаред Къшнър, който днес натиска за правосъдна реформа в сферата на затворите. Негов закон, с който се отпускат 50 млн. за реабилитация на затворници, беше гласуван и приет от Камарата на представителите в САЩ.Не е ясно точно какво са си говорили Тръмп и Карадашян по време на срещата си.Американският президент сподели снимка с риалити звездата в социалните мрежи и написа \"Страхотна среща\".Кардашян пък благодари на Тръмп и написа, че се надява президентът да помилва Алис Мари Джонсън.\r\n \r\n \r\n \r\n", "date": "2018.05.31", "title": "Доналд Тръмп обсъди правосъдната реформа с Ким Кардашян"}
{"url": "https://www.novinite.bg/articles/160422/Nashi-svodnici-izdirvani-vav-Franciya-hvanati-vav-Varna", "text": "По искане на Окръжната прокуратура във Варна състав на Варненския окръжен съд задържа двама българи. Те са обявени са международно издирване с Европейска заповед за арест на Публичната прокуратура към Окръжния съд в град Bobidny, Република Франция.Причина за издирването на двамата българи – 28-годишния О.С. и 29-годишния Р.Р., е участието им организирана престъпна група, трафик на хора и сводничество. В издаващата Европейска заповед за арест държава престъпленията се наказват с лишаване от свобода с максимален срок до 10 години. Деянията на двамата млади мъже са наказуеми и по българското законодателство. ", "date": "2018.05.31", "title": "Наши сводници, издирвани във Франция, хванати във Варна"}
{"url": "https://www.novinite.bg/articles/160393/Prokuraturata-dade-na-sad-bivshiya-direktor-na-NDK-Miroslav-Borshosh", "text": "Софийска градска прокуратура внесе в Софийски градски съдобвинителен акт срещу бивши длъжностни лица от „Националния дворец на културата - Конгресен център - София\" ЕАД /НДК - КЦС ЕАД/ за нецелево разходване на целеви средства, умишлена безстопанственост, сключване на множество неизгодни сделки, длъжностно присвояване и принуда.През юли 2017 г. бившият вече директор на Националния дворец на културата Мирослав Боршош бе призован да се яви в Столичното следствие в качеството му на обвиняем за нецелесъобразно изразходване на средства.След серия от решения на правителството, Боршош подаде оставка две седмици преди да бъде призован. Първоначално той беше освободен от принципала на НДК тогава – министърът на европредседателството Лиляна Павлова. На следващия ден, по лично разпореждане на премиера, Боршош бе върнат начело на НДК, а управлението бе прехвърлено на министъра на културата Боил Банов. Боршош обаче подаде оставка заради стартиралите проверки на АДФИ, Сметната палата и прокуратурата.От прокуратурата припомнят, че разследването е извършено под ръководството и надзора СГП, по образувано на 19.07.2017 г. досъдебно производство.Едното длъжностно лице (д.л.)- Изпълнителен директор е обвинено за това, че е разпоредило част от целевите средства – в размер на 3 431 146,06 лв. да бъдат разходвани за заплащане на разходи, които не са свързани с дейностите, за които са били отпуснати, съобщиха от прокуратурата.С решение на Министерски съвет от 03.08.2017 г. е увеличен капиталът на Националния дворец на културата със 17 млн. лв., като средствата са били с целево предназначение – за преустройството, модернизацията и адаптирането на основната сграда на НДК за нуждите на българското председателство на Съвета на Европейския съюз през 2018 година.В хода на разследването е установено, че в периода 16.01.2015 г. - 24.01.2017 г. д.л. е сключило договори с адвокатски дружества при наличие на назначени 2- ма юрисконсулти, за изработване на уеб сайт и изготвяне на технически паспорти, при съществуващ интернет сайт на НДК и изработени два технически паспорта на сградата. С тези действия д.л. е осъществило престъплението умишлена безстопанственост в особено големи размери, представляваща особено тежък случай – настъпилите щети за НДК са в общ размер 389 624.82 лв.Събрани са още и доказателства за друго престъпление, извършено от д.л. - умишлена безстопанственост, от която са последвали значителни щети за НДК в общ размер на 28 399,61лв., а именно: на 09.09.2015г. е отправил искане до Министерски съвет за предоставяне на моторни превозни средства за служебни цели. В същото време НДК е разполагало с лек автомобил м. „Ситроен С4“ и с микробус м.“ Хюндай“. Въпреки това и преди да изчака решението на МС, на 18.09.2015г. е сключил договор при условията на оперативен лизинг за отдаване на автомобил м.“Лексус ЛС 600“ за срок от 12 месеца, за което е заплатена сумата от 14 199 лв. На 16.10.2015г. Министерският съвет е уважил искането от 09.09.2015г. и на „НДК-КЦС“ ЕАД е предоставен за временно ползване и стопанисване автомобил м. „Пежо 607“. Д.л. не е прекратил договора за оперативен лизинг, а на следващата година /на 27.09.2016г./ отново е сключил договор при условията на оперативен лизинг за автомобил м.“Лексус ЛС 600“, за което отново са заплатени средства в размер на 14 199 лв.От събраните и анализирани доказателства е установено още, че в периода 24.11.2014 г. – 23.12.2015 г. д.л. съзнателно е сключил 15 неизгодни сделки, от които за НДК са настъпили значителни вреди в размер на 86 740 лв. Договорите са: 6 за PR- обслужване, при назначени в НДК 4 – ма служители за тази дейност и 9 за процесуално представителство пред съдебни органи, при назначени 2- ма юрисконсулти. Тези доказателства обосновават обвинението на д.л. за извършено престъпление по чл. 220 ал.2 вр. с ал.1 вр. с чл. 26 ал.1 от НК.Д.л. е обвинено и за престъпление по чл. 203 ал. 1 вр. чл. 201 от НК – длъжностно присвояване в особено големи размери, представляващо особено тежък случай. На 01.11.2016 г. присвоил чужди пари в размер на 3 971 999,52лв., собственост на НДК, поверени му да ги управлява.Другото длъжностно лице – Председател на съвета на директорите е обвинено за това, че е принудил трима служители на НДК, назначени за членове на комисия за провеждане на открита процедура за възлагане на обществена поръчка с предмет „Проектиране, преустройство и адаптация на основната сграда на НДК за нуждите на Българското председателство на Съвета на ЕС през 2018г“, да подпишат Протокол за провеждане на открита процедура за възлагане на обществена поръчка с предмет „Проектиране, преустройство и адаптация на основната сграда на НДК за нуждите на Българското председателство на Съвета на ЕС през 2018г като занижат оценката по показателя „Техническо предложение“ на един от участниците в процедурата, и завишат оценката по показателя „Техническо предложение“ на друг участник в процедурата, като е употребил за това заплашване - престъпление по чл. 143, ал. 1 от НК.", "date": "2018.05.31", "title": "Прокуратурата даде на съд бившия директор на НДК Мирослав Боршош"}
{"url": "https://www.novinite.bg/articles/160413/Vnos-na-stotici-hilyadi-opasni-igrachki-predotvratili-mitnicharite", "text": "Над 675 000 детски артикули, сред които играчки, дрехи и други стоки, използвани от и предназначени за деца, задържаха митническите служители през последните 18 месеца. При 68% от артикулите основанието за  задържане е нарушение на нормативната база, свързана със защитата на правата по интелектуална собственост. В останалите 32% от случаите става дума за контрабандни стоки, които не са били декларирани пред българските митници по съответния ред.Сред задържаните стоки най-много са детските играчки - близо 340 000 артикули, за 94% от които фирмите, притежатели на търговски марки, са заявили, че са фалшиви. На второ място в задържаните детски стоки е групата на дрешките и други текстилни изделия - близо 87 000 броя, от които 82% са били фалшиви. Най-често митническите служители задържат имитации на популярни играчки - детски мобилни телефони, конструктори, фигурки, кукли и други. Често задържана стока са и комплектите от тениска и къси панталонки, които имитират екипите на известни световни играчи.Друга тенденция е върху всякакви стоки, включително текстилни кърпи, лампи, обувки, палатки, опаковки за бонбони, канцеларски материали и ученически пособия за малките класове и други, да се поставят образите на популярни анимационни герои. По този начин се цели детето да бъде привлечено от точно от тези продукти, а не от по-евтините алтернативи без илюстрации.Задържаните детски фалшиви стоки пристигат предимно от Китай и Турция.Наред с фалшивите и контрабандни стоки, през последните месеци, съвместно с органите на Държавна агенция за метрологичен и технически надзор, Агенция „Митници\" е предотвратила също така реализацията на над 263 000 несъответстващи и опасни играчки. Най-голямо количество сред тях са спинърите (251 900 бр.), както и топки за софтбол (115 732 бр.), както и в по-малки количества детски тротинетки, ховърборди и антистрес кубчета.", "date": "2018.05.31", "title": "Внос на стотици хиляди опасни играчки предотвратили митничарите"}
{"url": "https://www.novinite.bg/articles/160388/Arestuvaha-dvama-balgari-iztochvali-bankomati-v-Italiya", "text": "Двама българи са арестувани от италианските власти заради измами с банкомати на летищата в Рим, Милано и Венеция, съобщиха местните медии.Измамниците успели да се сдобият с данните от банковите карти на хиляди пътници. Те поставяли скимиращи устройства на банкоматите в зоните за пристигащи.Полицията твърди, че със задържането им са спасени милиони евро на пътниците.Двамата са засечени с камери и са проследени. В квартирата им в Рим са намерени данните на хиляди пътници.", "date": "2018.05.31", "title": "Арестуваха двама българи, източвали банкомати в Италия"}
{"url": "https://www.novinite.bg/articles/160399/Desislava-Ivancheva-v-sadebnata-zala-Nyama-takava-darjava", "text": "Няма такава държава, няма такова правосъдие, абсолютно нагласено. Това каза задържаният кмет на столичния район \"Младост\" Десислава Иванчева. Иванчева говори отново в съдебна зала преди заседанието на Апелативния специализиран съд, който трябва да реши дали да потвърди или не отстраняването й от длъжност. На въпроса кой трябва да стане временен кмет на района, Иванчева каза, че вече е заявила своето мнение, че най-близък до идеята е настоящия ПР на общината Петър Кърджилов. „Той е \"за\" зелен Младост”, обясни Иванчева. Днес Столичният общински съвет трябва да избере нов временно изпълняващ длъжността кмет на \"Младост\".В сградата на общината Петър Кърджилов донесе заповедта си, подписана от настоящия временен кмет на \"Младост\" Владимир Клисуров за назначаването му, считано от 30 май, на длъжността зам.-кмет на мястото на Биляна Петрова, която е задържана заедно с Иванчева. Кърджилов обаче няма трудов договор, по думите му - защото общинската администрация или е в отпуск, или в болничен и няма кой да го придвижи. Десислава Иванчева, заместникът й Биляна Петрова и бившият кмет на „Младост” Петко Дюлгеров бяха арестувани преди повече от месец. Иванчева е обвинена във вземане на подкуп в особено големи размери, а Дюлгеров и Петрова са сочени за нейни помагачи. Петрова бе задържана заедно с Иванчева през април. Миналата седмица Специализираният наказателен съд отстрани от длъжност и нея. Тогава стана ясно, че тя също ще обжалва решението пред по-горната инстанция - Апелативният специализиран съд.", "date": "2018.05.31", "title": "Десислава Иванчева в съдебната зала: Няма такава държава"}
{"url": "https://www.novinite.bg/articles/160406/Sadat-v-Rumaniya-reshi-Otstranyavat-Laura-Koveshi-ot-Agenciyata-za-borba-s-korupciyata", "text": "Конституционният в съд в Румъния задължи президента Клаус Йоханис да отстрани Лаура Кьовеши от поста ѝ като главен прокурор на Агенцията за борба с корупцията, пише \"Политико\".Още през февруари правосъдният министър на Румъния Тудорел Тоадер поиска от президента Кьовеши да бъде освободена от поста си. Тоадер я обвини в няколко неща: престъпване на правомощията, че не уважава авторитета на парламента и че е правила клеветнически изявление относно властта в Румъния в западните медии.Президентът Йоханис обаче не уважи това искане на Тоадер и в казуса бе намесен Конституционният съд на Румъния, който вече се произнесе.В ползва на искането на правосъдния министър са гласували 6 от 9 конституционни съдии.45-годишната Лаура Кьовеши се превърна в символ на борбата с корупцията в съседна Румъния. Тя встъпва в длъжност през 2013-та година, а оттогава зад решетките за корупция са осъдени редица министри, кметове и политици.Новината за отстраняването на Кьовеши не се понрави на румънците през вчерашния ден. Нощта беше белязана от протести, а недоволните определиха съда като \"роб на управляващата Социалдемократическа партия\". Около 1500 души се събраха в столицата Букурещ и други градове, за да изразят подкрепата си за обвинител номер 1.", "date": "2018.05.31", "title": "Съдът в Румъния реши: Отстраняват Лаура Кьовеши от Агенцията за борба с корупцията"}
{"url": "https://www.novinite.bg/articles/160421/Balgariya-razrabotva-sistema-za-izchistvane-na-moretata-ot-plastmasi", "text": "„Говорихме за морето като възможност за туризъм, за почивка, като източник на суровини, като път, който ни свързва. Но за морето трябва да се грижим и да го опазваме, за да можем да използваме всичко това“. С този апел се обърна министърът на околната среда и водите Нено Димов към участниците в конференция в рамките на Европейския морски ден ‘2018, който се провежда днес и утре в Бургас.Министърът посочи, че един от основните проблеми в глобален мащаб е замърсяването на морето са пластмаси. Според проучвания на ЕК около 80% от замърсяването от пластмаса идва брега, от плажовете и от заведенията край морето. „В тази посока са насочени усилията ни в момента. На среща с представители на държавните институции, на местната власт, на бизнеса, включително концесионерите и преработващите организации предложихме на доброволен принцип още през сезон 2018 да се опитаме да събираме разделно пластмасите от българските плажове, да поставим информационни табели, да предпазим доколкото е възможно морето от замърсяването“, съобщи Нено Димов. Целта е на базата на опита от този сезон да се предложи регламент, така че от следващата година това да стане задължение на стопаните на плажовете, за да може да се върви към рециклиране, а не към изхвърляне на пластмасите, обясни министърът.По линия на Европейското икономическо сътрудничество (ЕИП) в периода 2009-2014 г. в страната бяха разработени над 12 проекта, свързани с опазването на Българското Черноморие. Основният и най-важният от тях е приемането на новите индикатори за качество на водата. По този начин България стана една от първите държави в ЕС, която приложи новия подход на ЕК в тази посока, отбеляза министър Димов. „В дейностите, които ще продължим през следващия период в работата на ЕИП Черно море ще бъде наш приоритет“, категоричен беше той.Конференцията в Бургас се организира от Генерална дирекция „Морско дело и рибарство“ на ЕК в партньорство с Министерството на транспорта, информационните технологии и съобщенията и община Бургас. В официалното откриване участваха комисарят по околна среда, морско дело и рибарство Кармену Вела, вицепремиерът Валери Симеонов, министърът на транспорта, информационните технологии и съобщенията Ивайло Московски.Европейският морски ден се организира всяка година в различна европейска държава и на него се обсъждат и инициират съвместни действия в сферата на морското дело. В бургаския форум участваха представители на пристанищната и корабоплавателната индустрия, на местни, регионални, национални и европейски власти, държавни ведомства, НПО, научни и изследователски институции.", "date": "2018.05.31", "title": "България разработва система за изчистване на моретата от пластмаси"}
{"url": "https://www.novinite.bg/articles/160385/Slanchevo-sas-slab-vyatar-i-temperaturi-do-32-gradusa", "text": "Днешният ден ще е предимно слънчев, след обяд - с разкъсана висока облачност. Максималните температури ще надхвърлят 30 градуса - на места (в областите Видин и Велико Търново) тя ще достигне 32 по Целзий, показва прогнозата на НИМХ-БАН. В Софиятермометрите ще сочат 27 градуса на сянка в най-топлите часове.Ще духа слаб, в Източна България - до умерен вятър от север-североизток.Над планините ще е предимно слънчево, с разкъсана висока облачност. Ще духа умерен до силен вятър от север-североизток. Максималната температура на височина 1200 метра ще е около 20°, на 2000 метра – около 12°.По Черноморието ще е предимно слънчево, с разкъсана висока облачност. Ще духа до умерен вятър от север-североизток. Максималните температури ще са 23°-25°. Температурата на морската вода е 20-22°. Вълнението на морето ще е 2 - 3 бала.Денят ще продължи 15 часа и пет минути. Слънцето ще изгрее в 5:52 ч. и ще залезе в 20:57 часа.", "date": "2018.05.31", "title": "Слънчево, със слаб вятър и температури до 32 градуса"}
{"url": "https://www.novinite.bg/articles/160395/Djip-se-preobarna-na-natovaren-bulevard-vav-Varna-nyama-postradali", "text": "\r\nШофьор се преобърна с джипа си на бул. \"Васил Левски\" във Варна, който е един от най-натоварените в града. Няма пострадали. Водачът е избягал от местопроизшествието.\r\nПо всяка вероятност причината за инцидента е несъобразена скорост.Джипът се е обърнал на прав участък от пътя, по който ясно се виждат дълги следи от спирачен път. Пожарникари предотвратиха разлив на гориво от резервоара на преобърналата се кола.Инцидентът предизвика голямо задръстване. ", "date": "2018.05.31", "title": "Джип се преобърна на натоварен булевард във Варна, няма пострадали"}
{"url": "https://www.novinite.bg/articles/160397/TIR-se-blasna-v-predpazni-mantineli-zatvoriha-patya-za-Kardjali", "text": "ТИР се блъсна в предпазните мантинели на пътя край хасковското село Карамнци. Инцидентът е станал в 10.30 ч. Заради създалата се ситуация пътните полицаи са затворили пътя за Кърджали.Все още не е ясна причината за катастрофата. На място са екипите на КАТ-Пътна полиция, които са уведомили и колегите си в Кърджали. При произшествието няма пострадали.", "date": "2018.05.31", "title": "ТИР се блъсна в предпазни мантинели, затвориха пътя за Кърджали"}
{"url": "https://www.novinite.bg/articles/160414/Balgariya-edinstvena-s-poveche-pushachki-ot-pushachite", "text": "В Световния ден за борба с тютюнопушенето стана ясно, че България се нарежда за пореден път на челно място в негативна класация. Оказва се, че българките са единствените жени на Стария континент, които палят по-често цигари в сравнение с представителите на мъжкия пол.В европейския регион на Световната здравна организация (СЗО) само в България жените пушачи са повече от мъжете. Това каза доц. Михаил Околийски от офиса на световната организация в България, предаде „Дарик“. Той посочи, че в региона 28% от възрастното население пуши и подчерта, че при пушачите има 2-4 пъти по-висок риск от коронарен инцидент. Според СЗО в България трябва да се предприемат ефективни мерки за ограничаване на тютюнопушенето, а препоръките на организацията за всички държави са свързани с пълно ограничаване на рекламите на цигари, бяла опаковка на тютюневите изделия, увеличаване на цените и акцизите на тютюневите изделия. Алтернативните начини на пушене не са по-малко вредни, предупреди доц. Околийски. Той призова Министерството на здравеопазването да инвестира много повече в превенция, профилактика, здравно образование и работа с родители, за да не се стига до рисково поведение сред децата. В Европа смъртните случаи от сърдечно-съдови заболявания са 5-6 млн. годишно. В България до 66% от смъртните случаи се дължат на сърдечно-съдови заболявания, като в не малък процент от тях първопричината е тютюнопушене, каза д-р Армен Постаджиян, председател на Дружеството на кардиолозите в България. Министерството на здравеопазването ще внесе проект за промени в Закона за здравето, според които се предвижда органите, контролиращи спазването на забраната за тютюнопушене на закрити обществени места да бъдат в разширен състав, каза заместник-министърът на здравеопазването Светлана Йорданова. Тя посочи, че и представители на общинските власти ще бъдат включени в контрола на забраната.Днес за 30-ти път се отбелязва Световния ден за борба с тютюнопушенето. На телефон 070010323 всеки може да се консултира и да получи помощ за отказ от тютюнопушенето. ", "date": "2018.05.31", "title": "България единствена с повече пушачки от пушачите"}
{"url": "https://www.novinite.bg/articles/160392/GDBOP-udari-prestapna-grupa-za-trafik-na-hora", "text": "ГДБОП неутрализира организирана престъпна група, занимавала се с трафик на хора, съобщиха от пресцентъра на МВР. Спецпрокуратурата е повдигнала обвинения на петима участници в престъпната схема.Групата се е занимавала с нелегално превеждане през граница на чужди граждани и е подпомагала пребиваването им в страната и извеждането им от България.При операцията са извършени претърсвания на адреси на територията на Долни Дъбник, Криводол, Ботевград и с.Новачене, откъдето са иззети множество мобилни телефони и други вещи.За срок до 24 часа са били задържани осем участници в групата. С решение на прокуратурата на петима от тях са повдигнати обвинения и им е наложена мярка за задържане до 72 часа.След изтичане на този срок на трима от задържаните е наложена постоянна мярка \"задържане под стража\", а на другите двама - \"парична гаранция\" в размер на 10 000 лева на всеки.", "date": "2018.05.31", "title": "ГДБОП удари престъпна група за трафик на хора"}
{"url": "https://www.novinite.bg/articles/160386/Advokatkata-na-gerbera-Vlajkov-ne-iska-toj-izobshto-da-vliza-v-zatvora", "text": "„Наложеното наказание е прекалено тежко. Имаме право да обжалваме и присъдата да не бъде изтърпяна ефективно”. Това заяви адвокатката на Лазар Влайков Елвира Панкова пред Нова телевизия.Бившият председател на Общинския съвет в град Септември от ГЕРБ беше осъден на 3 години и 4 месеца затвор след убийството на ресторантьор във Виноградец.Наско Тонкев беше застрелян, като според първоначалната версия фаталният изстрел е произведен от 6-годишно дете.Впоследствие по случая беше задържан Лазар Влайков, който е собственик на оръжието. Съдът в Пазарджик го призна за виновен за това, че не е предприел необходимите мерки за безопасност при боравенето с оръжие, както и за това, че е предоставил пистолета си на други лица, което е довело до смъртта на Тонкев.Сега адвокатката на Тонкев заяви, че ще обжалват присъдата с аргумента-несправедливост на размера на наложеното наказание.„Това наказание е прекалено тежко”, заяви адвокатката.Близките на Тонкев също ще обжалват присъдата, тъй като я смятат за прекалено лека.", "date": "2018.05.31", "title": "Адвокатката на гербера Влайков не иска той изобщо да влиза в затвора"}
{"url": "https://www.novinite.bg/articles/160383/Vrachiha-nagradite-Pulicar", "text": "Церемонията по връчването на престижната награда „Пулицър“ се проведе в Колумбийския университет в Ню Йорк.Награди за най-добри работи в областта на журналистиката и най-добри произведения в литературата и музиката бяха връчени от председателя на Съвета по присъждането на наградите „Пулицър“ Юджийн Робинсън и ръководителя на организационния комитет по присъждането на наградите Дана Кенеди. Лауреатите на престижната премия, която се присъжда вече 102 години, бяха представени на тържествена церемония на 16 април.В областта на международната журналистика служители на агенция „Ройтерс“ бяха удостоени с премията за серия от снимки, показващи насилие над бежанци - рохинджа в Мианма. Награда за най-добър материал на вътрешнополитическа тема бе връчена на служители на редакцията на „Ню Йорк Таймс“ и „Вашингтон пост“ за серията материали за предполагаема намеса на Русия в предизборната кампания в САЩ. Тези материали станаха един от поводите завъзникване в САЩ на движението срещу сексуални злоупотреби #MeToo.Учредител на наградата „Пулицър“ е американският журналист и издател от унгарски произходДжоузеф Пулицър (1847-1911). През1904 г. той прави завещание, според което дава 2 млн. долара на Колумбийския университет.Голяма част от тези пари са предназначени за основаване на специализирано учебно заведение за журналисти, а една четвърт от сумата - за награди и стипендии в областта на литературата, журналистиката и образователната дейност. Скоро след смъртта на Пулицър в Колумбийския университет е създадена Школата по журналистика.", "date": "2018.05.31", "title": "Връчиха наградите „Пулицър“"}
{"url": "https://www.novinite.bg/articles/160401/SZO-V-Balgariya-jenite-pushachi-sa-poveche-ot-majete", "text": "В европейския регион на Световната здравна организация (СЗО) само в България жените пушачи са повече от мъжете. Това каза доц. Михаил Околийски от офиса на световната организация в България. Той посочи, че в региона 28% от възрастното население пуши и подчерта, че при пушачите има 2-4 пъти по-висок риск от коронарен инцидент. Според СЗО в България трябва да се предприемат ефективни мерки за ограничаване на тютюнопушенето, а препоръките на организацията за всички държави са свързани с пълно ограничаване на рекламите на цигари, бяла опаковка на тютюневите изделия, увеличаване на цените и акцизите на тютюневите изделия. Алтернативните начини на пушене не са по-малко вредни, предупреди доц. Околийски. Той призова Министерството на здравеопазването да инвестира много повече в превенция, профилактика, здравно образование и работа с родители, за да не се стига до рисково поведение сред децата. В Европа смъртните случаи от сърдечно-съдови заболявания са 5-6 млн. годишно. В България до 66% от смъртните случаи се дължат на сърдечно-съдови заболявания, като в не малък процент от тях първопричината е тютюнопушене, каза д-р Армен Постаджиян, председател на Дружеството на кардиолозите в България. МЗ ще внесе проект за промени в Закона за здравето, според които се предвижда органите, контролиращи спазването на забраната за тютюнопушене на закрити обществени места да бъдат в разширен състав, каза заместник-министърът на здравеопазването Светлана Йорданова. Тя посочи, че и представители на общинските власти ще бъдат включени в контрола на забраната.Днес за 30-ти път се отбелязва Световния ден за борба с тютюнопушенето. На телефон 070010323 всеки може да се консултира и да получи помощ за отказ от тютюнопушенето.", "date": "2018.05.31", "title": "СЗО: В България жените пушачи са повече от мъжете"}
{"url": "https://www.novinite.bg/articles/160409/Dvudnevna-kravodaritelska-akciya-v-Sofiya-posvetena-na-Denya-na-deteto", "text": "На 1 и 2 юни 2018 г. Националният център по трансфузионна хематология (НЦТХ) ще проведе в София двудневна акция за безвъзмездно кръводаряване, посветена на Деня на детето – 1 юни. Тя е в рамките на културно-информационните дни \"Мисия Здраве\" (1 – 3 юни), които ще привлекат софиянци и гости на столицата за шеста поредна година.Всички, които желаят да изразят своята съпричастност, като споделят безценния дар на кръвта ще могат да го направят в Княжевската градина (пред паметника на Съветската армия), Шатра 2, щанд 18.6.Графикът, по който ще работи изнесеният медицинския екип на е:∙             1 юни - 12:00 - 16:00 ч.∙             2 юни - 11:00 - 16:00 ч.НЦТХ се включва за трети път в организаното от Българския Икономически форум изложение, а партньори на събитието са БЧК, Националната пациентска организация, Столична община и др.Нуждата от използването на кръвни продукти непрекъснато нараства, особено с настъпването на летния сезон. Безвъзмездното и доброволно кръводаряване е от изключителна важност за осигуряването на достатъчни количества кръв и кръвни съставки, необходими за лечението на хиляди пациенти. ", "date": "2018.05.31", "title": "Двудневна кръводарителска акция в София, посветена на Деня на детето"}
{"url": "https://www.novinite.bg/articles/160420/Mladeji-samo-s-leki-naranyavaniya-sled-padane-s-kola-v-propast", "text": "Младеж на 26 г. и спътничката му-девойка на 19 г., и двамата от Благоевград са с леки наранявания след като колата им излетя от пътя и падна по таван в 20-метрова пропаст, предаде БГНЕС. Пътният инцидент стана към 14:30 ч. на пътя Благоевград-парк Бачиново.На излизане от остър десен завой срещу Аква-парка автомобилът се отклонява наляво, качва се върху тротоара и излита от него. Лекият автомобил се блъска в клоните на орехово дърво, след което започва да се преобръща по стръмния скат. След което пада върху таван на нивото на река Бистрица.Водачът и спътничката му са приети в Спешно-приемно отделение на МБАЛ-Благоевград с леки наранявания, младежът по главата и тялото. След час и половина престой са освободени за домашно лечение. На 26-годишния водач е съставен акт за движение с несъобразена с пътните условия скорост, пробата му за алкохол е отрицателна.", "date": "2018.05.31", "title": "Младежи само с леки наранявания след падане с кола в пропаст"}
{"url": "https://www.novinite.bg/articles/160390/MVR-zaklyuchi-che-problemite-mu-moje-da-idvat-ot-rakovodstvoto", "text": "Проблемите в МВР може да идват не от грешно изпълнение, а от неправилно поставени задачи. Тази констатация е направена във функционалния анализ за усъвършенстване модела за управление в МВР.Още през февруари стана ясно, че правителството има намерение да преформатира структурата на МВР, като за целта на Университета за национално и световно стопанство (УНСС) е поръчан анализ, като на по-късен етап се очаква препоръки да бъдат направени и от Световната банка. От документи, с които OFFNews разполага, става ясно, че политическото ръководство на МВР е достигнало до прозрението, че проблемите във ведомството може да идват не от лошо изпълнение, а от неправилно формулирани от ръководителите задачи. Наложило се е виждането за промяна в начина на управление и за това, че реформите във вътрешното министерство не се заключават до оптимизиране на личния състав - съкращения или където има нужда - назначения. Документът акцентира на управленските проблеми и това дали поставените задачи съответстват на условията за работа, които се създават на личния състав за изпълнение на ангажиментите му. Като проблем в него е посочено и липсата на ефективност при харченето на бюджета. Анализът е показал и неравномерно разпределение на администрацията, която на места е раздута, а на други - недостатъчна.Министърът на вътрешните работи Валентин Радев е на мнение, че администрацията е достатъчно раздута. Анализът показва, че близо 24 процента от заетите в МВР са на постове в администрацията, което поставя ведомството на първо място по брой чиновници сред останалите министерства. Към 26 април 2018 г. общият брой на служителите от специализираната администрация е 4611 души. Служителите на общата администрация са 6942, като към тях се причисляват и служители по трудови правоотношения - предимно персонал за спомагателни дейности - чистачи, склададжии, водопроводчици и каналджии и гледачи на служебни кучета.  Това е и причината да бъде направен допълнителен функционален анализ на всяко едно звено в системата и неговата ефективост. В отговор на депутатско питане Радев посочи, че ако се наложи намаляване на администрацията, съкращенията ще бъдат направени.\"Още, когато дойдох в Министерството на вътрешните работи, ние със синдикатите се разбрахме, че ще направим такъв структурно-функционален модел – първо, преглед на това, и ако има по голяма администрация, може да я намалим, ако няма или пък са по-малко, може да ги увеличим, въобще какво да се случва в Министерството. Да не използвам думата реформи, но тези промени ще бъдат направени, чакаме това да се случи – аз казах в средата на годината. В момента върви и работя върху по-голямата обществена поръчка – направили сме една стъпка, чакаме и втора, имаме информацията от Световната банка и това ще се случи\", коментира министърът в отговор на въпрос от депутата от БСП Тодор Байчев.", "date": "2018.05.31", "title": "МВР заключи, че проблемите му може да идват от ръководството"}
{"url": "https://www.novinite.bg/articles/160410/Demokratichna-Balgariya-API-darji-lichni-danni-na-shofori-na-raba-na-zakona", "text": "Новото дясно обединение в политическото пространство у нас - „Демократична България“ (ДБ), скочи срещу камерите за контрол на трафика по пътищата на АПИ. Според тях те събират лични данни на шофьорите и ги съхраняват безсрочно, което е на ръба на закона. Агенция „Пътна инфраструктура“ поддържа над 300 камери, които освен координатите, заснемат и запазват регистрационния номер, скоростта и часа на преминаване. Тези данни се пазят безсрочно и в момента АПИ знае с голяма точност кой, къде и кога е пътувал в страната с личния си автомобил през последните пет години, отбелязват от ДБ.В тази връзка дясното политическо обединение разпространи своя позиция и законодателна инициатива, която цели да регламентира работата на системата на АПИ за трафик контрол. Ето какво казват от ДБ:Неприкосновеността на личното пространство е основно гражданско право в демократичните държави. Въпреки това институциите нерядко ходят по ръба на неговото нарушаване.Всички си мислим, че сребристите, четвъртити камери, които виждаме по възлови места, докато шофираме извън населените места, имат единствената цел да измерват трафика и не записват кои са преминаващите автомобили и тяхната скорост.Оказва се, че това изобщо не е така.Агенция „Пътна инфраструктура“ поддържа над 300 такива камери, които освен координатите, заснемат и запазват регистрационния ви номер, скоростта и часа на преминаване. Тези данни се пазят безсрочно и в момента АПИ знае с голяма точност къде и кога сте пътували в страната с личния си автомобил през последните пет години.За това липсва каквото и да било правно основание – няма закон, който да позволява на АПИ да събира тези данни, нито да ги съхранява толкова време. Освен в разрез със здравия разум, това е и доста спорна практика съгласно новия общ регламент относно защитата на данните (GDPR).Нещо повече, данните се съхраняват по начин, който не предоставя информация кой, кога и по каква причина е използвал данните, а при евентуален пробив в системата и изтичане на информация, данните биха могли да станат всеобщо достояние.Какво би могъл да направи с тази информация престъпник, който знае, че всяка сряда около 9:00 сутринта пътувате от Плевен до Монтана и се връщате в петък? Или собственик на транспортна фирма, който получи всички данни за маршрутите на конкуренцията?Предвид тези рискове, изготвихме законопроект, който в голяма степен да гарантира защитеността на личните данни, които АПИ събира за нас. Предвидените мерки включват:Законопроектът е изпратен на Народното събрание и на Агенция „Пътна инфраструктура“. Очакваме бърза реакция предвид влезлите в сила миналата седмица промени на европейското законодателство за защита на личните данни.", "date": "2018.05.31", "title": "„Демократична България\": АПИ държи лични данни на шофьори на ръба на закона"}
{"url": "https://www.novinite.bg/articles/160384/Kakvo-se-razbraha-Borisov-i-Putin-sled-sreshtata-v-Moskva", "text": "Знакова среща в неделя на българския премиер Бойко Борисов и министри от кабинета с руския президент Владимир Путин.След срещата Москва обяви готовност да участва в проекта АЕЦ „Белене”. На масата на разговорите беше поставено и захранването на страната ни с още руски газ. Ще завие ли „Турски поток” към България, след като сами се отказахме преди време от тръбата?Мащабните енергийни проекти и големите политически залози коментираха в предаването „Здравей, България” политологът Татяна Буруджиева и Георги Харизанов от Института за дясна политика. „Не бива да отиваме с една кошница, която е абсолютно нереалистична. Никой не може да очаква от такова посещение да се подпишат договори”, заяви Татяна Буруджиева. „Премиерът отиде с конкретни проекти. Не знам защо днес това трябва да го тълкуваме едва ли не като подпис върху договор. Не! Има много стъпки да се извървят”, коментира Буруджиева.„Срещата на политическите лидери е да се изрази политическа воля. Няма за какво да се извиняваме на Русия. Да, „Южен поток” беше спрян, но той беше спрян, защото нарушава либерализационния пакет, защото беше натоварен с тежки корупционни процедури тук”, заяви Георги Харизанов.По думите му оттук нататък техническа работа на компаниите е да договорят въпросните газови трасета.„След вчерашното решение на Международния арбитраж по съдебния иск на украинската компания към „Газпром” ситуацията с транзита през Украйна се усложнява. Всеки, който подценява газовите доставки, е кръгъл глупак. Изключително важно е тези разговори да продължат, защото те касаят развитието на българската икономика”, заяви още Харизанов.„Ние се отказахме от „Южен поток” и сме съдени от руската страна, но всеки си търси своя интерес. И България щеше да съди Русия, ако бяхме инвестирали толкова в един проект и след това той се разпадне”, коментира Буруджиева. „Трябва да уважим способността да преценяваш и да си виждаш и грешките. В политиката това не е толкова лесен ход. Не мисля, че му е било приятно на премиера да каже. Но факт е, че загубихме от нереализирането на този проект”, коментира политологът.„България е спазвала стриктно европейското законодателство и така проектът „Южен поток” не е реализиран”, коментира Георги Харизанов. „България не може да загуби от това, че е лоялен член на НАТО и ЕС. Продължавам да съм скептик, че ще се случи каквото и да е с „Белене””.  Харизанов продължи: „Българският интерес е доставки на възможно най-евтини енергоносители за българската икономика, която има задача да расте и да става все по-голяма. Без да има достъп до евтина енергия и евтини ресурси, това е невъзможно”.", "date": "2018.05.31", "title": "Какво се разбраха Борисов и Путин след срещата в Москва"}
{"url": "https://www.novinite.bg/articles/160396/Kakav-shte-e-byudjetat-za-evropejskata-selskostopanska-politika-sled-2020-a", "text": "След редуцирането се очаква бюджетът за Общата селскостопанска политика да бъде 365 млрд. евро, от които 286 млрд. евро по първи стълб - за директни плащания. За втория стълб средствата са 78,8 млрд. евро - за развитие на селските райони. Това заяви пред депутатите в парламента министърът на земеделието Румен Порожанов.Порожанов даде разяснения пред депутатите относно общата селскостопанска политика на Европейския съюз след 2020 г. \"Европейската комисия предвижда намаления от 5% на общия бюджет. Същото е и намалението на бюджета за кохезионна политика. За това, че бюджетът беше намален само с 5%, ЕК направи много сериозен пакет в приходната част. Първи и основен приход са вноските от страните членки.Вноската сега е 11,4% за всяка една страна\", разясни министър Порожанов Той допълни, че се отчитат намаления на директните плащания с 0,7%, с изключение на Прибалтийските държави, където има увеличение с 4%, а причината за това е са критично ниските нива на директни плащания до този момент. \"В края на седмицата се очаква да се представят законодателните предложения по Общата селскостопанска политика.Работихме активно с Европейската комисия да предоставим заключенията си. Няма съществени различия в позициите на Европейския парламент и страните членки каква да бъде структурата и приоритетите в политиката. Оптимисти сме, че предлаганото законодателство, ще бъде одобрено от всички страни членки\", допълни земеделският министър.Според него общата селскостопанска политика на Съюза трябва да продължи да бъде силна и адекватно финансирана, защото земеделието е основен отрасъл на икономиката. Становище в дебата взе и председателят на Комисията по земеделие Десислава Танева, която увери, че българският земеделец може да разчита на запазване на нивата на подкрепа. Според нея обвързаната подкрепа е един от най-важните елементи на земеделието, а след преговорите на правителството тя ще се запази. \"Можем да отчетем изключително успешно Председателство в областта на земеделието и да поздравим министъра за това\", смята Десислава Танева.\r\n\r\n\r\n\r\n ", "date": "2018.05.31", "title": "Какъв ще е бюджетът за европейската селскостопанска политика след 2020-а"}
{"url": "https://www.novinite.bg/articles/160398/Bojko-Borisov-se-sreshta-s-diplomaticheskite-predstaviteli-na-evropejskite-darjavi", "text": "\r\nДен след срещата си с руския президент Владимир Путин в Москва, премиерът Бойко Борисов се среща с дипломатическите представители на европейските държави. Посещението е традиционно събитие, което се провежда по време на всички ротационни председателства. Разговорите са от изключителна важност за постигане на желаните цели на Българското председателство, посочват от Министерския съвет.\r\nМинистър-председателят Бойко Борисов ще приеме постоянните представители на правителствата на държавите-членки на ЕС (КОРЕПЕР 2) към Брюксел. Това са дипломатическите представители на държавите-членки на ЕС, които заседават във формата Корепер 2 и подготвят най-ключовите заседания и формати на Съвета на ЕС.\r\nКорепер е основният подготвителен орган на Съвета. Всички точки, които се включват в дневния ред на Съвета, се разглеждат първо от Корепер, освен ако Съветът не реши друго. В посещението участват също генералният секретар на Съвета Йепе Транхолм-Микелсен и членове на кабинета на Доналд Туск.\r\nПосещението на постоянните представели е традиционно събитие, което се провежда по време на всички ротационни председателства на Съвета на ЕС, като включва освен официална част и срещи, така и разнообразна програма в страната-ротационен председател, имаща за цел демонстрация на успешни бизнес проекти и публично-частни партньорства, както и популяризиране на културните забележителности и традиции на страната домакин.\r\n  ", "date": "2018.05.31", "title": "Бойко Борисов се среща с дипломатическите представители на европейските държави"}
{"url": "https://www.novinite.bg/articles/160402/Rumen-Rusev-e-noviyat-i-d-kmet-na-Mladost", "text": "Новият и. д. кмет на столичния квартал \"Младост\" е Румен Русев.Столичният общински съвет (СОС) го избра по предложение на БСП, патриотите и \"Сердика\".Русев бе избран с 33 гласа \"за\" като част от гласовете бяха осигурени от ГЕРБ за да не остане \"Младост\" без кмет.Другият кандидат за поста Петър Кърджилов получи само 1 глас \"за\".Апелативният специализиран съд пък отложи делото срещу арестувания с подкуп кмет на района Десислава Иванчева за окончателното ѝ отстраняване от поста. Причината е депозирано от нея искане да се запознае в срок от 3 дни с материалите по делото.", "date": "2018.05.31", "title": "Румен Русев е новият и. д. кмет на Младост"}
{"url": "https://www.novinite.bg/articles/160404/Korneliya-Ninova-Borisov-se-opita-da-popravi-sobstvenite-si-greshki", "text": "Визитата на премиера Бойко Борисов в Москва - във фокуса на коментарите в парламента днес.БСП видяха посещението така: Много условности и нищо конкретно.Според лидера на левицата Корнелия Нинова, Борисов е отишъл в Москва, за да се извини за собствените си грешки по отношение на проектите „Белене” и „Южен поток”.От ДПС коментираха, че е редно премиерът да отиде в парламента и да запознае депутатите с решенията, които са били взети, ако има такива.„Г-н Борисов се опита да поправи собствените си грешки от спирането на проектите, но не успя. Отиде, за да осигури газ за хъба „Балкан”, но не получи нищо подобно. Не виждаме конкретен резултат за България, освен това, че се състояха тези срещи, което е добър знак”, заяви Корнелия Нинова.„България е парламентарна република, би било добре изпълнителната власт да представи пред Народното събрание резултатите от такива срещи”, заяви лидерът на ДПС Мустафа Карадайъ.", "date": "2018.05.31", "title": "Корнелия Нинова: Борисов се опита да поправи собствените си грешки"}
{"url": "https://www.novinite.bg/articles/160416/Manolova-zapochva-kampaniya-za-bezplatni-detski-gradini", "text": "Утре, 1 юни 2018 г., по повод Международния ден на детето, омбудсманът Мая Манолова ще даде старт на националната кампания „Без такса в детските градини“. Събитието ще се състои от 11.00 часа в институцията на обществения защитник – гр. София, ул. „Георг Вашингтон“ № 22.Целта на инициативата е да осигури равен достъп до качествено предучилищно образование на децата в България чрез отпадане на таксите за детските градини. Манолова ще представи законодателно предложение за промяна в Закона за предучилищното и училищно образование за премахване изискването родителите да заплащат такса храна за задължителното предучилищното обучение, която да бъде за сметка на държавния бюджет.Статистиката показва, че децата между 3 и 6 години у нас за учебната 2017/2018 г. са 220 887, от тях между 5 и 6 години са 112 615 малчугани. Според социологическо изследване 73% от анкетираните родители са на мнение, че детската градина трябва да бъде безплатна.На събитието ще бъде направена оценка на въздействието, изготвена от Световната банка и Тръста за социална алтернатива. Общественият посредник на Шумен Иван Капралов ще представи своята практика по темата. Ученици от столичната професионална гимназия „Ломоносов“ ще прожектират два няколкоминутни техни филма – „София – дом на бездомници“ и „Момичето зад бутилката“ и ще разкажат за работата си в сферата на ученическото самоуправление, подкрепа на семейството и бездомните хора.Участие при старта на инициативата ще вземат още представители на институции, родители, неправителствени организации и др. ", "date": "2018.05.31", "title": "Манолова започва кампания за безплатни детски градини"}
{"url": "https://www.novinite.bg/articles/160423/Borisov-pred-postoyannite-predstaviteli-na-ESRabotata-sas-Zapadnite-Balkani-da-prodalji", "text": "Трябва да продължим усилията за приобщаването на страните от Западните Балкани, сега има политическа воля за това. Това каза министър-председателят Бойко Борисов на среща с постоянните представители на правителствата на държавите-членки на ЕС. Той определи срещата на върха ЕС-Западни Балкани в София като много успешна, защото всички държави членки са се убедили в необходимостта от евроатлантически път на страните от региона.Темата за миграцията беше посочена от българския премиер като въпрос, по който Европа трябва да реагира гъвкаво. „На най-тежкото място сме в Европа – имаме огромна сухопътна и морска граница с Турция. Имаме преградно съоръжение, харчим не малко пари, но гарантираме външната граница на ЕС“, каза Бойко Борисов. Той подчерта, че е необходимо решение с ясни правила за мигрантите и че всеки, който влиза в Европа, трябва да го прави по законния начин, през гранично-пропускателен пункт.Министър-председателят Бойко Борисов информира дипломатите на страните от ЕС за разговорите, водени при последните му визити в чужбина.", "date": "2018.05.31", "title": "Борисов пред постоянните представители на ЕС: Работата със Западните Балкани да продължи"}
{"url": "https://www.novinite.bg/articles/160382/Zaporiraha-smetki-na-BDJ-Patnicheski-prevozi", "text": "Кредиторите по втория облигационен заем, предоставен на БДЖ Холдинг, са запорирали сметките на БДЖ - Пътнически превози. Причината - дъщерната компания е солидарен длъжник с холдинга.Има начини да се осигурят средства за заплати в БДЖ и за следващите месеци, заяви за ДарикПетър Бунев, председател на Съюза на железничарите към КНСБ. Той уточни, че запор върху сметките на железопътната компания е получен миналата седмица в петък от частен съдебен изпълнител.Бунев изтъка, че това е поредният запор, като сега се търсят последните 60 млн. лева главница плюс приблизително 30 млн. лева лихва. Ръководството на дружеството е изтеглило около 11 млн. лева и е изплатило по-рано заплатите на служителите, добави синдикалистът.", "date": "2018.05.31", "title": "Запорираха сметки на БДЖ-Пътнически превози"}
{"url": "https://www.novinite.bg/articles/160408/Skasani-kabeli-promenyat-vremenno-marshruta-na-3-tramvaya", "text": "Временно е променен маршрута на трамваи по линии 1, 6 и 7 поради скъсване на контактно-кабелната мрежа в района на кръстовище „Петте кьошета“. Трамваите въртят при спирка Съдебна палата, съобщиха от Столична община.", "date": "2018.05.31", "title": "Скъсани кабели променят временно маршрута на 3 трамвая"}
{"url": "https://www.novinite.bg/articles/160412/Elektricheski-avtobusi-tragvat-i-vav-Veliko-Tarnovo", "text": "С нова линия, която ще бъде обслужвана от електрически автобуси, във Велико Търново ще бъде оптимизирана системата на градския транспорт. Това заяви кметът на Старата столица Даниел Панов по време на днешното заседание на Общинския съвет. Закупуването на електробуси е предвидено като мярка в проект за интегриран градски транспорт, който Община Велико Търново подготвя по ОП „Региони в растеж” 2014-2020.Друга от планираните дейности е свързана с изграждането на буферни паркинги. Планираните локации са в района на бившето сержантско училище и в подножието на Балдуиновата кула. Електрическите автобуси ще свързват двата паркинга с основните туристически забележителности и с централната част на града. „Това е съвременната европейска практика за ограничаване на трафика”, подчерта Даниел Панов.Проектиране на нова транспортна схема, създаване на оптимални връзки между различните части на Велико Търново, предвид нуждите на пътникопотока, нова конфигурация на част от действащите маршрути на градските линии са също заложени в бъдещия проект. Съвременна информационна система ще дава информация в реално време за движението на автобусите и ще намали чакането по спирките. Изграждане на пешеходен надлез над улица „Магистрална”, преустройство на кръстовищата край Беляковско шосе и Летния театър, преасфалтиране на бул. „България”, модернизация на четири светофарни уредби и внедряване на информационна система за паркиране са също сред предвидените компоненти. „Предвид размера на финансирането, проверяваме и възможността за включване на кръстовищата край Съдебната палата и на входа на кв. „Бузлуджа” в проекта”, коментира още Даниел Панов.Градоначалникът подчерта, че Община Велико Търново работи и по други актуални проекти за подобряване на организацията на движението и оптимизиране на трафика. Сред тях е строителството на Северен пътен възел в подножието на крепостта Трапезица, с който е запознат и регионалният министър Николай Нанков. До месец се очаква да бъде възложено техническото проектиране. „Надявам се, че МРРБ ще възложи строителството през следващата година, а съоръжението ще намали трафика в Стария град с между 4000 и 6000 автомобила на ден”, посочи кметът Панов. Предстои също проектиране и изграждане на нова пътна връзка към кварталите „Бузлуджа” и „Зона В”. В процес на обследване за изграждане на нови паркинги са четири парцела. В одобрената инвестиционна програма на Община Велико Търново по ОП „Региони в растеж”2014-2020 е заложен индикативен размер на финансирането за интегриран градски транспорт в размер на 10,8 милиона лева.  ", "date": "2018.05.31", "title": "Електрически автобуси тръгват и във Велико Търново"}
{"url": "https://www.novinite.bg/articles/160418/Sprenite-zaradi-avariya-tramvai-v-Sofiya-otnovo-varvyat", "text": "Трите трамвайни линии, чиито маршрути бяха променени около обяд заради скъсани кабели, отново се движат по стандартните си маршрути. След като проблемът бе отстранен, трамваи с номера 1, 6 и 7 вече преминават и през „Петте кьошета“. Докато траеше възстановяването на контактната мрежа те се движеха до обръщалото на Съдебната палата.", "date": "2018.05.31", "title": "Спрените заради авария трамваи в София отново вървят"}
{"url": "https://www.novinite.bg/articles/160391/Pochivka-u-nas-ili-pri-sasedite-kade-shte-e-po-evtino-tova-lyato", "text": "Традиционно всяко лято хиляди българи стягат куфарите за Гърция или Турция. Очакванията са около 650 000 българи да окупират плажовете в южната ни съседка, а около 310 000 да почиват в турските курорти. За юли, например, цените на стаите в пансион започват от 5 евро, а в хотели с пет звезди - от 69 евро, провери NOVA. Но къде морето ще ни излезе по-евтино? Ако до преди години за лев получавахме една турска лира, сега вече можем да получим почти три. От началото на годината валутата в Турция загуби над 20% от стойността си спрямо долара и еврото. Напук на очакванията за по-евтини пътувания заради по-евтината лира обаче, туроператорите не намаляват цените. Първо, защото не продават пакетите в лири, и второ, защото повечето резервации са направени много преди сериозния срив на валутата на съседите. От кризата обаче печелят хотелиерите в турските курорти. Засега обаче плюсовете не се отразяват в цената на нощувките. За туристите с евро в джобовете храната в ресторантите, екскурзиите и посещението на различни забележителности са повече от изгодни. По-евтиният пазар при съседите активизира алъш вериша в много от градовете край границата. Това даде тласък и на туризма. Всяка седмица хиляди туристи тръгват от международната автогара в София към турските курорти. Първите групи заминаха още в началото на май, а само след дни се очакват едновременно към турските курорти да тръгват десетки автобуси с българи. Очаква се много силен сезон. Завръщането на туристите в турските курорти веднага тласна цените на почивките нагоре - минимум с 10-15%. Най-предпочитани остават хотелите в Кушадасъ, Дидим, Бодрум, Мармарис и Анталия. По-солено се очертава морето в Гърция. За да достигнем до плажовете на съседите, пътуването ще ни струва много повече, защото, за да заредим, ще се наложи да бръкнем много по-дълбоко в джоба си. Сега цената на литър бензин минава 1,50 евро. Прогнозите на експертите са, че в пика на сезона по островите ще зареждаме и за 2,5 евро. Още преди скъпите горива да се отразят на туризма, почивките тръгнаха нагоре. Пакетите са основни за 7 нощувки със закуска и вечеря.", "date": "2018.05.31", "title": "Почивка у нас или при съседите - къде ще е по-евтино това лято"}
{"url": "https://www.novinite.bg/articles/160407/2019-ashte-e-godina-na-turizma-na-Rusiya-v-Balgariya-i-na-Balgariya-v-Rusiya", "text": "България е в топ 5 на предпочитаните от руснаците туристически дестинации и има голяма база за растеж в броя на посетителите от федерацията у нас. Много важни са стъпките, които бяха подкрепени на високо политическо ниво от премиера Бойко Борисов и президента Владимир Путин в настоящата геополитическа обстановка и конкуренцията на страни като Турция и Египет. Това заяви пред медии в Москва министърът на туризма Николина Ангелкова след разговорите в рамките на посещението на българската правителствена делегация начело с българския министър-председател. На срещите бе отбелязано отново, че нашата страна предлага изключително качествен туристически продукт особено за семеен и детски туризъм.Задържаме и позицията на първо място за търсене в тези направления според оценката на „Нешънъл джиографик травълър“, допълни тя. Министър Ангелкова имаше среща и с министъра на културата на Руската федерация Владимир Мединский, в чийто ресор е и сектор туризъм. Тя разговаря и с ръководителя на Федералната агенция по туризъм (ФАТ) Олег Сафонов. Имаме прекрасни отношения с г-н Сафонов и отново потвърдихме доброто взаимно сътрудничество за развитието на различни видове туризъм. Освен към ключовия морски отдих посетителите от Руската федерация проявяват много голям интерес и към поклонническите, културно-историческите, балнео- и СПА, фестивалните и други специализирани услуги. Да не забравяме и детските лагери, които имат дълги традиции в нашите отношения, подчерта министър Ангелкова.Тя припомни, че последните години, особено 2016-а, бяха рекордни за посещенията на руски туристи в България. Тогава имаше около 20 процента ръст, за миналата година запазихме тази устойчивост. Надяваме се през 2018-а да успеем да затвърдим тези резултати и да имаме около 550 хил. руски туристи, каза още тя.Поехме като ангажимент да организираме съвместни инициативи и в България, и в Русия на двете министерства и ФАТ, но най-важното е, че получихме изключителната подкрепата и на премиера Борисов, и на президента Путин за това колко е важно да се развива туризмът, коментира Ангелкова. Те подкрепиха нашето предложение да обявим 2019 г. за година на туризма на Русия в България и на България в Русия и на тази база предстои да подпишем специална програма до края на годината. Това се случва за първи път изобщо в отношенията между двете страни и съм убедена, че допълнително ще стимулира сектора. Вече имаме потвърждение за посещение на Олег Сафонов през есента в България в рамките на Международния конгрес на световните цивилизации и историческите маршрути, който организираме, и тогава ще обявим официално взетото решение, стана ясно от думите на министъра.Николина Ангелкова поясни още, че по време на срещите между премиера Борисов и президента Путин е било изтъкнато колко важна и сигурна дестинация е България за руските туристи. Благодаря изключително за подкрепата и на двамата, защото това ще допринесе още повече за стимулирането на туристопотока. Информирах нашите домакини, че стартираме специална комуникационна кампания от 1 юни за руския пазар по всички медийни канали. Получихме много положителни отзиви и подкрепа за нашата работа с регионите на федерацията. Фокусираме активно нашите двустранни отношения с тях, защото има подчертан интерес към България не само от големите градове, допълни българският министър. ", "date": "2018.05.31", "title": "2019-а ще е година на туризма на Русия в България и на България в Русия"}
{"url": "https://www.novinite.bg/articles/160394/Vsichki-shte-plashtame-prosrochenite-dalgove-na-BDJ", "text": "Просрочените дългове на БДЖ ще са за сметка на всички български данъкоплатци, независимо дали ползват жп транспорт или от години не са стъпвали във влак на националната жп гордост.Очаква се решение от Министерство на финансите, обясняват още от компанията.От БДЖ признават, че облигационерите са в законното си право да изискат дължими средства по съдебен път.От БДЖ обаче са категорични, че до разпродажба на активи на компанията няма да се стигне.Според разпространената от жп компанията информация двама от кредиторите по Втория облигационен заем са подали иск в Софийски градски съд (СГС) за 40 млн. лв. от главница по заема срещу „БДЖ - Пътнически превози” ЕООД и след решение на СГС искът е одобрен частично в размер на 20 млн. лв. в полза на облигационерите, вседствие на което са запорирани сметките на дружеството.", "date": "2018.05.31", "title": "Всички ще плащаме просрочените дългове на БДЖ"}
{"url": "https://www.novinite.bg/articles/160424/Petkova-Ima-mnogo-rabota-za-da-dostigne-do-nas-traba-ot-Turski-potok", "text": "Все още е рано да се радваме, че тръба от газопровода „Турски поток“ ще бъде отклонена към България. Това стана ясно от думите на енергийния ни министър Теменужка Петкова по повод обявената вчера от Бойко Борисов и Владимир Путин новина. За да се случи всичко това има да се свърши доста работа, а и преговорите тепърва предстоят. Въпреки това обаче ситуацията е огромен шанс за България да се превърне в газоразпределителен център в региона и да се случи идейният проект за газов хъб „Балкан“, стана ясно още от думите й.„Най-голямата новина от срещата на Бойко Борисов и Владимир Путин в Москва е трасето от „Турски поток“ да минава през България. Ако се стигне до реализацията на проекта, ще бъде изграден 10-километров участък от турската входна газова точка Малкочлар до компресорна станция Странджа“, обясни Петкова в парламента по време на изслушването си от ресорната комисия, предаде БГНЕС.„Сами разбирате, че няма как от една среща президентът Путин и премиерът Борисов да извадят по един бял лист и да започната да чертаят трасета. Тепърва ще започнат конкретните разговори на експертно ниво, разбира се при спазването на европейските изисквания”, отбеляза Петкова. Според нея с проекта за разклонение на „Турски поток“, България ще запази водещата си позиция на енергийната карта на Европа. „Разговорите, които проведоха президентът Путин и премиерът Борисов бяха в изключителен конструктивен диалог, прагматичен подход и от двете страни. Стана въпрос, че отношенията ни са поставени на изключително пазарни условия”. Запитана дали има конкретна договореност под формата на документ, енергийният министър заяви, че не вижда по-ясна позиция и по-голям ангажимент по проекта от думата на Путин. Енергийният министър съобщи още, че на 27 юни предсрочно ще бъде завършена и пусната в експлоатация българо-турската газова връзка.", "date": "2018.05.31", "title": "Петкова: Има много работа, за да достигне до нас тръба от \"Турски поток\""}
{"url": "https://www.novinite.bg/articles/160389/Nyama-da-razprodavat-aktivi-na-BDJ-zaradi-zapora-na-smetki-ot-kreditori", "text": "Разпродажба на активи на националния железопътен превозвач няма да се извършва. Това съобщават от компанията във връзка с информацията, че кредитори запорираха милиони на БДЖ.Действително двама от кредиторите по Втория облигационен заем са подали иск в Софийски градски съд (СГС) за 40 млн. лева от главница по заема срещу „БДЖ - Пътнически превози” ЕООД и след решение на СГС искът е одобрен частично в размер на 20 млн. лв. в полза на облигационерите, вследствие на което са запорирани сметки на дружеството\", поясняват от компанията.Вторият облигационен заем, който е в размер на 240 млн. лева, е взет през 2007 г. за рефинансиране на стари задължения към различни институции и извършване на текущи ремонти на товарни вагони, като реално не е бил наложителен за извършването на дейността на дружеството. До момента остатъкът на задълженията по заема е в размер на 103 млн. лв.\"Облигационерите са в законното си право да изискат дължими средства по съдебен път. Решението на Софийския градски съд и временният запор на сметките на „БДЖ - Пътнически превози” ЕООД няма да затруднят функционирането на дружеството към настоящия момент, в случай, че бъде намерено решение на възникналата ситуация в краткосрочен план\", уверяват още от компанията в становище, разпратено до медиите.Министърът на транспорта, информационните технологии и съобщенията Ивайло Московски е информиран своевременно за ситуацията, вследствие на което е уведомил Министерство на финансите и е поискал активиране на държавната помощ, за която има одобрение от ЕК. Очаква се решение от Министерство на финансите.", "date": "2018.05.31", "title": "Няма да разпродават активи на БДЖ заради запора на сметки от кредитори"}
{"url": "https://www.novinite.bg/articles/160411/V-inovacionniya-fond-ima-05-mlrd-lv-za-inovativni-proekti", "text": "По Националния иновационен фонд са инвестирани над 48 млн. лв. в повече от 450 технологични проекти за последните години. Това съобщи заместник-министърът на икономиката Александър Манолев по време на представянето на правилата за кандидатстване за Деветата сесия на фонда, която ще стартира следващия месец. В събитието участие взеха и изпълнителният директор на Изпълнителната агенция за насърчаване на малките и средни предприятия Габриела Козарева, нейният заместник Александър Минев, представители на бизнеса, научните среди, и др.„Основен приоритет за нашия екип бе да направим пълен преглед на правилата, по които се провежда НИФ и да направим всичко по силите си да ги подобрим“, каза Александър Манолев. По думите му Деветата конкурсна сесия ще се проведе по нова, детайлизирана методология, която е била предварително обсъдена с бизнеса и научните среди.„По новата процедура бизнеса и науката ще могат да се възползват от близо 5 млн. лв. финансиране, като максималната безвъзмездна помощ за един проект ще бъде до 500 хил. лв.“, уточни икономическият заместник-министър. Той акцентира, че основната цел е процедурата да обхване максимално широк кръг от заинтересовани и представи някои от основните изменения в правилата за кандидатстване.В приетите правила за управление на средствата по НИФ се оптимизират сроковете и начина на последваща оценка. Предвижда се и намаляване на разходите за дълготрайни материални активи по проектите от 60% на 50%. Целта е да се насърчи интелектуалния труд, а не инвестициите в готово оборудване. В същата логика са направени и промени, които предвиждат до 10% от средствата да се ползват за външни услуги (до сега този процент е бил 25). Така ще се таргетират по-добре и потенциалните кандидати, за да отговорят на стратегическите цели на Националния иновационен фонд.С цел повишаване на качеството на проектите, които се финансират се увеличават нужният брой точки за класирането им – от 60 на 70. Разписват се и подробни правила за действия при хипотеза, двама кандидати да са получили равни оценки. Ще се създаде и списък с резервни проекти, които са получили между 60 и 70 точки като те ще бъдат финансирани, ако остане наличен финансов ресурс или някой от спечелилите кандидати се откаже.„Мотивирани сме да проведем по най-добрия начин конкурсната сесия и да не повтаряме допуснати грешки през миналите години“, посочи изпълнителният директор на ИАНМСП Габриела Козарева. По думите ѝ агенцията се е опитала да се съобрази с всички получени коментари и призова бизнеса и представителите на научните среди от сега да изпращат предложения, които да бъдат взети предвид при следващата процедура, която ще се проведе догодина. Тя пожела и успех на всички кандидати.От днес стартира информационната кампания за Деветата конкурсна сесия на Националния иновационен фонд, която ще обхване редица градове в България. Проектните предложения ще бъдат набирани от 25 юни до 25 юли. Основната цел на фонда е повишаване на конкурентоспособността на българската икономика чрез стимулиране и насърчаване на научноизследователската и развойна дейност на предприятията и стимулиране на сътрудничеството наука-бизнес. ", "date": "2018.05.31", "title": "В иновационния фонд има 0.5 млрд. лв. за иновативни проекти"}
{"url": "https://www.novinite.bg/articles/160415/Sadat-shte-gleda-deloto-Ivancheva-drugata-sedmica", "text": "Делото за отстраняването на кмета на \"Младост\" Десислава Иванчева е отложено за 5 юни. Апелативният спецсъд ще решава следващия вторник за отстраняването й от длъжност кмет на район „Младост“.Днес апелативните магистрати заседаваха по въззивни жалби на обвиняемите Биляна Христова-Петрова и Десислава Иванчева. Те пък поискаха 3-дневен срок за запознаване с материалите по делото, предаде БНТ.Кметът на район „Младост” беше арестувана при спецакция на новосъздадената антикорупционна комисия и спецпрокуратурата с колосална сума пари – 70 хил. евро подкуп от строителен предприемач. В кабинета й пък разследващите са намерили стотици преписки, за които се твърди, че са изгубени и се ползват за изнудване.", "date": "2018.05.31", "title": "Съдът ще гледа делото \"Иванчева\" другата седмица"}
{"url": "https://www.novinite.bg/articles/160387/KEVR-reshava-s-kolko-da-poskapne-tokat", "text": "Комисията за енергийно и водно регулиране (КЕВР) ще обсъжда днес поскъпването на тока и топлоенергията от 1 юли.Предложението на регулатора е токът за бита да скочи с около 2%.Енергийният регулатор отхвърли голяма част от първоначалните искания на електроразпределителните дружества за вдигане на цените. Решението обаче не е окончателно и все пак може да се стигне до по-голям ръст на цените.Причината е, че предстои поредно поскъпване на природния газ от юли. Ако неговата цена се промени с над 5%, това трябва да бъде отразено и в цените на тока, топлата вода и парното.", "date": "2018.05.31", "title": "КЕВР решава с колко да поскъпне токът"}
