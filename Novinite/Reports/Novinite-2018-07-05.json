{"url": "https://www.novinite.bg/articles/161710/Darjavata-shte-obezshteti-stopanite-sas-zarazeni-ot-chuma-ovce-i-kozi", "text": "Ситуацията със здравословното състояние на овцете и козите, вследствие чумата по дребните преживни животни в Югоизточна България, беше обсъдена на среща между ръководството на Министерство на земеделието, храните и горите, експерти, научни работници и представители на браншови организации от овцевъдния и козевъдния сектор. Разгледаха се мерките, които ведомството предприема за ликвидиране на последствията от заболяването, както и възможностите за финансово подпомагане на фермерите.По време на срещата стана ясно, че засегнатите земеделски стопани ще получат обезщетение чрез държавна помощ de minimis, която предстои да бъде гласувана на следващото заседание на Управителния съвет на Държавен фонд „Земеделие“. Собствениците на евтаназираните животни ще бъдат обезщетени. Предприети са административни действия пострадалите овцевъди да получат обвързана подкрепа по директните плащания за 2018 г. в условията на форсмажорни обстоятелства.Препоръчва се в 10-километровата наблюдавана зона около огнищата, животните да бъдат поставени на оборен режим, т.е. да нямат връзка с други стада. Критичният момент е през следващите две седмици, и ако няма нови случаи проблемът може да бъде решен.Има решение на Европейската комисия по отношение на забрана за търговия с живи животни и продукцията, която излиза от тях от заразените региони. На извънредно заседание е гласувано забраната да не бъде за целите административни области, а само за отделните общини, където има засегнати животни. За Област Ямбол - общините Болярово и Елхово, за Област Бургас -  общините Средец, Созопол, Приморско, Малко Търново и Царево. ", "date": "2018.07.05", "title": "Държавата ще обезщети стопаните със заразени от чума овце и кози"}
{"url": "https://www.novinite.bg/articles/161701/V-Saraevo-nagradiha-Borisov-sas-Zlaten-plaket-Evropejska-lichnost-na-godinata", "text": "Българският министър-председател Бойко Борисов бе награден със „Златен плакет – Европейска личност на годината“ по време на официална церемония в Сараево. Наградата се дава от Агенцията за избор и представяне на ръководители от Босна и Херцеговина, Централна и Югоизточна Европа. Премиерът получи приза за личния си ангажимент за икономическото сътрудничество в региона в рамките на провеждащия се Международен бизнес форум.В своята реч премиерът Борисов посочи, че има ли мир в региона и инвестициите ще бъдат гарантирани. Той информира за добрите финансови показатели на страната и подчерта, че в момента България инвестира изключително много в образование и квалификация. Министър-председателят още веднъж подчерта значението на свързаността на Балканите. „Щастлив съм, че всички колеги от Балканите прегърнаха идеята за тази инфраструктура в трите направления“, каза Борисов и акцентира върху това, че транспортната, инфраструктурната и дигиталната свързаност трябва да се реализират паралелно. Той припомни един от приоритетите на българския еврокомисар Мария Габриел и Министерството на транспорта, информационните технологии и съобщенията за уеднаквяване на роуминга за страните от региона. „Да развиваме широколентовия интернет във всяка една държава. Това ще стимулира допълнително икономиката“, допълни премиерът.Министър-председателят заяви, че на Срещата на високо равнище в Солун между България, Гърция, Румъния и Сърбия, която се проведе вчера е обсъдена възможността транспортно да се обвържат Черно море, Адриатика и Егейско море. По думите му това ще донесе изключително големи приходи за региона. Премиерът Борисов съобщи и за идеята да се въведе обща електронна система за таксуване на превозните средства, които минават през балканските национални пътни мрежи.", "date": "2018.07.05", "title": "В Сараево наградиха Борисов със „Златен плакет – Европейска личност на годината“"}
{"url": "https://www.novinite.bg/articles/161709/Evrosayuzat-zatyaga-dostapa-na-grajdani-na-treti-strani", "text": "Пътници от държави извън ЕС, освободени от задължителни визи, ще трябва да получат разрешение преди да могат да пътуват до ЕС. Това гласят новите правила, подкрепени днес от Европарламента. Новата система на ЕС за информация за пътуванията и разрешаването им(ETIAS), която следва да бъде оперативна през 2021 година, ще позволява допълнителни проверки на освободени от виза пътници. Тези, за които се счита, че представляват риск от гледна точка на сигурност или нередовна миграция, няма да бъдат допуснати в рамките не Съюза.Граждани от повече от 60 държави и територии, освободени от задължителни визи за влизане в ЕС, ще трябва преди да пътуват да попълнят личните си данни (име, дата и място на раждане, пол и националност ) в електронен формуляр, както и данните на документите за пътуване (валидност и държава на издаване на документите), личен адрес и данни за връзка, както и първата европейска държава на влизане. Разрешението за пътуване ще струва 7 евро - безплатно за пътници под 18 години и тези над 70 годишна възраст - и ще бъде валидно за период от три години.Въпроси свързани с криминалните досиета и пътувания до конфликтни зони кандидатът ще трябва да информира властите за всякакви сериозни криминални присъди (като тероризъм, сексуална експлоатация на деца, трафик на хора или наркотици, убийство или изнасилване), за пребиваване в определени военни или конфликтни зони или каквито и да било административни решения, които налагат те да напуснат държавата, през последните десет години. В случаи на терористични престъпления, периодът ще бъде удължен до последните 20 години, като ще бъдат необходими допълнителни изяснения за дати и държави на присъдата.Всеки кандидат ще бъде проверяван автоматично във всички съответни бази данни, за да се провери дали съответния документ за пътуване е съобщен като изгубен или откраднат и дали лицето се издирва за арест. Преобладаващата част от кандидатите ще получават разрешението си почти веднага.Докладчикът на ЕП Кинга Гал (ЕНП, Унгария) отбеляза: „ Системата ETIAS ще запълни съществуващия недостиг на информация за пътници освободени от визи, като ще позволява оценяването на риска по отношение на сигурността или нередовната миграция, преди пристигането на пътниците на външните граници. Новата система е важен принос за засилването на сигурността на европейските граждани. Следователно това е важна крачка към по-засилена и умна система за границите и сигурността“.Регламентът беше подкрепен с 494 гласа „за“, 115 „против“ и 30 „въздържал се“. След одобрението от ЕП, законодателството ще трябва да бъде официално прието от Съвета на министрите и после публикувано в Официалния вестник на ЕС. Целта е системата да бъде оперативна през 2021 г.", "date": "2018.07.05", "title": "Евросъюзът затяга достъпа на граждани на трети страни"}
{"url": "https://www.novinite.bg/articles/161682/Na-iztok-i-po-planinite-oblaci-v-ostanalata-chast-ot-stranata-slanchevo", "text": "Днес над по-голямата част от страната ще преобладава слънчево време. Временни увеличения на облачността ще има преди обяд над Източна България, а след обяд и над планинските райони и главно тогава на места там ще има валежи и гръмотевици. В отделни райони явленията ще са по-интензивни, възможни са и градушки. Максималните температури ще са между 28 и 33 градуса .Атмосферното налягане е близко до средното за месеца, но по-късно през деня ще се понижи.Над планините също ще се развива купесто-дъждовна облачност и ще има краткотрайни валежи с гръмотевици, по-значителни в Родопите. Ще духа умерен северозападен вятър. Максимална температура на 1200 метра около 24 градуса, на 2000 метра около 16.Над Черноморието ще има временни увеличения на облачността. Сутринта на отделни места ще превали слаб дъжд, а в следобедните часове по-значителни краткотрайни превалявания и гръмотевици ще има главно по Северното Черноморие. Ще духа слаб източен вятър. Максималните температури ще са 25-27 градуса, температурата на морската вода е 24-25. Вълнението на морето ще е около 2 бала.  ", "date": "2018.07.05", "title": "На изток и по планините облаци, в останалата част от страната - слънчево"}
{"url": "https://www.novinite.bg/articles/161683/Opeloto-na-Bojidar-Dimitrov-e-ot-1030-ch-v-Sv-Sedmochislenici", "text": "Опелото на проф. Божидар Димитров ще бъде днес в 10:30 часа в църквата „Св. Седмочисленици“ в София на ул. „Граф Игнатиев“ 25. Вчера близки, приятели, роднини, колеги и др. си казаха последно „Сбогом“ с него в Националния исторически музей. По решение на семейството на проф. Димитров поднесените венци ще бъдат положени пред паметника на Васил Левски в София още днес.Съболезнователни писма изпратиха -Президентството; Министър-председател Бойко Борисов; МВР; Министерство на отбраната; Генерално консулство на Република България в Солун; Председател на НС-Кмет на София Йорданка Фандъкова; Община Русе; Областен управител Русе; Община Добрич; Град Плиска; Община Каспичан-НВИМ; РАМ Пловдив; РВИМ Плевен; РИМ Плевен; Сдружение на българските музеи; РИМ Пазарджик; РИМ Велико Търново; Национален музей на република Южна Осетия-Румен Петков председател на ПП АБВ; БСП-БАН; Център за славяно-византийски проучвания „Иван Дуйчев“; Фондация „Славяни“-проф. Виолета Нешева; Васил Божков; Павел Георгиев-„Асарел-Медет“ АД Венци поднесоха -Министър-председател Бойко Борисов; заместник министър-председател Валери Симеонов; Министър на отбраната КрасимирКаракачанов; министър за Българското председателство на Съвета на Европейския съюз Лиляна Павлова; Мин. на културата; Мин. на Туризма-Община Бургас; Столична община; Община Благоевград; Община Каспичан; Община Чипровци; Село Искрец; Община Кюстендил-РИМ Бургас; Национален политехнически музей-БСП; ГЕРБ-БНТ; БНБ; Съюз на Архитектите; Институт по Балканистика с център по тракология; Национална Библиотека „св. св. Кирил и Методий“; Агенция Митници; Българска православна църковна община в Истанбул; Сдружение Плиска (гр. Шумен); УНИБИТ; Съюз на тракийските дружества в България; ТВ СКАТ-Братя Диневи; Васил Божков; Цветанка Шмит", "date": "2018.07.05", "title": "Опелото на Божидар Димитров е от 10:30 ч. в „Св. Седмочисленици“"}
{"url": "https://www.novinite.bg/articles/161694/Stotici-sledyat-na-jivo-malkite-shtarkelcheta-v-selo-Yarlovo", "text": "Известните в интернет четири малки щъркелчета на двойката Снежи и Ростислав от село Ярлово вече са големи колкото родителите си. През юни те растяха много бързо и днес едва се различават от възрастните птици.Стотици хора следят от близо всяка минута от живота на голямото щъркелово семейство в YouTube канала на . През последния месец те станаха свидетели на грижите на Снежи и Ростислав, които дори и днес не рискуват да оставят младите птици за дълго време сами в гнездото. През повечето време едната от двете възрастни птици остава заедно с малките щъркелчета.Ежедневните занимания на щъркеловото семейство се състоят в пощене, хранене и по-дълга почивка, поне за една от двете възрастни птици, докато другата се грижи за осигуряване напрехраната и скита край селото.Въпреки, че четирите щъркелчета вече са големи колкото Снежи и Ростислав, възрастните се отличават от младите. При щъркелите това личи най-вече в окраската на клюна и краката. При екземпляри достигнали полова зрялост те са ярко червени, а при младите птици клюнът отначало е черен, по-късно става кафеникав или бледочервен с черен връх, а краката са по-скоро кафяво-червени. Придобиването на червен цвят става с времето и е признак за настъпване на полова зрялост.През юли малките щъркелчета предстои да започнат своите първи опити за летене. В следващите дни във всеки един момент може да станем свидетели на това как малките ще напуснат родния си дом на живо в YouTube и ще отлеят заедно с други млади щъркели към Африка.", "date": "2018.07.05", "title": "Стотици следят на живо малките щъркелчета в село Ярлово"}
{"url": "https://www.novinite.bg/articles/161706/Miene-na-ulici-zadrastiha-dopalnitelno-centara-na-Sofiya", "text": "Столична община реши да мие улиците в центъра в работен ден. И така създаде задръствания и ядове на шофьорите, съобщава БГНЕС. Точно на обяд в четвъртък водоноските и работниците по чистотата тотално блокираха карето между булевардите „Христо Ботев”, „Патриарх Евтимий”, ул. „Солунска” чак до ул. „Г.С. Раковски”. Точно в този голям участък текат и усилени ремонти дейности по улиците „Солунска”, „Граф Игнатиев” и „Алабин”. Докато водоноската и служителите в оранжеви гащеризони мият еднопосочните улици „Цар Самуил”, „Княз Борис I” и „Цар Иван Асен I” са затворени, паркираните коли в „Синя зона” не се преместват, така че се мие върху тях.Служители на полицията отбиват движението от другата страна на булевард „Витоша” и поетапно затварят ул. „Уилям Гладстон” и „Неофит Рилски”. Шофьорите, на които им се налага да бъдат в натоварения идеален център, са изключително напрегнати, чуват се недоволни възгласи по улиците. Топлото време допринася за нетърпението на някои. ", "date": "2018.07.05", "title": "Миене на улици задръстиха допълнително центъра на София"}
{"url": "https://www.novinite.bg/articles/161691/Ot-ponedelnik-Cyalata-vlast-v-Turciya-v-racete-na-Erdogan", "text": "Новата президентска система на изпълнителна власт в Турция започва на 9 юли, след като президентът Реджеп Тайип Ердоган положи клетва и обяви новото правителство. Парламентът ще продължи да работи за хармонизиране на досегашното законодателство с новия модел на управление, посочва в. „Хюриет дейли нюз“, предаде БГНЕС.В навечерието на президентската клетва беше издаден указ от сегашното правителство, който предвижда прехвърлянето на определени правомощия на кабинета на президента в съответствие с промяната, премахвайки кабинета на министър-председателя. Парламентът е дал на съществуващия управляващ кабинет на Партията на справедливостта и развитието (ПСР) правомощието да издава укази без парламентарни разпоредби преди изборите на 24 юни, за да се гарантира интегрирането на новата изпълнителна система, предвидена в конституционно изменение преди встъпването в длъжност на президента.Правителството скоро ще издаде друг указ за премахване на всички закони, които определят организационната структура на министерствата, тъй като отсега нататък всички министерства ще бъдат назначавани от избрания президент. Новите министерства и техните структури ще бъдат създадени с първото президентско постановление, което ще бъде обявено от Ердоган на 9 юли, след като официално встъпи в длъжност.Според новата правителствена система Турция ще има 16 министерства, девет президентски съвета и четири офиса, които ще функционират под управлението на Ердоган. След като на 7 и 8 юли 600-те новоизбрани законодатели положат клетва, президентът Ердоган ще положи клетва пред парламента като първият президент с правомощия в изпълнителната власт в Турция на 9 юли от 16:30 часа местно време. След това на голям прием в президентството Ердоган ще направи първото си изявление в новата си роля пред представители на чуждите дипломатически мисии, депутати и известни личности от бизнеса, културата и спортния свят. ", "date": "2018.07.05", "title": "От понеделник: Цялата власт в Турция в ръцете на Ердоган"}
{"url": "https://www.novinite.bg/articles/161699/Borisov-v-Saraevo-Preodolejte-razlichiyata-za-da-prodaljite-kam-ES", "text": "Австрия възприе идеята за европейската перспектива на страните от Западните Балкани и в своето председателство ще продължи този приоритет, но страните от региона трябва да преодолеят различията помежду си. Това каза премиерът Бойко Борисов след среща с председателстващия Съвета на министрите на Босна и Херцеговина Денис Звиздич. „Можем да сме спокойни, че в следващите шест месеца процеса за европейската перспектива на Западните Балкани ще се движи“, посочи Борисов и акцентира върху важността на проектите за инфраструктурна, транспортна и дигитална свързаност.Българският министър-председател даде пример за решаване на различията с договорите сключени между София и Скопие миналата година и Скопие и Атина преди месец. „Защо Босна и Херцеговина трябва да се поучи и да вземе пример - за да намери решение на вътрешните си конфликти. Нито за България, нито за Гърция, нито за Република Македония това са били лесни решения, но това даде перспектива“, подчерта Борисов.„Искам специално да благодаря за всичко, което България е направила за нас в последните 20 години и най-вече в последните 6 месеца“, каза председателстващият Съвета на министрите на Босна и Херцеговина Денис Звиздич. Той посочи, че българското председателство на Съвета на ЕС успя да постави и да спомогне за продължаването на фокуса върху региона в европейския дневен ред. „Това е изключително важно за нас, защото европейската перспектива е една от основните ни цели“, каза Звиздич.Председателстващият Съвета на министрите посочи и че двете страни ще продължат да работят за икономическото развитие и свързаността в региона, както и по темата със сигурността и борбата с екстремизма.", "date": "2018.07.05", "title": "Борисов в Сараево: Преодолейте различията, за да продължите към ЕС!"}
{"url": "https://www.novinite.bg/articles/161688/Borisovrazporedida-se-spre-poskapvanetona-bezdimnite-cigari", "text": "Министър-председателят Бойко Борисов призова за оттегляне на законопроекта за изменение и допълнение на Закона за акцизите и данъчните складове, с който се налага акциз върху бездимните цигари. Той припомни, че единствената цел на законопроекта е била да се повиши събираемостта в държавата и бездимните цигари да бъдат равнопоставени на обикновените, подложени на акциз. Борисов разкритикува позицията на парламентарните групи, които се противопоставят на мярката и предупреди, че ако не се наложи акциз ще се образува загуба за бюджета.  ", "date": "2018.07.05", "title": "Борисов разпореди да се спре поскъпването на бездимните цигари"}
{"url": "https://www.novinite.bg/articles/161687/Lekarite-ot-Pirogov-s-nagrada", "text": "Болница „Пирогов\" получи приз за иновации и уникални клиникиза периода 2017/2018 г. от инициативата \"Лекарите, на които вярваме\" на в-к \"24 часа\". Престижната награда получи лично изпълнителният директор на университетската спешна болница проф. д-р Асен Балтов по време на специална церемония, организира от вестника. \"Благодаря за това признание - то е чест! Работим в посока да бъдем все така иновативни. Догодина ще видите как се развиваме. Пожелавам на всички колеги успех!\", благодари сподели пред проф. Асен Балтов.В тазгодишната \"Лига на лекарите\" бяха отличени общо 23 пироговски специалисти:- изпълнителеният директор на проф. Асен Балтов в категория \"Ортопедия и травматология\"; - неврохирургът проф. Николай Габровски - зам.-изпълнителен директор на болницата;- неврохирургът проф. Стефан Габровски- детският хирург доц. Христо Шивачев - председател на Съвета на директорите и координатор на Специализирания детски комплекс; -травматологът проф. Диян Енчев - координатор на Специализирания травматологичен комплекс;-гръдният хирург проф. Александър Червеняков - координатор на Специализирания хирургичен комплекс;-анестезиологът проф. Стоян Миланов - координатор на Специализирания комплекс по анестезиология и интензивно лечение; -урологът доц. Валери Марияновски - координатор на Специализирания урологичен комплекс;  -доц. Мая Аргирова - координатор на Специализирания комплекс по изгаряне и пластична хирургия;-началникът на Клиниката по гнойно-септична хирургия проф. Иван Поромански;-доц. Маргарита Гешева - началник на Клиниката по токсикология;-доц. Румяна Андонова - началник на Клиниката по детска анестезиология и интензивно лечение; -доц. Людмил Симеонов - началник на Клиниката по хирургия на ръката;-доц. Николай Велинов - завеждащ Отделение по съдова неврохирургия; д-р Асен Меджидиев - завеждащ Отделение УНГ-д-р Христов Пседерски - завеждащ Отделение по детска реанимация;-д-р Иван Мартинов - завеждащ Отделение по инвазивна кардиология;-д-р Цветко Георгиев - завеждащ Отделение по хирургия на новороденото и вродените аномалии; д-р Стефан Стоилов - завеждащ Отделение по коремна хирургия д-р Николай Цуцмански -началник на Клиниката по детска травматология-д-р Димитър Момчилов - завеждащ Отделение по детска урология-неврологът д-р Славея Папазова;-д-р Димчо Генджелиев - лекар в Клиниката по интензивно лечение д-р Златин Пенев - лекар в Клиниката по детска ортопедия и травматология ", "date": "2018.07.05", "title": "Лекарите от \"Пирогов\" с награда"}
{"url": "https://www.novinite.bg/articles/161689/Pak-vzriviha-bankomat-v-Lyulin", "text": "Около 4:00 часа тази сутрин е получен сигнал за взривен банкомат, монтиран пред сграда на супермаркет, в района на столичния квартал „Люлин“, съобщиха от МВР. По първоначални данни извършителите са били двама. Те са се оттеглили с лек автомобил.В момента се извършва оглед на място, не е установена липса на касети, има нанесени материални щети по търговския обект. Полициятата работи по изясняване на обстоятелствата около инцидента.", "date": "2018.07.05", "title": "Пак взривиха банкомат в \"Люлин\""}
{"url": "https://www.novinite.bg/articles/161695/Ne-dopusnahme-nito-edin-incident-po-vreme-na-predsedatelstvoto-pohvali-se-VRadev", "text": "България е стабилно и може би най-сигурното място на Балканите. Отговорностите и изискванията на хората към МВР са големи, каза вътрешният министър Валентин Радев на честванията по повод 139-годишнината от създаването на МВР, предаде БНТ.Понякога полицаите са обругавани несправедливо, а голяма част от работата на МВР оставала скрита. Такива например били шестте месеца на председателството, когато не бил допуснат нито един инцидент, отчете Радев.И припомни, че преди година на празника били разделени със синдикатите, когато имаше големи протести. Но ги призова да останат чувствителни към проблемите.Радев спомена отново, че се работи в посока нов закон за МВР. ", "date": "2018.07.05", "title": "Не допуснахме нито един инцидент по време на председателството, похвали се В.Радев"}
{"url": "https://www.novinite.bg/articles/161697/Shefat-na-KEVR-nyama-da-bade-osvoboden-predsrochno-ot-posta-si", "text": "След повече от 2 часа дебати парламентът отхвърли предложението на „БСП за България“ за предсрочно прекратяване на пълномощията на Иван Иванов като член и председател на Комисията по енергийно и водно регулиране (КЕВР), предаде БГНЕС. В подкрепа на искането гласуваха едва 63-ма народни представители, 125 се обявиха против, а 3-ма се въздържаха. С което Иванов остава начело на независимия регулатор. За това пък настоя вчера част от бизнеса в електроенергийния сектор у нас, като няколко компании и асоциации излязоха със специална позиция в подкрепа на шефа на регулатора.БГНЕС припомня, че левицата внесе в парламента предложение за предсрочно прекратяване на мандата на Иванов с настояване, че той не спазва приетите на 26 април т. г. промени в Закона за енергетиката. С тях на Комисията се възлага разрешаването на действия по разпореждане с дялове и акции, представляващи повече от 20 на 100 от капитала на търговски дружества, които осъществяват лицензионна дейност по пренос и разпределение на електрическа, топлинна енергия или газ. На 28 юни парламентът разгледа доклад за дейността на КЕВР за 2017 г., а по време на дебатите Иван Иванов нарече промените в закона „бланкетен текст“, който „не отговаря на няколко основни неща“. От БСП тълкуват това изказване като отказ той да изпълни новите текстове в закона по отношение на сделката по придобиване на активите на ЧЕЗ и настояха Иванов да бъде предсрочно освободен. По време на дебатите от БСП аргументираха предложението си още с нарушаването на публичния интерес заради казуса със закупуването на ЧЕЗ и Гинка Върбакова.„Аз не вярвам, че държавата постоянно трябва да намалява критериите си по отношение на защитата на публичния интерес. Не го вярвам“, заяви от парламентарната трибуна депутатът Атанас Костадинов. Според него с действията и изказванията председателят на КЕВР върви срещу „демократично завоюваните позиции и институции“ от българската държава и настоя критериите към тях да бъдат безкомпромисни.Участие в дискусията взе и председателят на временната комисия, която проверяваше сделката за ЧЕЗ – Жельо Бойчев. „По никакъв начин не приемаме твърденията на комисията, че тя няма право и основание да се намеси с разпореждането на активите на електроразпределителните дружества в България“, подчерта Бойчев. Той се позова на разпоредби от Закона за енергетиката и даде пример, според който за продажба на един трафопост е необходимо разрешение от комисията, а за продажба на цялото дружество – не. Според него в такъв тип случаи КЕВР трябва да се намеси, за да бъде гарантиран общественият интерес, а сделката за придобиването на активите на ЧЕЗ ще бъде атестат за регулаторите в България.Председателят на групата на „Обединени патриоти“ Волен Сидеров също обяви, че подкрепя предсрочното освобождаването на председателя на КЕВР, но подчерта, че според него това няма да доведе до промени в работата на самата комисия. „Тя ще продължи своята работа да обслужва монополите в енергетиката. Най-вече чуждите монополи“, каза Сидеров. Той призова въпросът да бъде решен кардинално с приемането на поправка в закона, с която съставът на КЕВР да се редуцира, да бъде преизбран, както и да се повиши отчетността му. „В момента тя е никаква, тя е формална. Един доклад годишно, който се прочита и гласува. Няма никакво значение, няма никакви санкции. Ако този доклад е обвързан с подаване на оставка, ако не се приеме в зала, то тогава Народното събрание ще бъде контролен орган върху тези, които избира. В момента КЕВР е извън всякакъв контрол“, смята Сидеров.Работата на комисията защитиха от ГЕРБ . „Този орган имаше много решения през тези две години. Аз гледах статистиката за намаляването или увеличаването на цените на електрическата енергия, парното и газа. Мисля, че той беше абсолютно хармоничен и защитаващ както интересите на дружествата, така и балансираха с интересите на хората. Не се съобразяваха с настояванията на дружествата за увеличаване на цените с размера, с който те наистина искат“, посочи Валентин Николов.Предложението на БСП бе разкритикувано от друга опозиционна партия – ДПС. Според народният представител Рамадан Аталай гласуваният от парламента текст в Закона за енергетиката наистина не е добър. „Сега, тъй като не можахте да се справите с премиера, г-н Цветанов, Искрен Веселинов и решихте, че най-слабият във веригата, който може да атакувате и да направите така, че да имате определени дивиденти, се оказа Иван Иванов“, обърна се Аталай към БСП.", "date": "2018.07.05", "title": "Шефът на КЕВР няма да бъде освободен предсрочно от поста си"}
{"url": "https://www.novinite.bg/articles/161690/Ungariya-shte-prashta-v-Garciya-vseki-migrant-kojto-j-varne-Germaniya", "text": "Унгария няма възможност и не иска да приема мигранти, които ще бъдат връщани от Германия. Ние имаме готовност да помогнем за тяхното връщане обратно в Гърция. Това каза унгарският премиер Виктор Орбан, предаде БГНЕС.\"От самото начало на мигрантската криза унгарската позиция бе много искрена и открита, независимо от факта, че тя изглеждаше като доста неприятна\", подчерта Орбан. \"Ние имахме същата позиция и през 2015 година. Балканският маршрут тръгва от Гърция. Нито един мигрант не е влязъл в ЕС през Унгария\", поясни унгарският министър-председател.Повод за думите му стана споразумението между коалиционните партньори в Германия, което сложи край на очертаващата се правителствена криза. То предвижда връщането обратно на мигрантите, които няма да получат убежище. Те ще бъдат връщани на страните, откъдето са дошли в Германия. ", "date": "2018.07.05", "title": "Унгария ще праща в Гърция всеки мигрант, който й върне Германия"}
{"url": "https://www.novinite.bg/articles/161685/Problemi-v-dvijenieto-v-Sofiya-zaradi-vizitata-Li-Kacyan", "text": "Специална организация на движението се прави в София във връзка с посещение на председателя на Държавния съвет на Китайската народна република Ли Къцян. Промените ще са в сила 3 дни – от днес до събота включително и се отнясят за няколко места в столицата.Забраняват се престоят и паркирането на пътни превозни средства, с изключение на автомобилите на делегацията, както следва:От 08.00 часа на 05.07.2018 г. до приключване на мероприятието на 08.07.2018 г.:- на паркинга на „София Хотел Балкан”;- на паркинга на пл. „Кн. Александър І”, от страната на БНБ, без да се засягат местата в режим на платено паркиране „служебен абонамент” – 50 /петдесет/ паркоместа.- на ул. „Съборна” между пл. „Св. Неделя” и ул. „Леге”. От 07.00 часа до приключване на мероприятието на 06.07.2018 г.:- на северозападната дъга на пл. „Св. Александър Невски” между ул. „Дунав” и ул. „Оборище”;- на ул. „Оборище” между пл. „Св. Александър Невски” и ул. „Г.С.Раковски”. От 20.00 часа на 06.07.2018 г. до приключване на мероприятието на 07.07.2018 г. се забраняват престоят и паркирането на пътни превозни средства, с изключение на автомобилите превозващи участниците в мероприятието, както следва:- на ул. „Доспат” между бул. „Витоша” и ул. „Баба Неделя”;- на ул. „Баба Неделя”;- на ул. „Д-р Христо Стамболски”. От 07.00 часа на 08.07.2018 г. до приключване на мероприятието на бул. „Джеймс Баучър” между ул. „Милин камък” и ул. „Св. Теодосий Търновски”. От 08.00 часа на 06.07.2018 г. до приключване на мероприятието на 07.07.2018 г.:- на паркинга пред хотел „Хилтън”;- по ул. „Астана” между бул. „България” и Национален музей „Земята и хората“; От 08.00 часа на 06.07.2018 г. до приключване на мероприятието на 07.07.2018 г.:- бул. „Джеймс Баучер” между ул. „Петър Станчев” и ул. „Златен рог” От 08.00 часа на 06.07.2018 г. до приключване на 07.07.2018 г. да се забрани влизането на пътни превозни средства по ул. „Астана” между бул. „България” и Национален музей „Земята и хората“. 3. Да се забрани влизането на пътни превозни средства, само при необходимост и по преценка на отдел „Пътна полиция” при СДВР, както следва:3.1. От 09.00 часа до приключване на мероприятието на 06.07.2018 г. по ул. „Оборище” между ул. „Г.С.Раковски” и бул. „Васил Левски”.3.2. От 07.00 часа до приключване на мероприятието на 07.07.2018 г.:- по ул. „Доспат” между бул. „Витоша” и ул. „Баба Неделя”;- по ул. „Баба Неделя“- по ул. „Д-р Христо Стамболски”. ", "date": "2018.07.05", "title": "Проблеми в движението в София заради визитата Ли Къцян"}
{"url": "https://www.novinite.bg/articles/161696/Leki-zatrudneniya-v-dvijenietona-24-i-km-naTrakiya-dnes", "text": "Леки затруднения ще изпитват днес щофьорите, пътуващи от София по магистрала „Тракия“. До 16:00 ч. движението от 24-и до 25-и километър в посока Бургас ще се осъществява само в изпреварващата лента. Причината е в ремонтни дейности в активната и аварийната ленти на това място. Шофьорите трябва да карат внимателно. ", "date": "2018.07.05", "title": "Леки затруднения в движението на 24-и км на „Тракия“ днес"}
{"url": "https://www.novinite.bg/articles/161708/11-golemi-ot-hranitelno-vkusovata-promishlenost-sazdadoha-sdrujenie", "text": "Единадесет от най-големите компании в областта на хранително-вкусовата промишленост в България - Данон Сердика АД, Девин ЕАД, Интерснак България ЕООД, Кока-Кола България ЕООД, Кока-Кола Хеленик Ботълинг Къмпани България АД, Куадрант Бевъриджис АД, Марс Инкорпорейтед България ЕООД, Монделийз България ЕООД, Нестле България АД, Престиж-96 АД, Якобс Дау Егбертс БГ ЕООД, обединиха своите усилия и създадоха браншово сдружение „Храни и напитки България“. Основната цел на сдружението е в условията на пълна прозрачност да работи за създаването на по-благоприятна среда за развитие на хранителната индустрия в България, като обединява и представлява интересите на български и чуждестранни производители, дистрибутори и вносители на храни и напитки.Само преди дни сдружението е прието за член на FoodDrinkEurope, най-голямата организация в Европа в сектора хранителна промишленост. Новината съобщи лично генералният директор на организацията госпожа Мела Фреуен. FoodDrinkEurope представлява интересите на своите членове пред европейските институции по съществени теми като безопасност на храните, здравословно хранене, опазване на околната среда, конкурентност, потребителско доверие. Според г-жа Светла Лесова, председател на управителния съвет на сдружение „Храни и напитки България“, нуждата от подобно сдружение става все по-отчетлива през последните години, когато в дневния ред на обществото се поставят редица въпроси като правилното хранене, стандартите за качество на хрaните, информираността на потребителите.„Всички ние, като отговорни компании, сме поставили във фокуса на нашето внимание интереса на потребителя. Днес повече от всякога потребителите се интересуват от храната, която консумират и ние вярваме, че е важно за обществото да може да следи градивен диалог между бизнеса и институциите по всички теми. Експертизата ни би допринесла за намиране на правилните решения, а чрез засилване на саморегулацията в сектора ще докажем, че сме и отговорни“, сподели г-жа Лесова.Учредителите на сдружението очакват в най-скоро време към тях да се присъединят и други представители на хранителната промишленост, за да могат обединени да участват в създаването на регулаторната рамка, която пряко засяга тяхното развитие. „Искаме да приобщим към дейността ни компании от всички сектори на отрасла – млечни, местни, хлебопроизводители, сладкари, производители на безалкохолни напитки. – подчерта Яна Иванова, изпълнителен директор на сдружение „Храни и напитки България“. “Вярваме, че само заедно ще можем да намерим най-верния баланс и най-полезните за обществото и потребителя решения, като обединим опит, усилия и желание да работим за подобряване на икономическата среда и благосъстоянието на България“, отбелязва още тя.", "date": "2018.07.05", "title": "11 големи от хранително-вкусовата промишленост създадоха сдружение"}
{"url": "https://www.novinite.bg/articles/161692/Ivancheva-pak-iska-da-ya-osvobodyat-poradi-zdravoslovni-prichini", "text": "Бившият кмет на \"Младост\" Десислава Иванчева обжалва мярката си за неотклонение. Тя иска да бъде освободена от ареста по здравословни причини.На предишното си заседание Специализираният съд я остави в ареста. Причината мярката за неотклонение отново да бъде разглеждана е, че Иванчева предостави епикризи за различни заболявания, припомня БНТ.В искането си тя заявява, че възнамерява да проведе \"Ин витро\" процедури и затова настоява за по-лека мярка за неотклонение. Десислава Иванчева е обвинена за вземане на подкуп в особено големи размери.", "date": "2018.07.05", "title": "Иванчева пак иска да я освободят поради здравословни причини"}
{"url": "https://www.novinite.bg/articles/161704/Nad-133-mlrd-e-veche-porachkoviyat-portfejl-na-Rosatom", "text": "Руската корпорация „Росатом“ държи 67% от световния пазар на строителство на АЕЦ. Това заяви генералният директор Алексей Лихачов на среща с руския министър-председател Дмитрий Медведев. Държавната корпорация продължава активно да работи и очаква в близко бъдеще да сключи договори за строителство на атомни електроцентрали с нови страни, подчерта Лихачов. По думите му, към момента поръчковият портфейл на „Росатом“ възлиза на повече от 133 млрд. долара. „Към днешна дата в поръчковия си портфейл имаме договори и междуправителствени споразумения за 35 енергоблока. В последно време бе постигнато споразумение за изграждане на два големи атомни блока в Узбекистан, каза още Лихачов.През 2017 г. „Росатом“ е изпълнила на 100% поръчките си и държавната програма и дори е поставила рекорд по производство на електроенергия - почти 203 млрд. киловатчаса, което е най-голямата количество електроенергия, произвеждано от АЕЦ в новата история на Русия. Лихачов е убеден, че абсолютният рекорд по производство на ядрена енергия от Съветския съюз – 213 млрд. киловатчаса, е постижим в краткосрочен план.", "date": "2018.07.05", "title": "Над $133 млрд. е вече поръчковият портфейл на \"Росатом\""}
{"url": "https://www.novinite.bg/articles/161705/Majdel-obeshta-skoro-da-ne-plashtame-naj-skapite-taksi-za-prevodi-v-evro", "text": "В момента банките в България имат най-високите такси в целия ЕС за получен превод в евро от друга държава в ЕС – между 30 и 58 лева за превод от 10 евро. Скоро това ще се промени, защото започваме работа по регламент за значителното намаляване на тези такси, за да достигнат нивата на таксите за преводи в евро между държавите от еврозоната, които са пренебрежимо ниски. Това заяви българският евродепутат Ева Майдел, която беше избрана днес за докладчик на Европейския парламент за регламента за таксите за презграничните плащания в ЕС.„Това е закондателство, което ще даде реален резултат за всеки европеец от държавите извън еврозоната - България, Румъния, Полша, Чехия, Унгария, Хърватия и Швеция. Радващо е, че Българското председателство на Съвета на ЕС успя за няколко седмици да постигне съгласие между всички държави за общ подход. От днес започваме работа по текста и в комисията по икономикчески и парични въпроси на Европарламента. Планираме да проведем широки обсъждания през есента, включително и кръгли маси по темата в България, на която ще поканим всички заинтересовани страни да изкажат мненията си.“ Допълни Ева Майдел, която през следващите дни ще участва в преговорите за времева рамка за изготвяне на позицията на Европарламента.На 28 март 2018г. Европейската комисия внасе предложение за намаляване на таксите за презгранични плащания в евро за целия ЕС. Според действащите в момента правила за предприятията и лицата, живеещи в държави от еврозоната, няма разлика дали ще извършват преводи в собствената си държава или в друга от еврозоната. Това, обаче, не е така за гражданите извън Еврозоната, които са обект на такси от банките. Целта на предложението е да могат и гражданите от страните, които не са в евро клуба, да се възползват от тези предимства и да извличат пълна полза от единния европейски пазар. ", "date": "2018.07.05", "title": "Майдел обеща скоро да не плащаме най-скъпите такси за преводи в евро"}
{"url": "https://www.novinite.bg/articles/161700/Biser-Petkovotnovo-v-rakovodstvoto-na-NOI", "text": "На свое заседание, проведено на 5 юли 2018 г., Надзорният съвет на Националния осигурителен институт (НОИ) избра ново ръководство. За председател на ръководния орган на институцията бе избран министърът на труда и социалната политика Бисер Петков. Преди време той бе шеф на Института. Като представител на национално представените синдикални организации президентът на КТ „Подкрепа“ Димитър Манолов застава на поста заместник-председател на съвета, а заместник-председател от квотата на работодателите ще бъде избран на следващото заседание на Надзора.Съгласно разпоредбите на Кодекса за социално осигуряване председателството на Надзорния съвет на НОИ е с мандат една година и се предава на ротационен принцип между трите страни, участващи в него – изпълнителна власт, работодатели и синдикати.", "date": "2018.07.05", "title": "Бисер Петков отново в ръководството на НОИ"}
{"url": "https://www.novinite.bg/articles/161684/Fandakova-shte-inspektira-remonta-na-aleite-v-Yujniya-park", "text": "След като вчера провери как вървят ремонтите в центъра на София, днес кметът Йорданка Фандъкова ще продължи. Тя ще инспектира ремонтните дейности на алеите в Южния парк, които се извършват откъм входа от бул. „Гоце Делчев“. Проверката ще се състои от 13:30 часа.", "date": "2018.07.05", "title": "Фандъкова  ще инспектира ремонта на алеите в Южния парк"}
{"url": "https://www.novinite.bg/articles/161702/GERB-i-VMRO-si-stisnaha-racete-Bezdimnite-cigari-nyama-da-poskapvat", "text": "Цената на електронните цигари без повишение, а парите от акциза ще са за пенсии и социални дейности. Това стана ясно от съвместната пресконференция на ГЕРБ и Обединени патриоти в Народното събрание днес. На нея мандатоносителите обявиха, че са съгласни да преосмислят първоначалното си решение за скок на акциза на електронните цигари, което автоматично щеше да доведе до сериозно увеличение на цената на самия продукт.Намерението за повишаване на акциза за тези продукти, който да се изравни с този на конвенционалните цигари, бе обявено преди дни от председателя на Комисията по бюджет и финанси Менда Стоянова, припомня БГНЕС. За аргумент послужиха загубите в бюджета - около 15 млн. лева от началото на годината, които до края ще се удвоят. В същото време тези изделия бележат ръст в потреблението с 50%.След като предложението за повишаване на акциза бе оповестено, една от партиите, влизащи в състава на „Обединени патриоти“, обяви несъгласие с него. От ВМРО посочиха, че предложението не е съгласувано с тяхната парламентарна група и се позоваха на стриктната акцизна политика на ЕК, която дава шанс на това ново изделие да допринесе за подобряване на здравословното състояние на европейските граждани. Законопроектът няма да бъде оттеглен, но отчитайки влошената комуникация с колегите си от ВМРО, от ГЕРБ отлагат разглеждането на предложението в бюджетна комисия, за да се направят по-задълбочени анализи.„В държавите от ЕС съотношението на акциз за нормална цигара и за електронна цигара е 70% акциз за електронната, 100% за нормалната. Смятаме, че може би в тази посока ще бъде по-разумно да се обсъди вариант. Да започнем с 50%, но всичко това е една възможна хипотеза“, обяви председателят на ПГ на ГЕРБ Цветан Цветанов.", "date": "2018.07.05", "title": "ГЕРБ и ВМРО си стиснаха ръцете: Бездимните цигари няма да поскъпват"}
{"url": "https://www.novinite.bg/articles/161703/Nad-100-mln-ot-Kitaj-zabiznes-prez-Bankata-za-razvitie", "text": "Кредитни споразумения за над 100 млн. евро са договорени от Българската банка за развитие с китайски финансови институции за развитие за българския бизнес през 2017 г. Това заяви министърът на икономиката Емил Караниколов, който участва в Първата среща на междубанковата асоциация на Китай и страните от Централна и Източна Европа във формата 16+1, организирана от ББР в София. На форума участие взеха председателят на УС на Китайската банка за развитие г-н Хуайбан Ху и представители на 14-те банки за развитие и търговски банки, членуващи в Асоциацията.Караниколов посочи, че за осъществяването на успешни инфраструктурни и бизнес проекти основно значение има достъпът до финансиране и даде пример, че през 2017 година ББР е сключила с Китайската банка за развитие кредитно споразумение за подкрепа на съвместни инвестиционни проекти на стойност 80 млн. евро, като финансирането е допринесло за развитие на важни за икономиката на България проекти в областта на транспорта, възобновяемите източници, строителство, промишленост, земеделие и други сектори. „През 2017 година с ББР бе сключено и Споразумение за финансово сътрудничество за кредитна линия за 50 млн. евро от Ексим - Банката на Китай за финансиране на българския бизнес“, допълни икономическият министър. По думите му в процес на преговори е осигуряване на още едно кредитно споразумение с Индустриалната и търговска банка на Китай – за втори път след това, което бе сключено през 2016 г.Министърът на икономиката изтъкна, че създаването на Междубанковата асоциация между Китай и страните от Централна и Източна Европа през миналата година в Будапеща се е превърнало в едно ново измерение, което ще придаде по-голяма конкретика на политическите разговори, подпомагайки развитието на цялостната инфраструктура и реализацията на двустранни и многостранни проекти.„Форматът 16+1 от инициативата „Един пояс, един път“ вече има съществен принос за новата динамика в икономическите връзки, както и за засиления интерес на китайски компании към тази част на континента, подчерта Караниколов и допълни че България отдава важно значение на инициативата „Един пояс, един път“, като платформа за нови възможности в посока засилване на инвестиционното и търговското сътрудничество.На Форума ще бъдат подписани Програма за сътрудничество за периода 2018-2020 г. и Споразумение за сътрудничество за изграждане на капацитет и споделяне на опит. Това са първите официални документи на Асоциацията след учредяването й през ноември миналата година в Будапеща.", "date": "2018.07.05", "title": "Над €100 млн. от Китай за бизнес през Банката за развитие"}
{"url": "https://www.novinite.bg/articles/161707/Makedonskiyat-parlament-uspeshno-preglasuva-dogovora-s-Garciya", "text": "В парламента на Македония 69 депутати гласуваха „за“, и един „против“ закона за ратифициране на Договора за името. Веднъж нормативният акт вече беше подкрепен от депутатите, но президентът Георге Иванов отказа да го подпише. Както и при предишното гласуване, опозицията, която оценява договорът като капитулация на Македония, не присъства на гласуването. В обръщение към депутатите външният министър Никола Димитров се спря на указанията на президента да не подпише закона. Дипломатът каза, че уникалността на македонската идентичност и език не е застрашена.„Окончателното споразумение не само че не застрашава македонската идентичност, а я потвърждава както никога досега. На практика договорът ще донесе установяване на идентичността и ще преодолее вечната борба за езика, идентичността, ще влезем в ЕС, ще печатим документите си на македонски език с македонски превод, каза Димитров. Той допълни, че според законите след това гласуване президентът е длъжен да подпише указа.По отношение на изказването на Иванов, че международните споразумения се подписват само от президента на страната, Димитров каза, че международни споразумения от името на Република Македония могат да бъдат сключени и от правителството на Република Македония. Като илюстрация външният министър посочи, че според документацията на МВнР от независимостта досега, парламентът е ратифицирал 897 международни споразумения, от които само пет са сключили от президент на Република Македония. Той призова за правилното и истинско тълкуване на член 3 относно международните договори, кой може да сключва международни споразумения от името на Република Македония.Според Димитров забележката от страна на президента, че договорът разпространява страх и че води до присъединяването на Македония към Гърция, е неправилна. Това е напълно юридическо неиздържано, защото Македония е поела задължение да участва в ООН и да подпише Временното споразумение от 1995 г. Министърът добави, че споразумението с Гърция отваря врати на страната за членство в ЕС и НАТО и това само потвърждава \"нашата независимост и нашата държава\".„С досегашните преговори Македония беше в състояние на зависимост. Де факто споразумението ни изважда от тази зависимост и ни поставя в условия на независимост. Време е да разберем интересите на родината и всички трябва да сме заедно за интересите на родината“, заключи Димитров. Депутатът от коалицията, начело на която е СДСМ, Ферид Мухич каза, че няма да гласува против закона, а ще се въздържи. Последната дума по договора ще имат македонците, които ще гласуват на референдум през есента.", "date": "2018.07.05", "title": "Македонският парламент успешно прегласува договора с Гърция"}
{"url": "https://www.novinite.bg/articles/161711/Arestuvanite-v-sryada-reketoriizpalyavali-brutalni-porachkovi-poboishta", "text": "Задържаната на 3 юли група е била създадена с цел изнудване, лихварска дейност и изпълнение на поръчки, посочи прокурор Лидия Манолова на брифинг в Специализираната прокуратура, в който участваха наблюдаващият прокурор Камен Господинов и служител на отдел „Контратероризъм“ в ГДБОП. Поводът бе проведената на 3 юли т.г. успешна операция  на територията на София, Приморско и Белово, в рамките на която бяха задържани трима от участниците в престъпната група, включително и ръководителят им. Четвъртият участник в момента е в Бургаския затвор, където изтърпява присъда за незаконно притежание на оръжие.Според събраните до момента данни, групата се е занимавала само с изнудвания, решавала е чрез брутални силови действия (и срещу солидно заплащане) финансови спорове в полза на някоя от страните, поемала е и е изпълнявала поръчки за \"наказателни акции\" срещу конкретни хора, или е възлагала изпълнението им на трети лица. Няма връзка между задържаната група за изнудване и убийството на данъчния инспектор, до момента е установено, че й е било възложено той да бъде сплашен с палежи и побой, но не и убийството му, съобщиха от прокуратурата.Работата по документирането на цялостната престъпна дейност на обвиняемите продължава под ръководството на Специализираната прокуратура. ", "date": "2018.07.05", "title": "Арестуваните в сряда рекетьори изпълявали брутални поръчкови побоища"}
{"url": "https://www.novinite.bg/articles/161698/Uvelichavat-parite-i-sroka-na-pomoshtite-za-gazifikaciya-na-jilishta", "text": "Безвъзмездната помощ по програмата за газификация на жилища като мярка за енергийна ефективност (DESIREЕ GAS) се увеличава от 20 на 30% от допустимите разходи по проекта без ДДС. Занапред на клиентите ще се покрива изцяло и цената за присъединяване без ДДС, като се запазва таванът на финансиране от 1000 eвро за високоефективни котли и 1200 eвро за кондензационни котли на домакинство. Същевременно срокът на действие на програмата се удължава до юни 2020 г. Това са основните промени по програмата, която действа в страната от август 2016 г. Допълнителните споразумения с газоразпределителните дружества, които участват в програмата, бяха подписани днес в присъствието на министъра на енергетиката Теменужка Петкова и на Валентин Шайдер – ръководител на Международен фонд „Козлодуй“ от Европейската банка за възстановяване и развитие.С тези промени условията по програмата се подобряват значително. Това ще даде възможност на по-голям брой домакинства да се възползват от преференциалните условия за битова газификация, каза министър Петкова по време на церемонията за подписване на допълнителните споразумения. По нейните думи, измененията ще улеснят усвояването на средствата и ще увеличат броя на домакинствата, ползващи природен газ. Министър Петкова благодари на донорите от Международния фонд „Козлодуй“ и на ЕБВР, която администрира средствата по фонда, за отличното сътрудничество, което е ключово условие за успешната реализация на проекта.Домакинствата, които вече са се включили в програмата, също ще могат да получат по-голям процент безвъзмездно финансиране. Разликата между 20% и 30% и таксата за присъединяване ще им бъде възстановена през месечните сметки за ползвания природен газ. За да се възползват от това, те трябва да подадат заявление в местното газоразпределително дружество до 31 март 2019 г.Проектът „Мерки за енергийна ефективност при крайните потребители на природен газ“ (DESIREE GAS) е на стойност 10 млн. евро, финансирани от Международния фонд „Козлодуй“. Той има за цел да стимулира битовата газификация, заменяйки отоплителните системи на жилищните сгради с такива на природен газ. До момента в проекта участват 13 от лицензираните газоразпределителни дружества: „Комекес“ АД, „Овергаз мрежи“ АД, „Газинженеринг“ ООД, „Кнежа газ“ ООД, „Ситигаз България“ ЕАД, „Карлово газ“ ООД, „Неврокоп газ“ АД, „Свиленград газ“ АД, „Си Ен Джи Марица“ ООД, „Газоенергийно дружество Елин Пелин“ ЕООД, „ТЕЦЕКО“ ООД, „Аресгаз“ АД и „Севлиевогаз 2000“ АД. Повече от 3100 домакинства се възползваха досега от предложените преференциални условия.Очаква се реализацията на проекта да доведе до намаляване на емисиите парникови газове със 70 хил. тона годишно, или общо с 1 млн. тона за икономическия живот на инсталираното оборудване. Икономиите на електричество се оценяват на 142 хил. мегаватчаса годишно, а спестените разходи на домакинствата – на 1.5 млн. евро годишно.Международен фонд „Козлодуй“ се финансира със средства от Европейския съюз и отделни донори: Австрия, Белгия, Дания, Франция, Гърция, Ирландия, Холандия, Испания, Обединеното кралство и Швейцария.", "date": "2018.07.05", "title": "Увеличават парите и срока на помощите за газификация на жилища"}
{"url": "https://www.novinite.bg/articles/161693/Nagrada-Evropejska-lichnost-na-godinata-za-Borisov-v-Bosna-i-Hercegovina", "text": "Министър-председателят Бойко Борисов пристигна в Сараево, където ще се срещне с председателстващия Съвета на министрите на Босна и Херцеговина Денис Звиздич. В рамките на посещението му, премиерът Борисов ще бъде награден със „Златен плакет – Европейска личност на годината“, давана от Агенцията за избор и представяне на ръководители от Босна и Херцеговина, Централна и Югоизточна Европа. Призът се дава на премиера Борисов за личното му ангажиране за икономическото сътрудничество в региона. ", "date": "2018.07.05", "title": "Награда \"Европейска личност на годината\" за Борисов в Босна и Херцеговина"}
{"url": "https://www.novinite.bg/articles/161686/Dneven-horoskop-za-5-yuli", "text": "Не забравяйте, че едно от най-силните ви оръжия е вашият инстинкт. Съмненията, които имахте към себе си, са абсолютно неоправдани и днес ще се убедите в това. Ще разберете колко сте важни и нужни. Това ще ви се отрази добре.Днес трябва да се опитвате да вниквате по-дълбоко в нещата. Факторите за щастлив живот са много. Ще осъзнаете колко са незначително материалните неща и колко важни са любовта, разбирателството, уважението и т.н.Щедростта е една основна част от вашата същност. Това е нещо, което околните ценят много. Днес обаче ще се наложи да изневерите на принципите си и да откажете нещо на приятел. Не се чувствайте виновни, за добро е.Представителите на останалите зодии могат да намерят дневния си хороскоп на  ", "date": "2018.07.05", "title": "Дневен хороскоп за 5 юли"}
{"url": "https://www.novinite.bg/articles/161712/Ivancheva-nyama-da-izliza-ot-aresta-reshi-sadat", "text": "Обвинената в корупция кметица на столичния район „Младост” Десислава Иванчева остава в ареста, реши Апелативният специализиран съд, предаде бТВ. Днес бе разгледана втората й молба за освобождаване поради здравословни причини. Магистратите обаче не приеха твърдението на прокуратурата, че има опасност тя да извърши друго престъпление.Разследването по случая е завършило и другата седмица материалите по него ще бъдат предадени на защитата в сградата на следствието, стана ясно още днес. В срок от два месеца делото трябва да влезе в съда. ", "date": "2018.07.05", "title": "Иванчева няма да излиза от ареста, реши съдът"}
