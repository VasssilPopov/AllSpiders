{"url": "https://www.novinite.bg/articles/179019/Balgarskiyat-avtopark-shampion-po-starost-v-Evropa", "text": "България е на дъното в европейската класация по възраст на автопарка, сочат данни на европейската статистическа служба Евростат, съобщи БНР. Колите в България до 5 години са около 5 на сто, до 10 години – 10%, между 10 и 20 години – 60 на сто и над 20 години – около 25 процента, сочи още статистиката. Проверка на БНР показа, че българинът предпочита да си купува кола на старо заради лошото състояние на пътищата у нас и защото ремонт на автомобил втора ръка излиза по-евтино:\"Според зависи пътищата какво предлагат, но в нашия случая предпочитаме стари, защото новите много ги унищожаваме\". \"Ако е млад шофьорът, е по-добре да е стар автомобилът. За да може да се научи на него\". \"За какъвто имам пари, аз нямам пари за никакъв, така че ходя пеша. Тука не може да си позволиме много скъпи коли, а само втора употреба, а втората употреба се развалят много бързо. Аз съм с градския транспорт – много по-евтино излиза\". \"Разбира се, че нова кола, но в България според зависи от пътищата, нови коли не можем да си позволим, защото са много скъпи ремонтите. Естествено всеки плаща данък, уж да са ни поддържани пътищата, асфалтирани, но това почти винаги не се случва и затова предпочитат да се кара стара кола, защото са по-евтини ремонтите и да не се чупи толкова\", казаха граждани.", "date": "2019.08.10", "title": "Българският автопарк – шампион по старост в Европа"}
{"url": "https://www.novinite.bg/articles/179001/Indonezijskite-vlasti-udryat-evropejskite-mlechni-produkti-s-visoki-mita", "text": "Индонезия, която е най-големият производител на палмово масло, смята да вдигне вносните мита на млечната продукция от страните на ЕС до 8-18 на сто.За намерението да се вдигнат митата обяви търговският министър на азиатската страна Енгартиасто Лукита. Мярката е в отговор на плана на Евросъюза да наложи сходни мита върху индонезийския биодизел, произведен от палмово масло, допълни той.„ЕС може да ни наложи мита, ако параметрите са справедливи, но ако не са, тогава това е акт на протекционизъм и търговска война“, заяви Лукита пред репортери в Джакарта. „Не можем просто да си мълчим, когато има несправедливост“, категоричен е министърът.Спорът заради палмовото масло между Индонезия и ЕС ескалира по-рано тази година, когато Европейската комисия реши да наложи по-строги ограничения върху използването на палмово масло в биогоривата от юни заради притеснения от обезлесяване. Индонезия, както и Малайзия, предупреждават, че ходът може да причини пълномащабна търговска война, като заявяват, че ЕС несправедливо дискриминира палмовото масло и застрашава борбата на страните срещу бедността.Индонезия, която е въвела вносни мита от 5% до 10% върху млечни продукти от ЕС, твърди, че е готова да стигне по-далеч, като повиши налозите до 20%-25%.Индонезия ще се насочи към други доставчици на млечни продукти като Австралия, Нова Зеландия, САЩ или Индия, казва Лукита. Страната е третият по големина купувач на обезмаслено мляко на прах от ЕС след Алжир и Китай, сочат данни на Европейската комисия. ЕС е третият по големина търговски партньор на Индонезия, докато Индонезия е на 31-о място за съюза.", "date": "2019.08.10", "title": "Индонезийските власти удрят европейските млечни продукти с високи мита"}
{"url": "https://www.novinite.bg/articles/179002/Raneni-izkoreneni-darveta-i-shteti-po-imushtestvo-sled-tornado-v-Lyuksemburg", "text": "Шестима души бяха ранени при преминаването на торнадо през югозападната част на Люксембург, като скоростта на вятъра е достигнала 128 км/ч, предаде БНР, позовавайки се на \"Франс прес\". Има изкоренени дървета, повредени автомобили, отнесени покриви на сгради и комини. На близо сто жилищни сгради са нанесени повреди, съобщиха местните власти. Железопътната компания на Люксембург съобщи, че има смущения на движението и по някои железопътни линии.", "date": "2019.08.10", "title": "Ранени, изкоренени дървета и щети по имущество след торнадо в Люксембург"}
{"url": "https://www.novinite.bg/articles/179005/Pod-1-uvelichenie-shte-iska-Bulgargaz-za-cenata-ot-1-oktomvri", "text": "В съответствие с изискванията на чл.36а от Закона за енергетиката, “Булгаргаз”, дъщерно дружество на „Български Енергиен Холдинг”, в едномесечен срок преди подаване в КЕВР на заявлението за изменение на действащите цени за всяко тримесечие, следва да го оповести в средствата за масова информация.“Булгаргаз” уведомява своите клиенти, че прогнозната цена на природния газ за ІV-то трим. на 2019 г., образувана в съответствие с чл. 17 на Наредба № 2 от 19.03.2013 г. за регулиране на цените на природния газ е 45,27 лв./MWh (без цени за достъп, пренос, акциз и ДДС).В сравнение с утвърдената за ІІІ-то трим. на 2019 г. цена (без цени за достъп, пренос, акциз и ДДС), прогнозната цена за ІV-то трим. на 2019 г. е по-висока с 0,37 лв./MWh или с 0,82%.Прогнозното увеличение на продажната цена се дължи основно на по-високите тарифи за пренос на природен газ през територията на Румъния за 2019/2020 газова година.Прогнозната цена на природния газ отчита влиянието на ценообразуващите фактори към 09.08.2019 г. и е неокончателна.Окончателното предложение на “Булгаргаз“ за утвърждаване цената на природния газ за ІV-то трим. на 2019 г. ще бъде внесено в КЕВР на 10.09.2019 г.", "date": "2019.08.10", "title": "Под 1% увеличение ще иска „Булгаргаз“ за цената от 1 октомври"}
{"url": "https://www.novinite.bg/articles/179014/Beleznici-za-dvama-maje-otglejdali-niva-s-kanabis", "text": "Около 21:30 часа снощи карловски полицаи установили двама жители на Сопот, на 45 и 46 години, в момент на полагане на грижи за канабисови насаждения в  запустяла местност край Каравелово. Установено е, че в нивата са засети 200 растения и е изградена система за капково напояване. При вида на служителите двамата са побягнали, но скоро били задържани и отведени в районното управление.В спрения наблизо лек автомобил на по-възрастния мъж са открити помпа, електрогенератор, маркучи и 300-литров бидон. При претърсване на адреса му са установени две помещения, пригодени за отглеждане на разсад канабис. От там са иззети  40 корена. В други две помещения се изкушавала зелената листна маса. Там са намерени 35 килограма марихуана. По случая е образувано досъдебно производство. Уведомена е прокуратурата.", "date": "2019.08.10", "title": "Белезници за двама мъже, отглеждали нива с канабис"}
{"url": "https://www.novinite.bg/articles/179000/V-Garciya-preduprejdavat-za-golyama-opasnost-ot-pojari", "text": "В редица региони на Гърция е обявено пето, най-високо, ниво на пожарна опасност поради 40-градусовата жега и силните ветрове, предаде БГНЕС.В Гърция се очакват екстремни метеорологични условия през уикенда – температурата на въздуха ще се повиши до над 40 градуса, поривите на вятъра ще достигнат до 17 метра в секунда, съобщиха от Службата за гражданска защита.Заедно с продължителната суша и ниската влажност това увеличава риска от пожари. Властите обявиха пета категория на опасност в Атика, Централна Гърция, в някои райони на Пелопонес – в Коринт, Арголида, Аркадия и източна Лакония.Четвъртата категория на опасност важи за останалата част на Пелопонес, на островите в северната и южната част на Егейско море, в Западна Гърция и на Йонийските острови.Гражданската защита уведомява населението за изключително опасната ситуация и призовава за незабавно свикване на координационни органи за гражданска защита на всички регионални нива и координацията им с местните власти.Властите призовават населението да бъде бдително, да предприеме предпазни мерки за защита на собствеността, живота на всеки човек и околната среда, за да се избегнат всякакви действия, които биха могли да доведат до пожар.Пожарната и всички сили за гражданска защита са в готовност, съобщиха от Службата за гражданска защита. Вчера бяха проведени спешни срещи с участието на регионални лидери.Въпреки предупрежденията и превантивните мерки, в Гърция ежедневно горят десетки пожари.През юли миналата година в столичния регион Атика, град Мати изгоря, а в резултат на пожарите в Гърция са загинали над 100 души.  ", "date": "2019.08.10", "title": "В Гърция предупреждават за голяма опасност от пожари"}
{"url": "https://www.novinite.bg/articles/178998/Dneven-horoskop-za-sabota", "text": "Фактите днес са безпогрешни. Трябва да се занимавате с нещо, което не може да бъде пренебрегнато и трябва да имате много хора на ваша страна.Умът ви е в миналото, а не в настоящето. Завладели са ви спомени, свързани с приятели и семейство, но скоро ще се отърсите от тях и всичко ще бъде нормално.Най-малките неща са тези, които наистина имат значение днес, дори ако сте сигурни, че трябва да обръщате внимание на по-големите неща.Представителите на останалите зодиакални знаци могат да намерят дневния си хороскоп ", "date": "2019.08.10", "title": "Дневен хороскоп за събота"}
{"url": "https://www.novinite.bg/articles/179011/Cisterna-s-benzin-katastrofira-i-se-vzrivi-v-Tanzaniya-61-zaginaha", "text": "61 души загинаха при катастрофа, при която бензиновоз се преобърна в танзанийския град Морогоро, съобщи БГНЕС, предаде Нова ТВ.Машината се е преобърнала, докато се е опитвала да избегне сблъсък с идващи насреща мотоциклетисти. След катастрофата някои от тях са изгорели живи.Морогоро е един от десетте най-големи градове в Танзания, намира се на около 260 километра от столицата.", "date": "2019.08.10", "title": "Цистерна с бензин катастрофира и се взриви в Танзания, 61 загинаха"}
{"url": "https://www.novinite.bg/articles/179008/35-po-Rihter-do-balgaro-turskata-granica", "text": "Земетресение от 3,5 по Рихтер беше регистрирано близо до Одрин в Турция, съобщават от Европейско-средиземноморски сеизмологичен център, предаде Нова ТВ.Епицентърът на труса, усетен в 9:39 часа българско време, е близо до българо-турската граница - на 226 км северозападно от Истанбул и на 21 км северно от Одрин. Дълбочината на земетресението е 8 км.Няма информация за ранени и за разрушения при земетресението.", "date": "2019.08.10", "title": "3.5 по Рихтер до българо-турската граница"}
{"url": "https://www.novinite.bg/articles/179009/Umartveni-sa-80-hil-praseta-v-dva-kompleksa-v-Rusensko", "text": "В двата свинекомплекса в русенските села Николово и Бръшлен приключи евтаназията и загробването на близо 80 000 животни. Там вече се извършва и дезинфекция от специализирана фирма. Процедурата ще трае около 10 дни, след което фермите допълнително ще трябва да дезинфекцират помещенията си и цялото оборудване. Това, по думите на техните управители, ще продължи около 2-3 месеца.Междувременно на граничния пункт \"Дунав мост\" поставят нова система за дезинфекция на автомобилите.Паралелно започва и ловният сезон за дребен пернат дивеч. Има предупреждение от земеделското министерство да се спазват мерки за дезинфекция заради африканската чума по свинете. Забранен е ловът в ловностопанските райони, които попадат в заразените с чума зони.", "date": "2019.08.10", "title": "Умъртвени са 80 хил. прасета в два комплекса в Русенско"}
{"url": "https://www.novinite.bg/articles/179012/Poreden-opozicionen-miting-v-Moskva", "text": "Хиляди руснаци се очаква да се включат днес в поредна демонстрация в Москва по призива на руската опозиция, предаде БНР.Това ще бъде четвърта седмица на протести с искане за свободни избори.Този път има разрешение от властите за провеждането на протеста, за разлика от предишния път, когато полицията арестува десетки. Руската опозиция настоява нейни кандидати да бъдат допуснати до местните избори, насрочени за 8 септември. Някои от тях получиха отказ за участие във вота с аргумента, че не са събрали необходимия брой подписи в своя подкрепа.", "date": "2019.08.10", "title": "Пореден опозиционен митинг в Москва"}
{"url": "https://www.novinite.bg/articles/179018/Obilni-dajdove-dovedoha-do-navodneniya-i-svlachishta-v-Yujna-Aziya-nad-130-zaginaha", "text": "Природни бедствия и в южната част на Азия. Наводнения и свлачища, причинени от мусонни дъждове отнеха живота на над 130 души в Индия и Мианмар, предаде БНР. Наводненията, причинени от мусонни дъждове, са причинили смъртта на поне 100 души в Индия, съобщи АФП. Други стотици хиляди в различни части на страната са били принудени да напуснат домовете си. Най-силно засегнат е южният щат Керала, в който към 120 000 души живеят в лагери, съобщиха властите. Правителството е наредило да се формират военни екипи, които да спускат храна от въздуха в отдалечени селища на индийския щат. Очаква се дъждовете да се усилят в идващите дни. Около 500 души загинаха миналата година в Керала при най-лошите наводнения от близо век. Броят на загиналите от свлачище в източен Мианмар достигна 34-ма, съобщиха властите, цитирани от АФП. Спасителни екипи продължават да търсят изчезналите при бедствието, причинено от силни мусонни дъждове в азиатската държава. Правителствени служители допускат, че повече от 80 души може да са изчезнали.", "date": "2019.08.10", "title": "Обилни дъждове доведоха до наводнения и свлачища в Южна Азия, над 130 загинаха"}
{"url": "https://www.novinite.bg/articles/179016/Evakuirat-hora-ot-gracki-ostrov-zaradi-golyam-pojar", "text": "Голям пожар бушува на гръцкия остров Елафонисос, съобщават местните медии. Борбата с огъня е започнала в събота сутрин с 15 противопожарни коли и 45 пожарникари. Ангажирана е и авиацията, предаде Нова ТВ.Заради огнената стихия се е наложила евакуация на хотели и къмпинги в района. Жена, попаднала в капана на пламъците, е била спасена от огнеборците, посочва още местната преса.За почивните дни метеоролозите предупредиха за жеги и опасност от пожари в обширни райони на съседна Гърция. В събота следобед температурите на юг ще достигнат до 40 градуса.", "date": "2019.08.10", "title": "Евакуират хора от гръцки остров заради голям пожар"}
{"url": "https://www.novinite.bg/articles/179017/Kosovski-vojnici-shte-hodyat-na-miroopazvashti-misii-zaedno-s-amerikanski", "text": "Командващият Косовските сили за сигурност (КСС) генерал-лейтенант Рахман Рама обяви, че през 2021 г. косовската армия за първи път ще участва във военна мисия с американските военни в Ирак или Афганистан.\"Участието на Косово в мироопазващи мисии ще бъде голямо постижение\", каза Рама, съобщи МИА, предадоха БГНЕС и БНТ.\"Заявявам с пълна убеденост, че косовските войски, заедно с Националната гвардия на Айова, ще участват заедно във военни мисии\", каза той.", "date": "2019.08.10", "title": "Косовски войници ще ходят на мироопазващи мисии заедно с американски"}
{"url": "https://www.novinite.bg/articles/179010/Nyakolko-sluchaya-na-Lajmska-bolest-i-Marsilska-treska-v-Silistrensko", "text": "Три случая на Лаймска болест след ухапване от кърлеж и един вероятен случай на Марсилска треска са регистрирани в Силистренско през юли, показва справка от Регионалната здравна инспекция в Силистра, предаде БНР.Регистрирани са и 9 случая на туберкулоза, сред тях едно семейно огнище - майка с новородено.", "date": "2019.08.10", "title": "Няколко случая на Лаймска болест и Марсилска треска в Силистренско"}
{"url": "https://www.novinite.bg/articles/179006/Ot-MVF-preduprejdavat-Vashigton-da-ne-vdiga-mitata-za-Kitaj", "text": "Китайската икономика вече се забавя на фона на търговския конфликт със САЩ, но ако Вашингтон увеличи митата още повече, това може рязко да намали китайския растеж, предупреди МВФ в петък, предаде БНТ.Международният валутен фонд намали прогнозата си за растеж за Китай до 6,2 на сто за тази година, при условие че не са наложени нови мита.Новите американски мита от 25% за останалите китайски стоки биха намалили годишния растеж на БВП с 0,8 процентни пункта.\"Краткосрочните перспективи са особено несигурни предвид търговското напрежение\", отбеляза МВФ, като отново призова за бързо разрешаване на спора.", "date": "2019.08.10", "title": "От МВФ предупреждават Вашигтон да не вдига митата за Китай"}
{"url": "https://www.novinite.bg/articles/178995/Predimno-slanchevo-goreshto-s-jalt-kod-za-16-oblasti", "text": "Днес ще бъде слънчево. След обяд, главно над планинските райони на Източна България, ще се развива купеста облачност и на изолирани места там краткотрайно ще превали. Ще духа слаб до умерен североизточен вятър. Максималните температури ще са между 32 и 37 градуса, сочи прогнозата на НИМХ.Синоптиците са обявили и жълт пррдупредителен код за високи температури, който е в сила за 16 области. Това са Видин, Монтана, Враца, Плевен, Ловеч, Габрово, Велико Търново, Русе, Ямбол, Сливен, Стара Загора, Хасково, Пловдив, Пазарджик, Кюстендил и Благоевград.Атмосферното налягане ще се задържи около и малко по-високо от средното за август.Над планините ще е слънчево. Около и след обяд над Източна Стара планина ще се развие купеста облачност и на места там краткрайно ще превали. Ще духа слаб, по високите и открити части – до умерен север-североизточен вятър. Максимална температура на височина 1200 метра – около 27 градуса, на 2000 метра – около 20.Над Черноморието ще е предимно слънчево. Около обяд на места ще се развива купеста облачност, но само на изолирани места да превали. Ще духа слаб до умерен североизточен вятър. Максимални температури - между 27 и 31 градуса. Температурата на морската вода е 26-27. Вълнението на морето ще е 2-3 бала. ", "date": "2019.08.10", "title": "Предимно слънчево, горещо, с жълт код за 16 области"}
{"url": "https://www.novinite.bg/articles/178996/Svetovniyat-den-na-marzela-e", "text": "Говори се, че Световният ден на мързела се отбелязва вече повече от 100 години, но никой не знае точно от кога. Сигурно първите ентусиасти ги е мързяло да запишат първата година.Девизът на празнуващите днес е: “Нека се отдадем на безбрежна леност и нека умът и тялото ни бъдат мързеливи през целия ден. Нека този ден не правим нищо.”, отбелязва БГНЕС. Църквата смята мързелът за смъртен грях. През миналите векове той се е смятал за привилегия на богатите.„Нека този ден не правим нищо. Нека се отдадем на безбрежна леност и нека умът и тялото ни бъдат мързеливи през целия ден. Това ще даде нов тласък на духа. Запомнете, че винаги може да бъде открит нов, още по-добър начин на нищоправене.” Това е записано под датата 10 август от положилите усилия да увековечат своя мързел.Абсолютното бездействие на 10 август позволява употребата на сладолед, шоколад, разхладителни напитки и всякаква храна, която някой би ви доставил, докато сте се изпружили на дивана пред телевизора или се печете, дремейки на плажа.10 август е определен също и за ден на равносметка колко сме мързелували през изминалата година.За много съвременни хора мързелът е движеща сила на прогреса. Кой е измислил дистанционното, ескалатора, пералнята, миялната или асансьора?  ", "date": "2019.08.10", "title": "Световният ден на мързела е"}
{"url": "https://www.novinite.bg/articles/178997/Zapochva-lovniyat-sezon-na-drebni-pernati", "text": "Днес, 10 август 2019 г., събота, от 09:00 часа в землището на село Баново, община Суворово, област Варна, заместник-министърът на земеделието, храните и горите Атанас Добрев ще обяви старта на ловния сезон на дребен пернат дивеч. Във връзка с предприетите мерки за ограничаване на заболяването Африканска чума по свинете, преди ловния излет ще бъде проведен инструктаж на ловците.", "date": "2019.08.10", "title": "Започва ловният сезон на дребни пернати"}
{"url": "https://www.novinite.bg/articles/178999/Borisov-Avramova-Jelyazkov-i-Petkova-na-Parviya-kaspijski-ikonomicheski-forum-v-Turkmenistan", "text": "Министър-председателят Бойко Борисов ще бъде на посещение в Туркменистан в периода 10-12 август. Българският премиер ще участва в Първия каспийски икономически форум, който ще се проведе в националната туристическа зона „Аваза“ в близост до град Туркменбаши.Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации.Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана – 12 август, когато е Денят на Каспийско море.В „Аваза“ министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“.В делегацията, водена от премиера Бойко Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.", "date": "2019.08.10", "title": "Борисов, Аврамова, Желязков и Петкова на Първия каспийски икономически форум в Туркменистан"}
{"url": "https://www.novinite.bg/articles/179015/Vav-Varnensko-sa-razkriti-dve-ubijstva-dvama-maje-sa-v-aresta", "text": "Разкрити са две убийства. И по дваа случая има арестувани. Това съобщи заместник-главният прокурор Иван Гешев по време на брифинг на прокуратурата във Варна, цитиран от Нова телевизия. За първото убийство е задържан 91-годишен мъж. Причината е ескалиращ във времето конфликт между двама съседи. При последната им среща в дома на обвиняемия във вилна зона в местността Добрева чешма, той е нападнал с винкел жертвата си. Трупът на 56-годишния мъж е бил пренесен с лек автомобил в гората между Генерал Кантарджиево и Орешак, където е открит от полицията. 91-годишният мъж има двама сина. Заради здравословното си състояние задържаният не може да остане в ареста. Очаква се наблюдаващият прокурор по делото да прецени каква мярка за неотклонение е подходяща за него. Според експертизата за психичното му състояние той страда от старческа деменция, но е вменяем, разбирал е какво е направил и може да носи отговорност.  Ако бъде признат за виновен, той може да получи наказание „лишаване от свобода” от 10 до 20 години.Разкрито е още едно убийство, случило се в петък вечерта в кв. \"Аспарухово\". Мъж е пребил по особено жесток и мъчителен начин жената, с която живеел на семейни начела. Вследствие на нанесения побой жената е починала. Двамата са се запознали преди няколко месеца в социална мрежа.На мъжа е повдигнато обвинение за извършване на убийство по особено жесток начин. Има данни за криминални регистрации.\"Имаме проблем с битовата престъпност и домашното насилие в България.  Приоритет на прокуратурата е противодействие на битовата престъпност. Държавата е в дълг към хората по малките населени места\", каза още Гешев.", "date": "2019.08.10", "title": "Във Варненско са разкрити две убийства, двама мъже са в ареста"}
{"url": "https://www.novinite.bg/articles/179003/Zasilen-trafik-po-GKPP-tata-s-Garciya-Turciya-Rumaniya-i-Sarbiya", "text": "На границата с Република Сърбия трафикът е интензивен на ГКПП Калотина на вход и изход за леки автомобили. Това сочат даните на Главна дирекция „Гранична полиция“ към 10:00 ч. днес.На границата с Република Северна Македония трафикът е нормален на всички гранични контролно-пропускателни пунктове.На границата с Република Гърция трафикът е интензивен на ГКПП Кулата, ГКПП Маказа и ГКПП Златоград на изход за леки автомобили.На границата  с Република Турция трафикът е интензивен на ГКПП Капитан Андреево и ГКПП Лесово на вход за леки автомобили.На границата с Румъния  трафикът е интензивен на ГКПП Дунав мост Русе, ГКПП Кардам и ГКПП Дуранкулак на вход за леки автомобили.От Гранича полиция припомнят на пътуващите в чужбина българи, че:При излизане от България на ненавършили пълнолетие лица - български граждани и такива с двойно гражданство (българско и чуждо) на граничния пункт следва  да бъдат предствени:•документ за пътуване – валидни български паспорт или лична карта. За децата с двойно гражданство – български документ за пътуване и чужд документ за пътуване (при наличие на такъв).•оригинал на нотариално заверено писмено съгласие от отсъстващия при пътуването родител. С цел намаляване времето за проверка, родителите/придружаващите лица предварително да подготвят и представят незаверено копие на документа за съгласие, което да остане на граничния пункт след преминаване.", "date": "2019.08.10", "title": "Засилен трафик по ГКПП-тата с Гърция, Турция, Румъния и Сърбия"}
{"url": "https://www.novinite.bg/articles/179013/Za-6-meseca-757-vodachi-sa-samokatostrofirali", "text": "За първите 6 месеца на годината 757 водачи са предизвикали пътнотранспортни произшествия без участие на друго МПС. Основна причина остава отвличане на вниманието на шофьорите. Това съобщи Малина Крумова, председател на Държавна агенция „Безопасност на движението по пътищата“. Тя заедно с експерти на Агенцията и на ОДМВР Бургас направиха инспекция на участъка от пътя Созопол – Приморско (включително кръстовището при с. Равадиново), където през изминалата седмица станаха два транспортни произшествия в два поредни дни. Дадени са предписания на Областното пътно управление за почистване на растителността и подобряване на маркировката на пътя.ДА „Безопасност на движението по пътищата“ ще изиска преглед и допълване на положената маркировка с акцент върху нейната светлоотразителност, обезпечаваща видимостта през тъмната част на денонощието, за всички конфликтни точки. Мнението на експертите е, че трябва да се надградят забранителните маркировъчни линии (с вдлъбната или изпъкнала маркировка) чрез структурно преоформяне на повърхността ѝ, за да се създаде допълнителен акцент за водачите неспазващи въведената организация на движение (да се ограничи навлизането на автомобилите в местата отделени за ляв завой или за изход от основния път).С оглед голямата натовареност на отсечката, ДАБДП ще настоява и за поставяне на структурна маркировка по цялото протежение от Бургас до южните ни курорти, което да се изпълни след края на активния сезон. Нужно е и физически да бъде ограничена възможността за извършване на нерегламентиран ляв завой при бензиностанциите по протежение на отсечката. Към момента отделни шофьори нарушават правилата, с което създават предпоставка за ПТП и предизвикват задръствания, блокирайки платното за движение. Набелязани са още няколко мерки, които ще изискват по-сериозни инвестиции и време за реализация, поради което ще бъдат оперативно коментирани с АПИ.Паралелно Пътна полиция е засилила контрола в цялата област от началото на летния сезон. В резултат се отчита намаление на жертвите на 50% в сравнение със същия период на миналата година. Директорът на ОДМВР Бургас Калоян Калоянов посочи, че отсечка при с. Равадиново до този момент не е била сред критичните в областта. При двамата инцидента е имало и сериозен субективен фактор. В единия случай шофьора е управлявал автомобил под влиянието на алкохол, а в другия – водача е отвлякъл вниманието си.В тази връзка бе коментирано, че мобилните телефони стават все по-голям фактор за възникване на пътнотранспортни произшествия именно защото разсейват водачите. Затова и Държавна агенция „Безопасност на движението по пътищата“ провежда информационна кампания под мотото „Пиши, когато стигнеш“, която е насочена към превенция към ползването на телефон докато се шофира и в частност за пресичане на опасната практика водачите да четат и пишат съобщения на мобилния си телефон в движение.„Виждаме един нов много опасен феномен – все повече хора се опитват докато шофират да пишат или четат съобщения на мобилния си телефон. Това може да бъде сравнено на опит да шофираш със завързани очи, защото, ако се движиш с 80 км/ч и за 5 секунди отделиш поглед за да видиш телефона си, вече си преминал приблизително размерите на едно футболно игрище със затворени очи“, обясни Малина Крумова.ОДМВР Бургас стартира още една мярка за превенция – патрулни автомобили ще се движат заедно с пътния поток, за да контролират и регулират трафика по Южното Черноморие. Високата скорост остава сериозен проблем и предпоставка за възникване на тежки инциденти. Затова в дните петък – неделя, когато трафикът е най-тежък, полицейското присъствие на натоварените отсечки ще е постоянен.За първите 6 месеца на 2019 г. на територията на Област Бургас са регистрирани 179 пътнотранспортни произшествия. При тях са загинали 9 души, а ранените са 215. Фаталните инциденти са намалели с 50%, а ранените са с 49 по-малко в сравнение със същия период на миналата година. Въпреки намаляването на негативната статистика, постигнатите резултати не са достатъчни, докато хора продължават да загиват по пътищата. Затова институциите инициират допълнителни мерки за превенция и призовават хората да карат внимателно, да тръгват отпочинали на път, да обезопасят себе си и децата в колата и да спазват ограниченията на скоростта.", "date": "2019.08.10", "title": "За 6 месеца 757 водачи са самокатострофирали"}
{"url": "https://www.novinite.bg/articles/179004/Blizo-milion-ostanaha-bez-tok-vav-Velikobritaniya", "text": "Сериозна авария спря тока на близо един милион души в Англия и Уелс, съобщава БГНЕС, предаде Нова ТВ.Пътници заседнаха във влаковете на метрото, светофарите не работеха и хиляди домакинства останаха на тъмно заради авария в електрозахранването.Причината за аварията е проблем с два от генераторите на енергия, обявиха от Националната енергийна компания.", "date": "2019.08.10", "title": "Близо милион останаха без ток във Великобритания"}
{"url": "https://www.novinite.bg/articles/179007/Djip-udari-lineja-v-Yambol-lekarka-e-s-travma-na-glavniya-mozak", "text": "Катастрофа между линейка и джип стана към 9:00 часа на оживено кръстовище в центъра на Ямбол. Пострадала е лекарка, предаде БГНЕС.В линейката са пътували четири човека, а в лекия автомобил само шофьорът. Пострадала е лекарката, пътуваща в линейката.Лекарката е с травма на главен мозък, към момента без опасност за живота. На мястото на инцидента се извършва оглед.По първоначална информация джипът не се е съобразил с подадения звуков сигнал на линейката.Кръстовището не е затворено за движение. Трафикът се регулира от пътна полиция. ", "date": "2019.08.10", "title": "Джип удари линейа в Ямбол, лекарка е с травма на главния мозък"}
