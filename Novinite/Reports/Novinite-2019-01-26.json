{"url": "https://www.novinite.bg/articles/170299/Manolova-Razreshilite-sprenite-stroeji-po-moreto-da-badat-nakazani", "text": "Далите разрешителни на спорните строежи по Южното Черноморие, които са временно спрени заради открити нарушения, трябва да бъдат наказани, а не да остават анонимни. Това заяви в студиото на „Тази събота и неделя” омбудсманът Мая Манолова. Тя допълни, че не случайно това се случва през зимата – при възможност да не се забележи.„Длъжностните лица са извършили нарушения, защото как ще отразиш една горичка като нещо друго. Не може да оставим този въпрос да виси анонимно – някой е съставил този документ, който не отговаря на фактите. Някои органи са приели тези документи, после други органи са издали разрешителни за строеж”, каза Манолова.Омбудсманът посочи, че тези строежи влизат в графата „законни безобразия”. „Факт е, че всичко това се случва през зимата – никой да не чуе, никой да не види, ако мине. Все по-малко безобразия ще минават. Екипът ми е написал препоръки към органите, които трябва да извършват проверка и анализ на ситуацията, но тук машината е задвижена, просто  аз ще прибавя моя натиск да бъдат потърсени виновниците за тези безобразия”, каза още Манолова.Мая Манолова беше в Брюксел тази седмица, за да представи петиция против двойния стандарт на храните. Тя сподели, че каузата ѝ е била успешна и петицията е била разгледана в много кратки срокове.„Тази инициатива, която обедини много български граждани, беше успешна, стигна до Брюксел и беше разгледана в изключително кратки срокове. Вече има забрана срещу производството на храни под един и същи бранд, но с различни съставки и качество. Подобно производство ще влиза вече в черния списък на нелоялните търговски практики, предвидени са огромни санкции – д0 10 млн. евро или 4% от годишния оборот”, посочи омбудсманът.Манолова заяви, че е гражданският натиск ще накара управляващите да предприемат мерки срещу замърсяването на въздуха.„На първо място – защо измервателната станция на Орлов мост беше премахната и не беше възстановена. Трябва да бъдем информирани, за да може всеки да вземе мерки за своето здраве. Няма премислена политика, която да стимулира гражданите да ползват екологични методи на отопление и превоз”, посочи Манолова.Манолова отрече твърдението на Калоян Паргов, че са водени разговори тя да се кандидатира за кмет на София.", "date": "2019.01.26", "title": "Манолова: Разрешилите спрените строежи по морето да бъдат наказани"}
{"url": "https://www.novinite.bg/articles/170290/Pochina-kompozitorat-Mishel-Logran", "text": "Френският композитор и певец  Мишел Льогран умря на 86-годишна възраст,  съобщи Франс прес.  Той е автор на безсмъртните теми във филмите \"Шербургските чадъри\" и \"Госпожиците от Рошфор\".Льогран е три пъти носител на  „Оскар” за най-добра песен. През 1968 г. го получава за „Вятърните мелници на вашия ум“ към американския филм „Аферата Томас Краун“. След това през 1971 и 1983 г . Той има пет награди \"Грами\" и една \"Златен глобус'. Автор е на над двеста песни за филми и телевизионни продукции. Работил  е с велики творци като Рей Чарлз, Жан Кокто, Франк Синатра, Шарл Трене и Едит Пиаф, Орсън Уелс. ", "date": "2019.01.26", "title": "Почина композиторът Мишел Льогран"}
{"url": "https://www.novinite.bg/articles/170308/Simfonichniyat-orkestar-na-BNR-s-golyamata-nagrada-Sirak-Skitnik-za-2018-a", "text": "Симфоничният оркестър на БНР, който тази година отбелязва своята 70 годишнина, взе голямата награда \"Сирак Скитник\" на общественото радио на тържествена церемония в Първо студио на БНР на 25 януари.Статуетката на Вежди Рашидов бе връчена на диригента на Симфоничния оркестър на БНР Марк Кадин от Райна Константинова, председател на Обществения съвет на Българското национално радио.\"Когато говорим за музиката, без която не можем, без която радиото не може, нека не забравяме за дарбата, труда, лишенията и характера на хората, които я правят\", каза г-жа Константинова. И уточни, че Симфоничният оркестър на БНР е сред най-добрите европейски оркестри.\"Щастливи сме! Наградата е и за всички колеги! Тя е стимул за високи постижения\", заяви г-н Кадин.Събитието уважи председателят на Народното събрание г-жа Цвета Караянчева.\"Българското национално радио се възприема като хранилище на българския дух и достойнство. БНР винаги е било територия на свободното слово. Освен информационен източник, БНР е културна институция. Успех и продължавайте да надграждате\", каза в приветственото си слово г-жа Караянчева.По предложение на Програмния съвет Общественият съвет на БНР присъди и специална награда на дългогодишния колега Георги Василски – за цялостната му дейност и в негова памет. Получи я неговият син Никола Василски.\"Жоро си отиде тихо и дискретно, но ни остави веселата си душа, както написаха колегите му. Остави духа си в темелите на радиото, на което никога не изневери. Жоро имаше талант не само за думите. Имаше талант да бъде борец за каузи, за справедливост и имаше талант да бъде приятел. Умееше да говори, умееше да слуша и, както малко хора, умееше да мълчи. Отиде си, но ни остави богатството, което няма да пропилеем\".", "date": "2019.01.26", "title": "Симфоничният оркестър на БНР с голямата награда „Сирак Скитник“ за 2018-а"}
{"url": "https://www.novinite.bg/articles/170284/V-Sofiya-180-mashini-sa-chistili-snega", "text": "В София 180 машини са работили по почистването на снега на улици и булеварди тази нощ във всички 24 райони, съобщиха от пресцентъра на Столична община.Извършени са обработки със смеси срещу заледяване и на места избутване на снежна маса по всички трасета на обществения транспорт, основни улици в кварталите, опасни и стръмни участъци, мостове, както и общинската пътна мрежа. Обработки са направени и на Южната дъга на околовръстен път. Снегопочистващата техника продължава работа към момента в някои от районите на града като \"Красно село\", \"Овча купел\", \"Надежда\" и др. Опесъчаване е направено в планината Витоша на пътищата Драгалевци - Алеко и Бояна - Златни мостове.Започва и почистването на прилежащите пространства на спирките на градския транспорт, подходи към подлези и тротоари. В момента градският транспорт се движи навсякъде по обичайните си маршрути. Обстановката следят екипи на Столичен инспекторат и дирекция \"Аварийна помощ и превенция\", които извършват обходи на терен.Днес се очакват също валежи от сняг. Напомняме на шофьорите да използват автомобилите си оборудвани за движение при зимни условия и да карат внимателно и със съобразена скорост. В Кризисните центрове за хора, останали без дом, са настанени 146 души. Гражданите могат да подават сигнали на тел. 070017310 или на 112.", "date": "2019.01.26", "title": "В София 180 машини са чистили снега"}
{"url": "https://www.novinite.bg/articles/170304/2018-a-e-chetvartata-naj-topla-godina-otkakto-se-vodi-statistika", "text": "Макар и миналата година да беше малко по-хладна от предишните, тя е на четвърто място сред най-топлите от промишлената епоха, предаде БНР.Независими учени от изследователската група \"Бъркли ърт\" изчислиха, че средната температура за миналата година е била 14,96 градуса Целзий. Това е с 0,77 градуса Целзий повече от средното от 1951 г. до 1980 г. и с около 1,16 градуса Целзий повече от доиндустриалната епоха. Според учен от групата няма никакво съмнение в дългосрочната тенденция на затопляне.Само 2016, 1017 и 2015 г. са били по-топли от миналата година. Разликата между тях е съвсем малка.Използваните данни са от 20 000 метеорологични станции.", "date": "2019.01.26", "title": "2018-а е четвъртата най-топла година, откакто се води статистика"}
{"url": "https://www.novinite.bg/articles/170285/Zaradi-snega-Zatvoreni-patishta-koloni-ot-tirove-i-naseleni-mesta-bez-tok", "text": "Утежнена е зимната обстановка на много места в страната. От МВР уточниха, че са готови с план за действие, ако ситуацията се усложни още.В събота сутрин затворени за движение са проходите „Превала” и „Пампорово”. Блокиран е и пътят към зимния курорт.Почти всички населени места в общините Доспат и Борино са без ток, както и части от Солян. Причината за спирането на електрозахранването на някои места са скъсани далекопроводи.Свлачище пък изолира махала от Мадан.На Околовръстния път на Монтана се образува 10-километрова колона от тежкотоварни автомобили. Шофьорите прекараха там повече от 12 часа. По информация на NOVA от отговорните органи те са спрени заради почистване на \"Витиня\" и АМ \"Хемус\".Отбити камиони има и около Враца и Ботевград.Значителни количества дъжд и сняг паднаха в Северна България през изминалите часове, а на североизток се образуваха поледици. Заради валежите нивата на реките и язовирите се покачиха. Екипи на пожарна безопасност и защита на населението следят критичните участъци 24 часа в денонощието.", "date": "2019.01.26", "title": "Заради снега: Затворени пътища, колони от тирове и населени места без ток"}
{"url": "https://www.novinite.bg/articles/170289/Targovskiyat-registar-e-vremenno-nedostapen", "text": "От Агенцията по вписванията информират на сайта си, че поради планирано въвеждане на нови функционалности в информационната система на търговския регистър и регистъра на юридическите лица с нестопанска цел електронните услуги на регистъра няма да бъдат достъпни до 24 ч. на 27 януари, неделя.С решение на Министреския съвет Агенцията по вписванията и прилежащите към нея регистри вече са стратегически обекти, част от националната сигурност.", "date": "2019.01.26", "title": "Търговският регистър е временно недостъпен"}
{"url": "https://www.novinite.bg/articles/170312/Zaev-Prespanskiyat-dogovor-sloji-kraj-na-nezavarsheniya-mir-na-Balkanite", "text": "„С подписването на Преспанския договор се открива пътя за по-доброто бъдеще на македонските граждани, за изхвърляне на кошмарите от миналото. Създават се условия за политическа стабилност на Балканите, за свързаност със съседните държави, за икономически подем и за един нов модел на интеграция. Този договор сложи край на незавършения мир на Балканите”.Това каза македонският премиер Зоран Заев на икономически форум в град Велес по повод ратифицирането на Преспанския договор от страна на Гърция и неговото официално влизане в сила, пише БГНЕС.\"С изпълнението на договора печелят гражданите на двете държави, но и целия регион. Печелят и противниците му, защото идва време за просперитет, мир и приятелство\", каза още Заев.\"Разрешихме спор, за който ни твърдяха, че е нерешим. С моя приятел Ципрас миналото лято постигнахме споразумение. Нашите екипи, ръководени от външните ни министри, стигнаха до пълна откритост - всяка една страна трябва да даде нещо, за да може всеки да спечели повече от това, което е дал”, каза още македонският премиер.От днес тръгваме с още по-голяма сила за сближаване на гражданите и народите на двете страни. Няма повече да гледаме на бъдещето като на фатална съдба, а като общ път на приятелство и ценности, които произлизат от европейското семейство\", каза Зоран Заев.", "date": "2019.01.26", "title": "Заев: Преспанският договор сложи край на незавършения мир на Балканите"}
{"url": "https://www.novinite.bg/articles/170306/Nad-200-hilyadi-balgari-sa-alkoholno-zavisimi", "text": "Над 200 хиляди българи са зависими от спиртните напитки. Заедно с тях страдат и семействата, приятелите и колегите им. Алкохолизмът е признат и от Световната здравна организация за едно от най-сериозните психични заболявания.Някои споделят, че са започнали да пият като студенти и са се гордеели, че изпиват големи количества алкохол. Други разказват,  че  са били успешни хора и заблудата е дошла, защото са можели да спират, разказва \"бТВ репортерите\", който ще се излъчи довечера.Трети признаха, че мъката по умрял роднина ги е вкарала в порочния кръг на алкохолизма.  Науката е доказала, че проблемът се развива заради генетична особеност - едни пиещи стават алкохолици, а други - не.", "date": "2019.01.26", "title": "Над 200 хиляди българи са алкохолно зависими"}
{"url": "https://www.novinite.bg/articles/170300/Venecuelskata-opoziciya-na-tajni-konsultacii-v-SASht", "text": "В последните седмици венецуелската опозиция тайно е водила консултации с властите на САЩ и редица други държави, а нейният лидер Хуан Гуайдо е посещавал Вашингтон. Това съобщи агенция Асошиейтед прес, на която се позовават и други агенции и медии, пише БГНЕС. Според източниците на АП „коалицията от латиноамерикански държави, които бързо се присъединиха към САЩ в признаването на Хуан Гуайдо за временен президент на Венецуела, бе създадена в хода на секретни дипломатически контакти, продължили със седмици\". В съобщението се посочват думите на опозиционния представител и бивш столичен кмет Антонио Ледесма. Той разкри, че в средата на декември Гуайдо тайно посетил Вашингтон, Колумбия и Бразилия, за да информира тамошните власти за планираните на 10 януари масови протести срещу встъпването в длъжност на Никола Мадуро като президент.", "date": "2019.01.26", "title": "Венецуелската опозиция  - на тайни консултации в САЩ"}
{"url": "https://www.novinite.bg/articles/170307/Raboteshtite-v-ES-roditeli-s-poveche-prava", "text": "Работещите родители получават повече права в ЕС. Бащите ще имат право на отпуск по бащинство от най-малко десет дни в цяла Европа след раждането на детето им. Около това решение се обединиха представители на държавите членки на ЕС, Европейската комисия и Европейския парламент в Брюксел, предава Bloomberg.Освен това майките и бащите имат право на най-малко четири месеца почивка в бъдеще, както обяви ЕК. От тях два месеца не трябва да се прехвърлят.Актуалното в целия ЕС е, че само един месец не може да се прехвърля. В Германия бащите и майките вече имат право на родителски отпуск до 36 месеца. Сред новостите е, че работниците в ЕС ще могат да се грижат за роднините си пет дни в годината. Родителите и социалните работници могат също да кандидатстват за по-гъвкаво работно време.Pумънският министър на социалните въпроси Мариус-Константин Будаи приветства новите правила. Те значително насърчават равенството между половете. Освен това те допринасят повече жени да работят и родителите да разпределят равномерно помежду си грижите за възпитанието на децата.Към момента Румъния се сдоби с европредседателството. Европейският парламент и държавите от ЕС все още трябва официално да потвърдят споразумението. Финално отделните държави трябва да приложат новите правила в националното си законодателство.", "date": "2019.01.26", "title": "Работещите в ЕС родители - с повече права"}
{"url": "https://www.novinite.bg/articles/170287/Borisov-za-Prespanskoto-sporazumenie-Usiliyata-ni-davat-rezultati", "text": "Радвам се, че мога да приветствам днешната ратификация на договора от Преспа, която дава възможност Скопие скоро да се присъедини към НАТО и отваря нова страница в техните отношения с ЕС, така че скоро да могат да започнат преговори за присъединяване.Това заявява премиерът Бойко Борисов в официалната си страница във Фейсбук по повод ратификацията на Преспанския договор за разрешаване на спора за името на Македония.Усилията, които вложихме по време на нашето Председателство и след това, да помагаме на страните от Западните Балкани, включително и на приятелите ни от Скопие, днес дават своите резултати. Ще продължим да ги подкрепяме, както и досега, допълва Борисов.", "date": "2019.01.26", "title": "Борисов за Преспанското споразумение: Усилията ни дават резултати"}
{"url": "https://www.novinite.bg/articles/170283/Gripna-epidemiya-v-pochti-cyalata-strana", "text": "Грипна епидемия е обявена от днес в Русе и Плевен. Тя ще продължи до 4 февруари включително. От вчера мярката е в сила и в Разград, а от понеделник ще бъде въведена и в София град, Благоевград и Кюстендил. Така епидемия е обявена на територията на почти цялата страна, предаде Нова тв.Ваканцията за учениците в Пловдив и Пазарджик беше удължена с още седмица. От днес РЗИ- Силистра отменя въведените заради грипа мерки.Мерките срещу вирусите включват преустановяване на учебните занятия, на детските и женски консултации, на свижданията в болниците, на плановите операции и профилактичните имунизации.Предвид очаквания пик на заразата в столицата във Военно-медицинска академия пациенти посреща спеен кабинет за грип.В болницата в Шумен пък свободни легла няма. Директорът на лечебното заведение съобщи, че там вече са регистрирани и два смъртни случая след усложнения от грип.", "date": "2019.01.26", "title": "Грипна епидемия в почти цялата страна"}
{"url": "https://www.novinite.bg/articles/170297/Balgari-boleduvat-ot-HOBB-bez-da-znayat", "text": "500 000 българи страдат от хронично обструктивно белодробна болест - най-големият бич за белите дробове. Едва 75 000 от тях обаче се лекуват. Голяма част от останалите не знаят, че са болни. Кампанията \"Живот без тютюнев дим\" се бори с проблема от 17 години. Тази година от безплатните прегледи се възползваха близо 450 души, като при една трета от тях бяха открити белодробни заболявания.Димитър Стефанов е един от прегледаните за четирите месеца на безплатната кампания, разказва Нова тв в репортаж. Разбрал за нея случайно.\"Аз съм пушач от дълги години. Пушил съм по 3-4 кутии на ден. Не съм се преглеждал редовно, защото просто не съм намирал възможност\", споделя Димитър.Липсата на възможност разболяла дробовете му.  Затова, с помощта на д-р Ангелова, на 16 декември Димитър запалил последната си цигара.Далеч не всичките й пациенти обаче се оказали с късмета на Димитър.\"Установихме на първо място много пациенти с хронично обструктивно белодробна болест - 138 човека. Ако не я лекуваш, функцията на белия дроб се снижава ежегодно, в резултат на което се налага да използват кислородни концентратори, за да могат да държат дори лъжицата в ръката си\", заяви пулмологът д-р София Ангелова в ефира на \"Събуди се\".Трима били диагностицирани с атипични пневмонии, а четирима - с рак на белите дробове.Тютюневият дим обаче, уврежда сериозно белите дробове и на пасивните пушачи.\"Един активен пушач с 20 цигари дневно за 1 година отделя 100 грама смола. Това доказва науката. Но тази смола остава в пода, стените, всички вещи, които се намират в къщата. И с годините тя се десорбира. Следователно човекът, който не пуши, особено децата, поемат токсичните вещества\", обясни д-р Ангелова.За да дишаме със здрави дробове, специалистите препоръчват спирометричното изследване веднъж годишно. А при активните и пасивните пушачи е не препоръчително, а абсолютно задължително.", "date": "2019.01.26", "title": "Българи боледуват от ХОББ, без да знаят"}
{"url": "https://www.novinite.bg/articles/170286/Zapochvat-festivalnite-defileta-na-Surva", "text": "Продължава „Сурва” - международният фестивал на маскарадните игри. Той беше открит в петък вечерта в Перник.В събота започват фестивалните дефилета. Те имат състезателен характер. Предстоят ателиета за маски, марионетки и колажи. В 18.00 ч. е началото на фестивалната програма „На мегдана”.Историята на „Сурва” започва още през 1966 г., а от 1985 г. насам той е с международно участие. Обичайно в него се включват около 6 000 участници от всички етнографски райони на България, от Европа, Азия и Африка. Тази година се очаква рекорден брой участници - повече от 7 000 души от девет държави. ", "date": "2019.01.26", "title": "Започват фестивалните дефилета на \"Сурва\""}
{"url": "https://www.novinite.bg/articles/170311/Chasovnikat-na-Strashniya-sad-Ostavat-2-minuti-do-kraya-na-sveta", "text": "Колко близо е човешката цивилизация до унищожаване на планетата ни?Издателите на \"Бюлетина на ядрените учени\" обявиха, че тази година създаденият от тях символичен Часовник на Страшния съд продължава да показва само 2 минути до полунощ, както беше и в началото на 2018 година, предаде БНР.Толкова близо до глобална криза, според учените, не сме били от 66 години. Ето какво заяви по този повод бившият министър на отбраната на Съединените щати Уилям Пери:\"У мен това събужда спомени за 1953 година. Съветският съюз тогава тъкмо беше тествал водородна бомба. Бруталната Корейска война още продължаваше и вече беше отнела живота на милиони хора. Американските сили в Германия бяха три пъти по-малобройни от Червената армия там и имаха разрешение и готовност да използват тактически ядрени оръжия, в случай че бъдат нападнати\".\"Липсата на промяна в сравнение с миналата година не означава, че може да се говори за стабилност\", предупреди ръководителката на \"Бюлетина на ядрените учени\" Рейчъл Билсън. Източник на голяма загриженост, според екипа ѝ, продължават да бъдат вероятността от ядрена катастрофа, набиращите скорост климатични промени, информационните войни и фалшивите новини.", "date": "2019.01.26", "title": "\"Часовникът на Страшния съд\":  Остават  2 минути до края на света"}
{"url": "https://www.novinite.bg/articles/170288/Sled-incident-s-hvostohranilishte-v-Braziliya-7-jertvi-200-izcheznali", "text": "Най-малко 7 души са загинали, а повече от 200 са в неизвестност след срутване на стена на хвостохранилище в Бразилия.Инцидентът станал в градчето Брумадиньо. Кален поток от минни отпадъци залял цялата зона около стената. Така местните хора се оказали в капан.Пет хеликоптера и много медицински екипи участват в спасителните операции. Президентът Жаир Болсонаро изпрати на мястото трима министри. Създаден е и кризисен щаб. ", "date": "2019.01.26", "title": "След инцидент с хвостохранилище в Бразилия: 7 жертви, 200 изчезнали"}
{"url": "https://www.novinite.bg/articles/170291/Kiril-Dobrev-garantira-BSP-e-parva-politicheska-sila", "text": "Радвам се, че и медиите, и обществото са фокусирани в предстоящия Конгрес на партията. В крайна сметка конгресите на БСП винаги са били важни за обществото и развитието на страната. Това заяви в ефира на Нова телевизия народният представител от БСП Кирил Добрев преди началото на 49-конгрес на социалистите в София, който запачна преди малко.,,Предстои да обсъдим два изключително важни документа и това е Визия за България и предизборната ни платформа за Европейските избори. Знаете, в нашите конгреси има дискусии и дебати, а не са оперативки както е при ГЕРБ'', каза още Добрев.,,БСП е първа политическа сила, ако изборите са днес. Гарантирам ви го, такива са и обективните факти. Все пак БСП е и единствената алтернатива на това управление. Почти всички социологически агенции сочат, че силите са изравнени'', категорично обяви депутатът от опозицията.,,Аз вярвам в независимостта на българските институции и в тяхното нежелание да се бъркат в политическия процес. Елена Йончева е символ на борбата срещу корупцията в нашата държава. За последните 48 часа Елена има подкрепата от над 150 000 души във \"Фейсбук\", което ме кара да вярвам в нейната невинност'', коментира Добрев обвиненията срещу Йончева.", "date": "2019.01.26", "title": "Кирил Добрев гарантира: БСП е първа политическа сила!"}
{"url": "https://www.novinite.bg/articles/170294/Stanishev-Kojto-kopae-okopi-mejdu-BSP-i-PES-strelya-v-kraka-si", "text": "Лидерът на европейските социалисти Сергей Станишев предупреди индиректно соцлидера Корнелия Нинова и онези в партията  които не го желаят в евролистата на БСП. Коментара Станишев направи на влизане в Зала 3 на НДК, където започна четвъртото заседание на 49 конгрес на соцпартията, предаде Канал3.\"Който се опитва да копае окопи между БСП и европейското социалистическо семейство, стреля в крака си\", отсече Станишев. \"Най-голям проблем човек може да създаде сам на себе си\", констатира той п повод интригата около листите и неговото присъствие в тях.И се аргументира: \"Защото голяма част от битките, които сме водили и сме спечелили в този ЕП, който си отива, срещу орязването на парите за кохезия, срещу двойните стандарти на храните и приемането на България в Шенген по всички граници, нямаше да бъдат възможни, ако усилията бяха само на четиримата соцдепутати без подкрепата на нашето семейство\".Според бившия соцлидер БСП се стреми да управлява страната и това е нормалната амбиция на всяка партия, но трябва да знае, че когато дойде на власт, ще трябва да има съюзници. Те пък са необходими, за да задържи управлението, защото десницата в Европа винаги се опитва всячески да провали всяко ляво правителство, което управлява страната.\"Когато започнем да управляваме, кой ще бъде съюзникът на БСП и на българското правителство в Европа? Нашите комисари, нашите премиери и група\", отговори си сам Станишев.По думите му личи притеснението на ГЕРБ да не загуби изборите и това проличало от изказването на Бойко Борисов преди седмица. Президентът на ПЕС защити и бившата си половинка Елена Йончева, обвинена в пране на пари от КТБ. Станишев отбеляза, че именно в речта си Борисов е атакувал Елена Йончева и само ден по-късно журналистката се е сдобила с обвинението.Буквално минути по-късоцлидерката застана на трибуната на залата на европредседателството и откри четвъртото заседание на 49 конгрес на БСП. Нинова обяви, че от 800 делегати 623 са се регистрирали.Очаква се същинската част на форума да започне нно с политически доклад на Нинова.", "date": "2019.01.26", "title": "Станишев: Който копае окопи между БСП и ПЕС, стреля в крака си"}
{"url": "https://www.novinite.bg/articles/170305/Tornado-udari-letishteto-v-Antaliya", "text": "Торнадо на летището в Анталия. 12 души са ранени, а два самолета са повредени, съобщават турските медии.Стихията е обърнала автобус, микробус и една стълба. Пострадалите са настанени в болница, няма опасност за живота им.Летището е отворено, отстраняват се щетите след стихията. От летището предупреждават хората да бъдат предпазливи предвид неблагоприятните атмосферни условия.Това е второто торнадо в турския средиземноморски окръг Анталия през последните два дни, напомня бТВ. При първото стихията хвърли автомобил в река. Последва драматична спасителна операция. Бяха разрушени покриви на къщи, потопи десетки лодки и повали дървета. Бе съобщено за най-малко един загинал и 11 ранени.", "date": "2019.01.26", "title": "Торнадо удари летището в Анталия"}
{"url": "https://www.novinite.bg/articles/170282/Dajd-i-snyag-jalt-kod-v-7-oblasti", "text": "Днес валежите ще продължат, в Западна България ще са предимно от сняг, значителни – в планинските райони. На изток ще вали дъжд. Вятърът ще се ориентира от запад-северозапад, ще е до умерен и с него ще нахлува студен въздух. Максималните температури ще са от 1° - 3° в Западна България до 8° – 9° в югоизточните райони от страната. През нощта от запад валежите ще отслабват и спират.Жълт код за валежи от дъжд и сняг е в сила за 7 области.В областите Благоевград, Пазарджик, Пловдив и Смолян е в сила предупреждение за сняг и поледици. В тези райони започналите валежи ще продължат като ще са предимно от сняг и ще се образува нова снежна покривка в планинските райони. Очакваните количества за денонощието ще са между 10-20 л/кв.м.В Стара Загора, Хасково и Кърджали е в сила жълт код за обилни валежи, предимно от дъжд. Очаква се нови количества за денонощието между 20-35 л/кв.м.В планините ще бъде облачно, ветровито и с валежи от сняг, значителни в масивите от западната половина на страната. Ще духа силен до бурен вятър от запад-северозапад и в комбинация със снеговалежа ще има навявания. Максималната температура на височина 1200 метра ще е около минус 1°, на 2000 метра – около минус 5°. По Черноморието ще бъде облачно и с валежи от дъжд. Ще духа до умерен вятър от юг-югоизток, който след обяд ще се ориентира от запад-северозапад. Максималните температури ще са между 4° и 8°. Вълнението на морето ще бъде 2 - 3 бала. Температурата на морската вода е 6° - 7°.На 26.01.2019 слънцето ще изгрее в 07:48 часа и ще залезе в 17:30 часа. Продължителност на деня 09:42 часа.На 26.01.2019 луната ще изгрее в 00:00 часа и ще залезе в 11:09 часа. Осветеност на диска в 0h UT %. Фаза на луната: последна четвърт.", "date": "2019.01.26", "title": "Дъжд и сняг, жълт код в 7 области"}
{"url": "https://www.novinite.bg/articles/170292/Vapreki-snegovaleja-Poletite-ot-Letishte-Sofiya-sa-redovni", "text": "Въпреки тежкия снеговалеж тази нощ пистата за излитане и кацане е поддържана в много добро работно състояние – почиствана е 6 пъти и е пръскана с антиобледенителни вещества. Това съобщиха от столичното летище.Заради извършването на задължителните антиобледенителни процедури на всеки отделен самолет и многото полети в близък интервал от време е имало минимални закъснения при излитащите полети до 8 часа тази сутрин. В момента полетите се изпълняват по разписание.", "date": "2019.01.26", "title": "Въпреки снеговалежа: Полетите от Летище София са редовни"}
{"url": "https://www.novinite.bg/articles/170301/Trakiya-i-Hemus-sa-obraboteni-i-pochisteni", "text": "Автомагистралите \"Тракия\" и \"Хемус\" са обработени и почистени, трафикът към момента не е динамичен, съобщиха от МВР.От ведомството призоваха водачите да се движат с повишено внимание и съобразена скорост по „Тракия“ поради вероятността от образуване на аквапланинг на някои места. Проходът Петрохан е проходим при зимни условия, няма снеговалеж.Пътят Е-79 е проходим, пътните платна са почистени и движението се извършва при нормален трафик.Подбалканският път, в частта между Елин Пелин и прохода Гълъбец, се опесъчава. Продължава отстраняването на обледени клони, надвиснали над пътното платно, допълниха от МВР.Въпреки това трябва да се шофира с повишено внимание. В частта от прохода Гълъбец до Пирдоп има частични заледявания и вали дъжд.   ", "date": "2019.01.26", "title": "„Тракия“ и „Хемус“ са обработени и почистени"}
{"url": "https://www.novinite.bg/articles/170310/Fejsbuk-obedinyava-chatovete-na-Uotsap-Instagram-i-Mesindjar", "text": "Социалната мрежа \"Фейсбук\" планира да обедини в едно чат услугите на \"Уотсап\", \"Инстаграм\" и \"Месинджър\", съобщава Би Би Си.Трите подразделения на компанията на Марк Зукърбърг ще продължат да съществуват като отделни апликации, но на по-дълбоко равнище ще са свързани и съобщенията ще могат да се прехвърлят от едно приложение към друго.Според американски медии обединението на чат услугите е личен проект на Зукърбърг. Когато бъде завършен този процес, потребител на \"Фейсбук\" ще може да комуникира с потребител, който използва само \"Уотсап\" – нещо, което в момента не е възможно, тъй като приложенията нямат обща платформа, пише БГНЕС.Работата по обединението на апликациите ще приключи или в края на тази, или началото на следващата година.Сливането се извършва в момент, в който компанията на Зукърбърг беше замесена в скандал с изтичането на данни на потребители. Затова \"Фейсбук\" ще приложи криптиране \"от край до край” на всички приложения – част от кампанията за защита на съобщенията от разглеждане от други лица освен участниците в разговора.", "date": "2019.01.26", "title": "\"Фейсбук\" обединява чатовете на \"Уотсап\", \"Инстаграм\" и \"Месинджър\""}
{"url": "https://www.novinite.bg/articles/170313/Elena-Joncheva-U-nas-ima-rejim-na-edna-organizirana-prestapna-grupa", "text": "Знам, че свободата на словото се отстоява трудно, знам, че работите в сложни условия, знам, че журналистическата професия е трудна в наши дни. Въпреки всичко вярвам, че останаха изключително добри журналисти и силни пера в нашия занаят. Това каза народният представител от БСП Елена Йончева пред делегатите на Конгреса на партията, предаде репортер на Novini.bg.,,Журналистиката ни днес се намира извън Европа. Относно здравеопазването и образованието  – първи сме по смъртност и по лошо образование. Днес трябваше да имаме европейски пътища, европейско образование и здравеопазване. Трябваше да имаме свободни медии и свободна конкуренция. Инвестициите ни от 10 милиарда днес са под 800 милиона евро. За една седмица 4 завода напуснаха България и отидоха в Румъния, оставяйки около 4000 души без работа'', заяви още Йончева.,,Да, истина е, че безработицата намалява. Тя намалява, защото всяка година 50 000 души напускат България заради липсата на справедливост и надежда. Стигнахме дъното на ЕС по всички показатели. В България има корупция, но тя не е проблем. Проблем е огромният грабеж. В България има пълзящ авторитаризъм. Има режим на една шайка, на една организирана престъпна група. Не е лесно да се свали този режим, защото те ще извадят голямата бухалка и вече я извадиха'', коментира тя.,,Режимът в България се опитва да ни унищожи. Искам да ви уверя, че няма режим, който историята да не е спряла. Ние можем да бъдем част от тази история, ако поискаме и имаме сили за това'', завърши Йончева.", "date": "2019.01.26", "title": "Елена Йончева:  У нас има режим на  една организирана престъпна група"}
{"url": "https://www.novinite.bg/articles/170302/Djejms-Pardyu-Tramp-pomaga-na-Putin-i-vredi-na-SASht", "text": "\"Администрацията на Тръмп наистина обтегна отношенията ни, но по-добре да оставим това настрана. Северноатлантическият съюз днес е по-важен от всякога, особено за Съединените щати. Защото светът е много по-сложен. Съединените щати имат и други, дори важни съюзници, но нищо не е по-важно за сигурността ни от нашите отношения с демократичните държави в Европа. И това е символизирано по най-добрия начин от членството в НАТО.\". Това обяви в интервю за \"Събота 150\" по БНР бившият американски посланик у нас Джеймс Пардю като коментар за състоянието на трансатлантическите отношения 70 години след създаването на алианса.. Впоследствие - до 2008 година, той беше и зам.-помощник генерален секретар на НАТО.\"Аз съм бивш американски дипломат и офицер от армията. Затова ми е много неудобно да съм критичен към американския президент пред неамериканска аудитория. Но трябва да съм. Защото, както несъмнено знаете като българин, винаги много прямо съм изразявал това, в което вярвам. А в случая вярвам, че този президент нанесе огромна вреда на важните ни международни отношения. В Съединените щати също се изказах много остро срещу това, което той прави. Съобщено беше, че е казвал в тесен кръг нещо за изтегляне от НАТО и аз публикувах в едно американско издание призив Конгресът да вземе мерки, за да предотврати такова нещо. Той често пресилва нещата. Смята, по някакъв начин, че може да окаже натиск на други правителства да направят каквото той иска. В случая - да плащат повече. Но погрешното му отношение спрямо НАТО и обидното държане към европейските съюзници е обидно и за толкова много американци, включително за мен. Защото е контрапродуктивно.\", казва още Пардю.Бившият посланик обяви още: \"Русия предприе някои агресивни действия, нарушавайки едностранно този договор, както и в Украйна. Оказват натиск в Балтийските държави и на други места. Затова Съединените щати трябва да реагират. Не съм ядрен стратег и не съм сигурен дали има по-добра алтернатива от заплаха от изтегляне от договора. Но определяно трябва да се отговори на промените в политиката на Русия. Надявам се да се работи заедно с европейските ни съюзници, защото те несъмнено са засегнати от проблема.С враждебното си отношение към европейските съюзници на Съединените щати Тръмп помага на Путин. Въпреки това Европа все още е в американския ъгъл на ринга. Но май Турция вече не е, а тя е много важна членка на НАТО.Поведението на Доналд Тръмп спрямо Русия и отношенията му с Владимир Путин са изумителни. Никой не може да ги разбере напълно, въпреки че са обект на разследване. Смущаващо е за хора като мен - много специалисти по международни отношения и сигурност, които наблюдаваме Русия от години и нямаме никакви илюзии кои са ни приятелите и съюзниците. Русия е наш стратегически противник. И Путин дава ясно да се разбере, че това е така. Затова не знам защо Тръмп се държи като негов приятел, но го прави\".Джеймс Пардю коментира и приемането на Преспанското споразумение: \"Аз съм в пълен възторг. Много съм доволен от резултата от гласуването в гръцкия парламент, който беше последната крачка към решаването на този спор за името. Това беше много тежък за решаване проблем от тези две страни. Но сега се отварят вратите пред Северна Македония за членство в НАТО и в последствие за Европейския съюз. Това е голямо постижение, което накрая консолидира новите страни на Балканите с демокрациите в Централна Европа и в Северноатлантическия съюз. Чудесно постижение! Искам специално да похваля двамата лидери. Изискваше се огромни лидерски способности и смелост от премиера Ципрас и премиера Заев да сключат това споразумение. Изненадващото е, че върху тях имаше определен натиск да го направят, но не като намесите на международната общност в миналото в конфликтите в региона. Затова тези двама лидери заслужават огромно уважение за това, което постигнаха. Аз много се радвам и за България. Защото Заев се обърна към Гърция да решат спора за името, но и България и Македония успяха да подобрят и отношенията помежду си.\"", "date": "2019.01.26", "title": "Джеймс Пардю: Тръмп помага на Путин и вреди на САЩ"}
{"url": "https://www.novinite.bg/articles/170293/Snyag-i-vyatar-zatvoriha-Pamporovo", "text": "Тежката зимна обстановка затвори ски-курорта Пампорово. В Банско също временно съоръженията не работят.Почти всички населени места в общините Доспат и Борино са без ток, както и части от Солян. Причината за спирането на електрозахранването на някои места са скъсани далекопроводи.Свлачище пък изолира махала от Мадан.Пътят от Смолян за Пампорово е затворен заради паднали дървета и аварирали коли и автобуси. Снегопочистващата техника работи и се надява да реши проблема.Тази сутрин от ски-зоната съобщиха, че няма да работят:\"ВАЖНО!!! Поради усложнената метеорологична обстановка и с оглед на безопастността на хората, днес, 26.01 ски зона Пампорово-Мечи чал и съоръженията ще останат затворени! Много се извиняваме за причиненото неудобство, но срещу природата сме безсилни. Отправяме апел към всички ако е възможно да не излизат с колите си навън, защото затрудняват работата по почиствнето на пътищата - благодарим за разбирането!\"Подобно е и положението в Банско, където съоръженията засега не работят. От концесионера уверяват, че те ще бъдат пуснати при първа възможност. \"Поради усложнената метеорологична обстановка на 26.01.2019 всички лифтове ще отворят със закъснение!\" Във форума на Банско има коментари, че по трасето на кабинковия лифт и по пътя има паднали дървета от ураганния вятър и това затруднява работата на екипите.", "date": "2019.01.26", "title": "Сняг и вятър затвориха Пампорово"}
{"url": "https://www.novinite.bg/articles/170296/Ima-lavinna-opasnost-v-planinite-preduprediha-ot-PSS", "text": "\r\nИма опасност от лавини в следващите дни, предупреждават от Планинската спасителна служба към БЧК, съобщи Нова телевизия.\r\nЗимната приказка на Витоша е факт. Ако сте решили да се качите там обаче, отделете си двойно повече време от обичайното, което ви трябва, за да стигнете до \"Алеко\".\r\n\r\n\"Около 20 см е снежната покривка, която наваля. Вчера имаше силен пренос на сняг от вятъра. На Витоша опасност има, докато на Пирин е най-голям снеговалежът. На Витоша старият сняг се уплътни, а новата снежна покривка има възможност да тръгне, защото натежава. При промяна на времето ще се повиши лавинната опасност. Повишаване очакваме през началото на седмицата. Правим всичко необходимо, за да даваме максимално точна информация\", каза в ефира на \"Събуди се\" Милен Братанов от ПСС - база \"Алеко\", Витоша.\r\nТой обясни, че въпреки силните изживявания, които търсят хората, нещата невинаги завършват добре.\r\n\"При скиорите често се случва да навлязат в терен, подходящ за откъсване на снежна маса. Подходящият терен е 30-50 градуса. С новия сняг трудно човек би искал да прави туризъм на такъв наклон\", добави началникът на спасителна база \"Алеко\".\r\n", "date": "2019.01.26", "title": "Има лавинна опасност в планините, предупредиха от ПСС"}
{"url": "https://www.novinite.bg/articles/170298/Ninova-predreche-pobeda-na-BSP-na-evrovota", "text": "Соцлидерът Корнелия Нинова започна нетрадиционно доклада си пред червения конгрес. Тя обяви, че Елена Йончева през последните дни прави ново разследване, в което уличавала министри в корупционен сговор. То било тайна досега, разбули я соцлидерката, предава канал3.\"Последния месец Елена прави разследване, което ще представи следващата седмица на екрана на БСТВ. Тя ще докаже с документи, със свидетели, с всички необходими доказателства корупция в най-високите етажи на властта. Там отговорност няма да носи някой директор на агенция или чиновник, там става въпрос за сговор в Министерски съвет на министри за корупция и за заличаване на нейните следи\", заяви Нинова и така започна политическия си доклад пред делегатите на 49 конгрес на БСП. Соцлидерката призова делегатите да подкрепят декларацията, която партията ще гласува в защита на Елена Йончева.Иначе Корнелия Нинова вижда БСП победител на евровота, ако изборите се проведат честно, тъй като в момента с ГЕРБ били на равен старт и социалистите имали голям шанс да победят.\"Корабът на управлението потъва и първи го напускат Обединените патриоти\", отбеляза в пасажа с критики към властта соцлидерката. \"Те досега осигуряваха попътен вятър, но днес се опитват да се спасят, като се разграничат\", посочи Нинова. Според нея Бойко Борисов е неспособен да овладее ситуацията, за да осигури стабилност на управлението. Нинова упрекна ГЕРБ, че \"докато си правят дискотека и диджеят им пуска сини и червени лампи, народът се топи и един  средно един голям град, колкото Разград, изчезва всяка година\".Соцлидерката обеща, когато БСП дойде на власт, да прекрати войната на изпълнителната власт с президента, както и да възстанови силата на съдебната власт.Соцлидерката намери начин да отправи успокоително послание и към вътрешната опозиция, че няма как да заема поста повече от два мандата.\"Вечни председатели няма. Нашата партия не се крепи на един човек и на председателя си. Тя се крепи на вас, членовете и симпатизантите. Затова и председателят - 8 години и край!\"Нинова очерта основните постулати на БСП във \"Визия за България\", сред които въвеждането на един учебник по един предмет в училище и премахване на финансирането от Здравната каса за частните болници. Соцлидерката само маркира идеите на червените, които по-късно ще бъдат подробно представени на форума.На финала на речта си тя благодари на депутатите си от парламентарната група на \"БСП за България\", които били \"невероятни бойци\" и кръстосали страната за над 500 срещи с хората.\"Промяната в България започна, макар и бавно, макар и трудно, вярвам, че тя ще стане, вие сте нейните носители\", надъха Нинова делегатите на конгреса, сред които партийният актив от страната и депутатите, и им нареди през следващите месеци да подадат ръка на всеки българин, който милее за справедливост, свобода, семейство и род. \"Дайте им смелост и сила, нека бъдат част от промяната, тя е за тях, тя не може да стане без тях. Скъпи българи, повярвайте в себе си, не се страхувайте. Силата не е в политиците, силата е във вас, всичко зависи от вас\", отправи тя предизборно послание и към безпартийните.А щом Нинова завърши речта си и започна представянето на \"Визия за България\", делегатите се изсипаха извън от залата, за да пият кафе и да изядат по един конгресен сандвич. Кулоарите на Зала 3 се препълниха от хора, а пушачите превзеха терасата.", "date": "2019.01.26", "title": "Нинова предрече победа на БСП на евровота"}
{"url": "https://www.novinite.bg/articles/170309/BSP-brani-Joncheva-s-deklaraciya", "text": "49-ият Конгрес на БСП прие политическа декларация в защита на народния представител Елена Йончева, която е без депутатски имунитет заради обвинение в \"пране на пари\".\"Правило в демократичното общество  е да не се коментират действията на независимата съдебна власт и органите, от които е структурирана.Но това правило важи до момента, в който тази съдебна власт е действително независима, когато служи на закона и обществото. И когато обществото наистина е демократично.Когато с откровено репресивни действия прокуратурата атакува опозицията, в услуга на властови и корпоративни интереси, тя престава да е независима и реакцията срещу такава репресия става обществена кауза. А когато тези репресии и заплахи са насочени срещу свободното слово и разкритията на разследващ журналист, нетърпимостта се превръща в лична човешка кауза на всеки свободолюбив гражданин.Такъв е случаят с обвинението срещу Елена Йончева – разследващ журналист – по призвание и по професия, народен представител – по силата на вота на българските граждани. Няма съмнение, че Елена Йончева е атакувана в политическа услуга към управляващите, с тенденциозно и  гръмко, но недоказано и недоказуемо обвинение. Обвинение, свързано не с бизнес начинания, а с финансирането на филми, които имат място в златния фонд на българската журналистика. За финансиране от банка, която се ползваше с всички привилегии и пълната закрила на първото правителство на ГЕРБ, която е легитимирана с публичното присъствие на лидери на ГЕРБ, с връчени от тях награди.Но въпросът не е само в обвинението и в неговата  логика, която съвсем скоро ще рухне. Проблемът е в симбиозата между изпълнителната власт и прокуратурата, която е характерна не за демокрацията, а за друг тип общества. И моментът е избран подходящо за властта – в навечерието на изборите, от чийто изход зависи много и от чийто резултат управляващите са уплашени.Опитът за прокурорска репресия и сплашване срещу Елена Йончева е отговорът на властта на нейните ярки разследвания, заради активното й опозиционно поведение. Елена Йончева, като един от най-ефективните и активни опозиционери, разкри тежки корупционни практики на властта, които са лицето на „Модела ГЕРБ” - модел на паралелната държава, която Бойко Борисов и неговите приближени създават.Разкриването на заразената с уран вода в Хасково е разкритие за това, че режимът на ГЕРБ нехае за здравето и живота на обикновения българин. Разследването  „Кумгейт” разкри роднинско-политическо-икономически групировки, които контролират целия обществен и стопански живот по региони. Така ГЕРБ печели избори - с местен феодализъм и със зависимости.Разкритията за оградата по границата и за некачествените ремонти на пътищата отвориха темата не само за огромната корупция, прояла държавата, но и за опасни пробиви в националната сигурност на страната, свързани с мигрантския поток и с инфраструктурата. Тези разкрития осветиха факта, че при ГЕРБ може да се продаде и купи всичко – включително и Отечеството, стига насреща да бъдат предложени достатъчно пари.Това е причината за паниката на властта, за нейния опит за сплашване, в който са ясни и поръчителите, и изпълнителите. Поръчителите са властовите, политическите и свързаните с тях корпоративни интереси, а изпълнител е репресивният апарат на държавата.Страхът днес е във властта, а не в опозицията и в народа. Обществото се събужда и вижда истинското лице на тази власт. И няма да допусне нито този фарс, нито опитите за сплашване на всеки, опълчил се срещу тиранията, гражданин.Чрез своя най-висш форум – Конгресът, Българската социалистическа партия заявява категоричната си подкрепа и солидарност с Елена Йончева, категорично протестира срещу опита за репресия срещу един доказан през годините с честността и професионализма си журналист и общественик.Чашата на търпението към диктаторските напъни на кръговете на паралелната държава преля! Няма да търпим опитите на бивши рекетьорски групировки и олигархични кръгове да решават бъдещето на страната. Със задкулисни  договорки да съсипват бъдещето на достойните и честни български граждани.След победата на изборите БСП ще работи за ново качество на органите на съдебната система у нас, за тяхната истинска независимост.БСП е категорична: Няма да ни сплашите!Всички ние днес сме Елена Йончева!Истината идва, насилието няма да мине!\"", "date": "2019.01.26", "title": "БСП брани Йончева с декларация"}
{"url": "https://www.novinite.bg/articles/170295/Dvama-dushi-pochinaha-v-Shumen-zaradi-uslojneniya-ot-grip", "text": "Двама души са починали в следствие усложнения на грип. Това съобщи директорът на шуменската болница д-р Димитър Костов, цитиран от „Дарик“. Става въпрос за възрастни пациенти с множество заболявания, при които е доказан грип щам \"А\".В болницата има над 400 пациенти, от които над 180 с грип или остри респираторни заболявания, 50 от тях са деца.„Има допълнително разкрити легла в няколко отделения, но лекарите са натоварени до краен предел. Вече три седмици работим под пара, част от колегите също се разболяват, понеже са в контакт с пациенти. Трудно е, но успяваме да покриваме графика“, каза още той.Д-р Костов призова колегите си от извъболнична помощ да се включат в графика за дежурства.", "date": "2019.01.26", "title": "Двама души починаха в Шумен заради усложнения от грип"}
{"url": "https://www.novinite.bg/articles/170303/Trima-dushi-postradaha-sled-vzriv-v-Istanbul", "text": "Трима души бяха ранени при взрив в жилищна сграда в истанбулския квартал „Бююкчекмедже“. По първоначални, но все още официално непотвърдени данни, в помещението се е произвеждал нелегален алкохол.Един от ранените – 43-годишен мъж - е в тежко състояние. Всички пострадали са откарани в болница. Експлозията е избухнала на приземен етаж в 4-етажна сграда,  в която живеят 15-16 души, съобщава „Хабертюрк“. След взрива е избухнал голям пожар, който вече е потушен, след като на мястото на инцидента пристигнали противопожарни и медицински екипи.Инцидентът е предизвикал материални щети по сградата в махала „Гюзелдже“ в квартал „Бююкчекмедже“, разположен край Мраморно море в европейската част на Истанбул.Междувременно при друг инцидент 12 души бяха настанени в болница в средиземноморския курорт Анталия, след като вятър със сила 133 км/час преобърна автобус, минибус и друга техника на летището.  ", "date": "2019.01.26", "title": "Трима души пострадаха след взрив в Истанбул"}
