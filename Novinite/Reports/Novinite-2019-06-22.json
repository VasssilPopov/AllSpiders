{"url": "https://www.novinite.bg/articles/177290/Cenite-na-hranite-v-Balgariya-sa-na-srednoto-nivo-v-ES", "text": "Цените на някои от основните стоки у нас вече се доближават до средното ниво за Европа. Това показват данни на Евростат за цените в България спрямо средните европейски, предаде Нова телевизия. Цените на млякото, сиренето и яйцата стигат 98% от средното за Съюза. Така заемаме десетото място в Съюза. Според анализа на Евростат, заедно с доходите, у нас растат и цените, за да достигнат до средните нива в ЕС. Най-високи са цените на млечните продукти в Кипър - със 136 на сто над средните. Най-ниски - в Полша. По отношение на хляба и зърнените храни имаме втората най-ниска цена в Европа - 62% от средното за Съюза. По-малко от нас плащат само в Румъния - 54 на сто. Най-скъп хляб купуват датчаните - цената там е със 150% над средното ниво.И при месото сме сред европейците, които пазаруват на по-ниски спрямо общия пазар цени. 64 на сто спрямо средните стойности за Европа. Алкохолът и цигарите в българските магазини са най-евтини в целия Европейски съюз. Причината е в ниския акциз. За тютюневи изделия плащаме 49 на сто от средното на европейския пазар, за алкохол - 74%.Най-скъпи са тези стоки във Великобритания - почти двойно спрямо осреднените стойности в Европа. Тук обаче трябва да припомним, че според предишни проучвания – също на Евростат - българите харчат най-голяма част от бюджета си именно за храна. И по този показател сме първи в Европа, което би трябвало да означава, че ниските цени спрямо средните за европейския пазар за мнозина у нас са всъщност високи. Защото освен на цените, важна е и друга съпоставка - на доходите.", "date": "2019.06.22", "title": "Цените на храните в България са на средното ниво в ЕС"}
{"url": "https://www.novinite.bg/articles/177276/Rusiya-zabranyava-na-grajdanite-da-letyat-do-Gruziya", "text": "Владимир Путин временно забрани пътническите полети от Русия за Грузия, считано от 8 юли. Това показва официален декрет, публикуван на уебсайта на Кремъл, предаде БНР.Решението на руският президент идва след сблъсъци и стотици ранени по време на анти-руски протести в Тбилиси.  Протестите бяха предизвикани от изказване на руски депутат в грузинския парламент от стола на председателя му. Грузинският президент Саломе Зурабишвили обвини Русия за напрежението, докато Москва нарече случилото се \"антируска провокация\".Демонстрациите продължиха и днес, като най-малко 15 000 души се събраха пред сградата на парламента. Исканията са за предсрочни парламентарни избори и оттегляне от властта на партията \"Грузинска мечта\" на милиардера Бидзина Иванишвили, обвиняван за връзки с Кремъл.  ", "date": "2019.06.22", "title": "Русия забранява на гражданите да летят до Грузия"}
{"url": "https://www.novinite.bg/articles/177279/Kitajci-stroyat-6-koraba-za-targovskiya-ni-flot", "text": "Шест нови кораба за насипни товари строи Китай за „Български морски флот”.В официалния си фейсбук профил МВнР показа снимка на генералния ни консул в Шанхай Димитър Пампулов, застанал до 6-тонното витло на строения през последните две години български кораб за насипни товари „Рожен”, предаде БГНЕС.Плавателният съд се строи в една от китайските корабостроителници близо до Шанхай (град Нантонг, провинция Дзянсу). Корабът, чиято водоизместимост е 45 000 тона, бе спуснат на вода на 21 януари тази година и оттогава бразди морските простори. Корабът бе поръчан, и е собственост на „Български морски флот“, плаващ под малтийски флаг.Нови 6 кораба за насипни товари с водоизместимост е 45 000 тона се строят в Jiangsu Yangzijiang Shipbuilding Group Limited, най-голямата частна, и трета по големина в Китай корабостроителница.Корабите са поръчани, и ще бъдат собственост на „Български морски флот“.Първият от поредицата – „Плана”, ще бъде пуснат на вода и тържествено предаден на 17 юли. Следващият – „Миджур” – се очаква да бъде предаден на 25 септември. Чакат своя ред „Бузлуджа“, „Мальовица“, „Милин камък“ и „Околчица“.От генералното ни консулството в Шанхай следят с голям интерес строежа на корабите и заявяват, че това е един от най-добрите примери за работещи, продуктивни връзки в двустранните отношения. ", "date": "2019.06.22", "title": "Китайци строят 6 кораба за търговския ни флот"}
{"url": "https://www.novinite.bg/articles/177275/Glisti-v-Kardjali-i-Blagoevgrad", "text": "Бум на Аскаридоза – по-известна като глисти, се отбелязва в Благоевград и Кърджали, сочат данни на Националния център по обществено здраве и анализи, предаде БГНЕС. Само в седмицата от 10 до 16 юни в Благоевград са регистрирани 9 случая, като в цялата страна няма нито един друг регистриран случай.Тенденцията по заразяване с глисти в Благоевград отбелязва пик за страната не само в средата на юни, но и изобщо от началото на годината. Така през февруари в областта е имало 10 случая на заразени с аскаридоза, докато през март бройката им рязко скача до 26 човека. За сравнение, другото огнище на глисти е в Кърджали, където през февруари са регистрирани 12 случая на заразени, а през март – 17.През април в Благоевградско у нови 32-ма души са открити паразитите, а в Кърджали 24 човека са били заразени. В нито една област в страната няма заразени с аскаридоза хора, сочат още данните за април.През миналия месец 18 благоевградчани са опаразитени, а в Кърджали случаите са 19. И двете области са рекордьори по брой заразени в страната.За БГНЕС от Регионалния здравен инспекторат – Благоевград съобщиха, че в констатираните девет случая на глисти на територията на областта няма нищо тревожно.В момента се изследват деца за прием в детските заведения на територията на областта, констатираните случаи са от Благоевград, Банско, Кресна, Разлог, с. Долно Краище – община Белица, и Ново Делчево – община Сандански, каза д-р Янита Стоева от Дирекция „Надзор на заразните болести“ в РЗИ-Благоевград.Тя каза, че заболяването при децата не се предава от човек на човек, яйцата на паразита се намират в почвата, при консумация на приземно растящи плодове и зеленчуци те се поглъщат и така става заразяването. Самите яйца на паразита стават активни в почвата при определени условия като температура, влажност и най-вече дълъг период от време.„За да не се получи заразяване, плодовете и зеленчуците трябва да се измиват с обилно течаща вода, а преди ядене и ръцете“, добави д-р Стоева. ", "date": "2019.06.22", "title": "Глисти в Кърджали и Благоевград"}
{"url": "https://www.novinite.bg/articles/177274/Huawei-dade-na-sad-targovskoto-ministerstvo-na-SASht", "text": "Китайската компания „Хуауей” заведе дело в американския съд срещу Министерството на търговията на страната, като поиска връщането на конфискуваното телекомуникационно оборудване, което се намира в Аляска, предаде БГНЕС.В продължение на две години американските служители не могат да решат дали да издадат отделен лиценз за износ на тази партида оборудване, която беше изпратена през юли 2017 г. за тестване в лаборатория в щата Калифорния, но в последствие беше изтеглена в Аляска.Според „Хуауей” дружеството е предало на американската страна цялата поискана информация за продуктите, за които по това време не се е изисквал отделен лиценз. Въпреки това, Министерството на търговията в продължение на 20 месеца не е взело решение.Във връзка с това „Хуауей” моли съдът да признае, че администрацията на САЩ „незаконно се е въздържала или неоснователно е отложила действията си” по отношение на конфискуваното оборудване, съобщи РИА Новости.В средата на май Министерството на търговията на САЩ включи „Хуауей” в черен списък, което блокира пътя за компанията да купува компоненти и технологии от американски производители. „Хуауей” е в списъка на компаниите, на които е забранено да извършват бизнес с американски фирми без нужния лиценз.„Google” вече прекрати сътрудничеството с „Хуауей” в области, които изискват прехвърляне на оборудване, софтуер и технически услуги, с изключение на тези, които са публично достъпни при отворен лиценз. По-специално, американската компания е лишила „Хуауей” от достъп до актуализации на „Android OS”, с които са оборудвани смартфоните на китайската компания. ", "date": "2019.06.22", "title": "Huawei даде на съд търговското министерство на САЩ"}
{"url": "https://www.novinite.bg/articles/177285/Merkel-zove-Shtatite-i-Iran-da-reshat-mirno-konflikta-si", "text": "Канцлерът на ФРГ Ангела Меркел подкрепи мирно решение на кризата между САЩ и Иран, съобщава германският национален ежедневник \"Франкфуртер алгемайне цайтунг\", предаде БНТ. От нейна гледна точка трябва да има политическо решение, каза политикът на ХДС.Въпросът със сигурност ще играе роля и в срещата на върха на Г-20 следващата седмица в Осака, Япония, поне в двустранните разговори. Предисторията на новото напрежение е свалянето на американски разузнавателен дрон от страна на Иран, припомня изданието.", "date": "2019.06.22", "title": "Меркел зове Щатите и Иран да решат мирно конфликта си"}
{"url": "https://www.novinite.bg/articles/177287/Tramp-Ne-iskame-da-voyuvame-s-Iran-no-naloji-li-se-shte-gi-zalichim", "text": "Американският президент Доналд Тръмп заяви, че не се стреми към война с Иран. Но, ако все пак има конфликт, то Иран ще бъде \"заличен\".В интервю за NBC Тръмп каза, че е отворен за диалог, но няма да позволи на Иран да разработва ядрени оръжия, предаде БНТ. Той обясни и решението си да отложи удари срещу Иран 10 минути преди началото на операцията - разбрал, че ще доведе до смъртта на 150 души, което не било \"съразмерен отговор\" на свалянето на безпилотен самолет.", "date": "2019.06.22", "title": "Тръмп: Не искаме да воюваме с Иран, но наложи ли се – ще ги заличим"}
{"url": "https://www.novinite.bg/articles/177282/Maj-v-aresta-za-huliganstvo-v-centara-na-Sofiya-moje-da-e-schupiliyat-vratata-na-Duma", "text": "50-годишен е арестуван тази нощ за хулиганска проява в центъра на София. Това е станало след сигнал за мъж, във видимо нетрезво състояние, който е счупил входна стъклена врата на офис, получен около 2:30 ч. тази нощ, съобщиха от МВР.Пристигналият незабавно на адреса полицейски патрул е установил, че клиент на нощно заведение, обърквайки вратите на бара с вход на съседен офис, не успял да влезе и в афекта си е счупил  стъклената врата на офиса с  намираща се наблизо саксия. Той е задържан с полицейска мярка до 24 часа.Много е вероятно да става въпрос за инцидента със счупената врата на редакцията на вестник „Дума“, за която съобщиха по-рано от БСП. Тя наистина е стъклена и в близост действително има заведение. Освен това инцидентът е от изминалата нощ. От МВР обаче не уточняват дали става въпрос за същия или за друг подобен инциднет.", "date": "2019.06.22", "title": "Мъж в ареста за хулиганство в центъра на София, може да е счупилият вратата на „Дума“"}
{"url": "https://www.novinite.bg/articles/177292/Malak-samolet-katastrofira-na-Havaite-9-zaginaha", "text": "Девет души са загинали при катастрофа на двумоторен самолет снощи на един от Хавайските острови, съобщава Асошиейтед прес, като се позовава на местните власти, предаде Нова ТВ. \"Няма оцелели при разбиването на самолета \"Кинг еър\" близо до малко летище\" на остров Оаху, третият по площ от Хавайските острови и най-населеният в щата Хавай, заяви говорителят на транспортния департамент Тим Сакахара. Подробности за катастрофата, включително дали самолетът е излитал или се е приземявал когато се е разбил, не са известни, добави говорителят. ", "date": "2019.06.22", "title": "Малък самолет катастрофира на Хаваите, 9 загинаха"}
{"url": "https://www.novinite.bg/articles/177291/Policiya-nahlu-posred-nosht-v-doma-na-Boris-Djonsan", "text": "Съседите на бившия външен министър на Великобритания Борис Джонсън в нощта срещу петък са извикали полиция в дома му, където той живее с приятелката си Кери Саймъндс, пише британското издание \"Гардиън\", предаде БНТ. Както съобщава вестникът, жителите на съседния апартамент са се изплашили за сигурността на Саймъндс, тъй като са чули звуци от голям скандал, но полицаите, които са провели разговор с нея и Джонсън, са стигнали до извода, че няма причини за безпокойство.В момента бившият кмет на Лондон и фаворитът на премиерската надпревара е в процес на развод с активистката по правата на човека Марина Уилър, с която е живял 25 години. Причината за развода е неговата любовна връзка със Симондс, която преди това е била прессекретар на Консервативната партия. Джонсън се разделя на два пъти с Уилър - през 2004 и 2010 г., но и двата пъти се върна при жена си и нещата не стигнаха до развод. Според съобщенията на британските медии, романсът му с журналистката Петронела Уайът и изкуствоведа Хелън Макинтайър са били причините за разделите между съпрузите.", "date": "2019.06.22", "title": "Полиция нахлу посред нощ в дома на Борис Джонсън"}
{"url": "https://www.novinite.bg/articles/177284/Temperaturni-rekordi-oshte-ot-parviya-den-na-lyatoto", "text": "Днес е първият пълен ден от лятото на тази година в северното полукълбо. И у нас то започна с температурни рекорди. Три такива по Северното Черноморие са регистрирани от варненския филиал на Националния институт по метеорология, съобщав БНР. Рекордите са в самата Варна, в Шабла и на Калиакра, съобщи дежурният синоптик Вяра Рафайлова.\"Максималната температура към момента, достигната във Варна, е 32.4 градуса. Предишният максимум е само с две десети по малък през 2002 година. Максимума в Шабла е бил 30.8 градуса, а днес вече температурата там достигна 32.8. На Калиакра максимумът е бил през 2012 година -  29.2 градуса, а днес достигнатата към момента максимална температура е 32.8\", обясни синоптичката.", "date": "2019.06.22", "title": "Температурни рекорди още от първия ден на лятото"}
{"url": "https://www.novinite.bg/articles/177269/Predimno-slanchevo-i-goeshto", "text": "Днес ще е предимно слънчево и горещо. В следобедните часове ще се развива купеста облачност и на места, главно в източната половина на страната и в планинските райони ще превали и прегърми. Ще е почти тихо. Максималните температури в повечето места ще са между 30 и 35 градуса, сочи прогнозата на НИМХ.Атмосферното налягане ще се задържи почти без промяна – малко по-високо от средното за юни.В планините преди обяд ще бъде предимно слънчево. След обяд ще се развива купеста и купесто-дъждовна облачност и до вечерта на места ще превали и прегърми. Ще духа слаб до умерен северозападен вятър. Максимална температура на 1200 метра около 24 градуса, на 2000 метра – около 17.По Черноморието ще преобладава слънчево време, след обяд ще се развива купеста облачност, но само на отделни места по северното крайбрежие ще превали. Ще духа слаб северозападен вятър. Максимални температури 30-32 градуса. Температурата на морската вода е от 24 до 27. Вълнението на морето ще бъде 1-2 бала.", "date": "2019.06.22", "title": "Предимно слънчево и гоещо"}
{"url": "https://www.novinite.bg/articles/177278/Vestnik-Duma-osamna-s-razbita-vrata", "text": "Днес редакцията на вестник „Дума“ осъмна с разбита врата, съобщиха от БСП. От партията обявиха, че осъждат този вандалски акт. Това е поредното посегателство върху свободните медии у нас, казват още социалистите.Подаден е сигнал за извършеното престъпление до органите на реда. “Очакваме извършилите да бъдат намерени и подведени под отговорност”, отбелязват от БСП. ", "date": "2019.06.22", "title": "Вестник „Дума“ осъмна с разбита врата"}
{"url": "https://www.novinite.bg/articles/177288/Radev-Mojem-da-imame-uspeh-kato-naciya-samo-kogato-imame-obshta-cel-i-edinstvo-na-usiliyata", "text": "С организацията на Петропавловския събор на народното творчество красивите български градове Велико Търново, Горна Оряховица и Лясковец ни дават много силен пример, че можем да имаме успех като нация, само когато имаме обща цел и единство на усилията. Това заяви президентът Румен Радев, който откри Петропавловския събор на народното творчество в Община Лясковец. Националният събор има характер на всенародни игри и надпявания и повече от две десетилетия заема значимо място в духовния живот на хората от региона.„За магията на българския фолклор няма възраст, а участието на състави от чужбина показва, че за нея няма и граници“, посочи държавният глава и подчерта, че съборът се е утвърдил като национална среща на единния български дух, който може да бъде открит в красивите носии, музикалните ритми и песните.Румен Радев заяви, че усещането за непреходната България, силното българско творчество и устойчивия български характер е особено силна в деветвековната сянка на манастира „Св. Св. Петър и Павел“. По думите на президента манастирът помни епохални исторически събития и национални герои, приютявал е славни апостоли, с него е свързана и съдбата на видни възрожденски дейци. От него води началото си първото българско богословско училище.„Този бележит български манастир е вграден здраво в нашата история и е един от нейните вековни стожери. Затова и днес покровителството на християнските апостоли и първоучители Петър и Павел се простира над обединението около нашите традиции, дух и българска национална идентичност“, каза още държавният глава.Румен Радев пожела на организаторите, участниците и гостите на фолклорния фестивал да продължават да разкриват автентичното, красиво и достолепно лице на България, да пазят и укрепват нашия дух и традиции и да ги предават на следващите поколения.", "date": "2019.06.22", "title": "Радев: Можем да имаме успех като нация, само когато имаме обща цел и единство на усилията"}
{"url": "https://www.novinite.bg/articles/177277/Policejskata-akciya-sreshtu-vojnata-po-patishtata-prodaljava", "text": "Продължава засиленият контрол по пътищата на страната, съобщава Нова ТВ. Акцията започна още във вторник във връзка с тежките катастрофи от последните дни.  Акцентът е върху скоростта и спазването на ограниченията. Органите на реда следят за правоспособността на шофьорите и прилагането на мерките за безопасност при пътуване –  за колани и детски столчета. Особено внимание ще се обръща на мотористите -  тяхната правоспособност, видимостта и състоянието на регистрационните табели, използването на защитни каски.„Установени са над 20 хил. нарушения на водачи на МПС, като повече от 10 хил. са за превишаване на скоростта. Над 2500 акта са издадени за административни нарушения, наложени са и много глоби”, каза главен инспектор Калоян Драганов от Пътна полиция.По време на операцията са регистрирани 75 тежки катастрофи с 12 загинали, а 89 са ранените.Полицейски екипи ще има в участъците с въведена временна организация на пътя, както и на местата със засилен трафик. Продължава и операцията на Пътна полиция, която е в ход за летния сезон, свързана с транзитно преминаващите през страната превозни средства.", "date": "2019.06.22", "title": "Полицейската акция срещу „войната по пътищата“ продължава"}
{"url": "https://www.novinite.bg/articles/177293/Katastrofa-s-mikrobus-prevozvasht-deca-v-Loveshko", "text": "Ктастрофа с микробус, превозващ деца, е станала на пътя между селата Българене и Малиново, Ловешка област. Сигнал за пътния инцидент, който е станал на разклона за Априлци, е получен малко след 14 часа.По първоначална информация водачът на бус „Форд Транзит“, превозващ група от 8 деца и техния придружител /всички от Червен  бряг/, не е спазил предимство и се е ударил в лека кола. Незабавно към мястото са насочени екипи на пътна полиция и спешна помощ.Направена е организация всички да бъдат превозени до болницата в Ловеч за преглед. Изясняват се обстоятелствата за възникването на инцидента.", "date": "2019.06.22", "title": "Катастрофа с микробус, превозващ деца, в Ловешко"}
{"url": "https://www.novinite.bg/articles/177294/Dopalnitelni-patrulki-po-patishtata-po-Chernomorieto-za-lyatoto", "text": "Зачестилите инциденти по пътищата на страната от последните седмици станаха причина и за по-строг контрол от пътна полиция. Следи се за спазване на ограниченията за скорост и на мерките за безопасност при пътуване - използване на колани и столчета за деца, припомня БНТ.Акцията започна в началото на седмицата и приключва днес в полунощ. Данните, предоставени от МВР, са стряскащи - до момента са регистрирани над 20 000 нарушения, като половината от тях са свързани с превишена скорост. В рамките на няколко дена са станали 75 тежки катастрофи с 12 жертви и 89 ранени.Най-честата причина за смъртните случаи е несъобразена скорост.Натоварено остава и движението по автомагистралите. От „Пътна полиция“ заявиха, че по време на интензивния трафик ще увеличат присъствието на патрулите. По Черноморието са командировани допълнително полицаи.Все по-често в тежките пътни инциденти участници са младите шофьори, заяви пред медии гл. инсп. Калоян Драгнев от „Пътна полиция“.От там заявиха, че са започнали проверка за наличие на ограждения, които предотвратяват излизането на животни на пътя. Признаха, че на места такива няма. Ще се проверява и дали пътните знаци се виждат добре.", "date": "2019.06.22", "title": "Допълнителни патрулки по пътищата по Черноморието за лятото"}
{"url": "https://www.novinite.bg/articles/177272/Kyustendilci-otbelyazvat-praznika-na-chereshata", "text": "В Кюстендил отбелязват празника на черешата, предаде Нова ТВ. Денят се празнува от 1896 г., когато се провежда Първата национална овощарска изложба. Тогава градът получава званието Майка на българското овощарство.Днес Кюстендил ще бъде сцена на концерти на музикални и танцови формации. В Градската градина ще бъдат изложени различни сортове череши от производители от цялата страна. Разбира се, предстоят и традиционните конкурси - за най-голяма череша, оригинално пано, за най-добре подреден черешов щанд. Празникът продължава и утре, когато са кулинарните демонстрации и състезанията с череши.     ", "date": "2019.06.22", "title": "Кюстендилци отбелязват празника на черешата"}
{"url": "https://www.novinite.bg/articles/177273/Ostava-den-do-reshavashtite-povtorni-izbori-v-Istanbul", "text": "Днес в Истанбул е ден за размисъл. Утре в най-големия турски град ще се проведат повторните местни избори, предаде БНТ. В предварителните проучвания кандидатът на основната опозиционна Народно-републиканска партия Екрем Имамоглу води с около 5% пред бившия премиер, издигнат за кмет от управляващите - Бинали Йълдъръм.През март Имамоглу спечели вота и беше кмет на Истанбул 18 дни, но след намеса на президента Реджеп Ердоган резултатите бяха анулирани, а вотът - насрочен отново за юни. Истанбул е най-големият турски град и финансов център на страната, откъдето преди 2 десетилетия започна голямата политическа кариера на президента. През март Ердоган загуби 7-те най-големи турски града. Ако загуби отново, според анализатори, ще понесе тежко политическо поражение.", "date": "2019.06.22", "title": "Остава ден до решаващите повторни избори в Истанбул"}
{"url": "https://www.novinite.bg/articles/177281/Prezidentat-V-pastrata-palitra-na-balgarskiya-folklor-shopskiyat-ima-svoeto-yarko-i-nezamenimo-myasto", "text": "В пъстрата палитра на българския фолклор шопският има своето ярко и незаменимо място. Той е уникална сплав от мъдрост, хумор и темперамент в музикалните ритми, в красивите носии и в езика. Това заяви президентът Румен Радев в приветствието си пред участниците в 50-ото юбилейно издание на фестивала „Шопският празник е традиция“, който се провежда в град Елин Пелин. Тазгодишното издание на фестивала се провежда под патронажа на държавния глава. В историята на нашата национална култура народното творчество е сред най-живописните и скъпоценни страници, заяви Румен Радев и подчерта, че то е огледало на огромното богатство от чувства и образи, разкриващи устойчивите житейски и нравствени ценности на българите.Президентът изтъкна, че със своята пиперливост шопският език е пример за това, че хуморът и сатирата не само хвалят, но и учат, защото народното творчество показва жизнеността на българския дух и традиции. „Нека не забравяме, че самокритичността и самоиронията са отличителна черта на свободния и просветен ум на непреходната мъдрост. Те показват жизнеността на народното съзнание да изисква справедливост и хармония в ежедневния човешки бит и обществените отношения“, каза още Румен Радев.Държавният глава  поздрави участниците и организаторите на фестивала за енергията, с която допринасят за завръщането, възхода и утвърждаването на традициите, които са ни съхранили от векове като народ, идентичност и самосъзнание. „Пожелавам ви след този и всеки следващ празник да се множат почитателите на вашия красив град, на шопския фолклор и на българското народно творчество“, заяви президентът в приветствието си пред участниците във фолклорния празник. ", "date": "2019.06.22", "title": "Президентът: В пъстрата палитра на българския фолклор шопският има своето ярко и незаменимо място"}
{"url": "https://www.novinite.bg/articles/177286/Balgari-i-rumanci-tragnaha-kam-Garciya-zadrastiha-balgarskite-GKPP-ta", "text": "Интензивен е трафикът на българо-румънската граница на ГКПП \"Дунав мост-Русе\" на вход за леки автомобили. На ГКПП \"Кардам\" и ГКПП \"Дуранкулак\" движението също е натоварено, съобщават от “Гранична полиция”. Информацията за трафика на българските гранични контролно-пропускателни пунктове е към 13:00 часа.На българо-гръцката граница на ГКПП \"Кулата\" трафикът е силно интензивен за леки автомобили на изход. Причината е предимно в отиващите на почивка в Гърция българи, за които това отдавна е традиция, но и румънци, които от няколко години все по-често прекарват летните си отпуски в южната ни съседка.В същото време на българо-сръбската граница, българо-македонската, българо-турската граница трафикът е нормален на всички гранични контролно-пропускателни пунктове.", "date": "2019.06.22", "title": "Българи и румънци тръгнаха към Гърция, задръстиха българските ГКПП-та"}
{"url": "https://www.novinite.bg/articles/177271/Dneven-horoskop-za-sabota", "text": "Ще имате изключително интензивен ден. Ще получите много информация, но всичко това е добре. Ще срещнете пречка по пътя си, но тя в никакъв случай няма да ви спре. Използвайки креативността си, ще намерите решение.Днес мозъкът ви ще бъде пренатоварен. Ще трябва да свършите много неща, което ще ви изтощи емоционално. След натоварения ден днес, планирайте неделята само за почивка и приятни занимания.Фокусирайте се върху простите удоволствия в живота днес. Прекарайте малко време с любимите си хора, отидете на разходка из природата или прочетете хубава книга. Днес ще осъзнаете, че щастието е в малките неща.Представителите на останалите зодии могат да намерят дневния си хороскоп  ", "date": "2019.06.22", "title": "Дневен хороскоп за събота"}
{"url": "https://www.novinite.bg/articles/177280/Zapochva-nova-kampaniya-za-nasarchavane-na-turizma", "text": "Министерството на туризма стартира инициативата „Денят за вас“, която ще започне с участието на община Бургас на 25 юни. Проектът предвижда в един ден през лятото всички музеи и други туристически обекти на територията на съответната община да са с вход свободен.Целта е по този начин да се привлекат повече посетители заради културно-историческите забележителности и атракциите в района. Така ще бъде надграден и обогатен основният морски туристически продукт и гостите и жителите на общината ще могат да се запознаят с богатото наследство в съответния регион.„Денят за вас” е част от инициативите на Министерството на туризма в сътрудничество с бизнеса и местните власти за стимулиране на вътрешния туризъм. Това е един от фокусите в работата ни през 2019 г., обявени в началото на годината с посланието „Естествено в България”.Община Бургас първа ще отвори вратите на музеите си като част от инициативата. На 25 юни (вторник) с вход свободен ще са 10 емблематични туристически обекта за морската община. Авиомузей Бургас, Къща музей „Петя Дубарова“, Музей на остров „Св. Анастасия“, Исторически музей, Етнографски музей, Археологически музей, Природонаучен музей, Туристически комплекс „Акве Калиде“, Културен център „Морско казино“ и Бургаска художествена галерия „Петко Задгорски“ ще посрещат безплатно туристи през целия ден. Всички желаещи да посетят атракциите могат да намерят повече информация за работното време и точните адреси на официалната страница на община Бургас.В инициативата „Денят за вас“ ще се включат и редица други морски общини. На 11 юли 2019 г. в Китен посещението на експозицията за подводна археология „Тайни на морското дъно“ също ще бъде безплатно за гостите и гражданите на града. Община Приморско, която ще се присъедини към проекта на 2 септември 2019 г., е анонсирала, че ще отвори следните туристически обекти на своята територия за свободен достъп на туристи: Тракийско скално светилище „Бегликташ“, Исторически музей-Приморско, Експозиция „Българската Ясна поляна“, с. Ясна поляна. В Поморие „Денят за вас“ ще се проведе на 6 септември с атракциите Исторически музей Тракийска гробница и Музей на солта. На 21 септември обектите към Исторически музей-Балчик също ще бъдат с вход свободен. Инициативата е отворена и към нея могат да се присъединят и други общини както по Черноморското крайбрежие, така и във вътрешността на страната.  ", "date": "2019.06.22", "title": "Започва нова кампания за насърчаване на туризма"}
{"url": "https://www.novinite.bg/articles/177270/Kandidat-jurnalistite-v-Sofijskiya-sa-na-usten-izpit-dnes", "text": "Устният изпит по журналистика се провежда в Софийския университет \"Св. Климент Охридски\". Той протича под формата на събеседване на изпитните комисии с кандидат-студентите. На тях ще бъдат задавани едни и същи въпроси с цел обективност на оценките и съпоставимост на знанията.До устен изпит по журналистика се допускат кандидат-студентите, получили оценка на писмения изпит по журналистика не по-ниска от среден.  ", "date": "2019.06.22", "title": "Кандидат-журналистите в Софийския са на устен изпит днес"}
{"url": "https://www.novinite.bg/articles/177289/Hertz-Autotehnika-za-3-ta-poredna-godina-blagodari-na-klientite-si-s-pishtno-lyatno-parti", "text": "Водещата лизингова и рент-а-кар компания превърна в традиция лятното си Thank you party за всички корпоративни клиенти и техните служители, които управляват автомобили на Hertz/Аутотехника. Гост звездата Графа забавлява публиката през цялата празнична вечер, а Ива Екимова изпълни с обаяние сцената на Hertz.„Бихме искали да благодарим на всички, че за трета поредна година празнуваме нашето партньорство, щастливи сме, че именно вие сте нашите клиенти – водещите компании на България. Ние от Hertz смело може да заявим, че сме тук, за да ви отведем там, където пожелаете, затова мечтайте смело, изискавайте от нас, ние сме тук, за да отговорим на Вашите очаквания. Hertz е повече от рент-а-кар и лизинг услуга, Hertz е доверие, градено с годините опит и неуморен труд. Hertz е бенч марк и гаранция за качество на предлаганата услуга“, приветства гостите на събитието Елена Калабакова – маркетинг мениджър на Hertz/Аутотехника.За мениджмънта на компанията всеки един ползвател на услугата е важен. Ние дълбоко вярваме, че дълготрайните бизнес отношения се градят преди всичко на междуличностното доверие и усещане за сигурност.„Здравейте, Бих искал да поздравя лично всеки един от Вас и да Ви благодаря, че толкова специални хора като Вас уважиха нашето събитие. За трета поредна година правим това събитие, за да изразим нашата дълбока признателност към всички наши лоялни клиенти и партньори.Искам да напомня, че това е различно парти, което е не само за мениджърският състав, а преди всичко за потребителите на услугата, които имат преки впечатления и контакт с Hertz и предлаганата услуга. Искам да акцентирам върху няколко ключови събития от последната година• Аутотехника ООД стана част от глобално стратегическо споразумение с Alphabet, компания,която присъства в 28 страни по света и е една от най-големите международни лизингови компании с контролиран автопарк от около 700 000 автомобила.• Сключихме споразумение с международна компания за цялостно обучение, създаване на трайни и успешни умения за продажби и удовлетвореност• Успешно затвърдихме позицията си на водещ доставчик на услуги по рент-а-кар и оперативен лизинг, като към края на годината компанията ще контролира автопарк от близо 3000 автомобила спрямо 1500 през 2011 година• Амбициозните ни планове за тази година са да закупим над 900 нови автомобила и стартираме процедура по изграждането на нов логистичен и бизнес център.Обещаваме да бъдем все така отговорни към Вас нашите клиенти, като се стремим да подобряваме ежедневно нашата способност да задоволяваме Вашите нужди.Благодаря Ви, че понякога се отнасяте снизходително към дребните грешки и пропуски които допускаме и продължаваме заедно напред, затова че със своята лоялност и подкрепа позволиха за пореден път Херц да е сред лидерите на пазара.Благодарим за това, че сте част от голямото семейство на Херц“, каза Любомир Орачев, Финансов мениджър Hertz/ Аутотехника ООД.Финансовите резултати на Hertz/ Аутотехника са забележителни, като компанията многократно е отличавана с престижни награди и грамоти.„Имаме ръст от 38 % по EBITDA 2018 спрямо 2017, респективно 18 000 000 спрямо 13 000 000 за 2017. Към 2018 балансовата стойност на контролираните превозни средства нараства с 14 % - от 34 000 000 за 2017 на 39 000 000 за 2018 Със 17% нарастват общо активите на компанията без земя – от 41 000 000 за 2017 на 48 000 000 за 2018. Нарастналият обем инвестиции и обороти е финансиран изцяло със наши собствени средства генерирани от дейността на компанията”, заяви от своя страна Любомир Орачев, Финансов мениджър Hertz/ Аутотехника ООД.Аутотехника ООД/ Hertz Lease е първата лизингова компания на пазара в България. Тя развива продуктът оперативен лизинг от 1995 г. насам. Фирмата е официален представител освен на бранда Hertz, така и на още 3 (три) американски марки за рент-а-кар –Thrifty Car Rental, Dollar и FireFly и официален представител на SEAT - автомобили, резервни части и аксесоари.Компанията осигурява всички аспекти на услугите за наемане на автомобили - от краткосрочен Leisure / Business ориентиран Rent a Car до най-обширните програми за дългосрочно отдаване под наем / оперативен лизинг или управление и продажба на автопарк.Аутотехника ООД/ Hertz Lease е част от AutoHellas ATTE, компания на Theodoros Vassilakis Group, най-големият франчайз на Херц рент-а-кар в Европа. Аутохелас АТЕЕ има представителства в 6 държави в Европа освен в Гърция – България, Румъния, Сърбия, Кипър, Черна гора и Украйна и управлява флийт от над 35 000 пътни превозни средства.Vassilakis Group включва и авиокомпаниите Aegean Airlines и Olympic Air.", "date": "2019.06.22", "title": "Hertz/Аутотехника за 3-та поредна година благодари на клиентите си с пищно лятно парти"}
{"url": "https://www.novinite.bg/articles/177283/Jilishtna-sgrada-gorya-v-centara-na-Parij-trima-zaginaha", "text": "Мощен пожар в жилищна сграда в централната част на Париж взе три жертви. Един човек е в критично състояние, съобщава АФП, предаде БНР. 27 души са били прегледани заради вдишването на отровен дим от пожара. Състоянието им е стабилно, съобщиха медициснки източници.Единият от загиналите е починал, след като е скочил от прозорец на 6-етажната сграда, разположена в 11-и район на френската столица. В партерното пространство на зданието се помещават ресторант и хамам, посочи говорител на пожарните служби.Огънят е пламнал рано в събота сутрин. Около 200 пожарникари в продължение на близо 4 часа гасиха пламъците. Причините за инцидента се изясняват.", "date": "2019.06.22", "title": "Жилищна сграда горя в центъра на Париж, трима загинаха"}
