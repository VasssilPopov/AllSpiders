{"url": "http://www.novinite.bg/articles/157318/Podpiska-no-i-dve-obvineniya-za-d-r-Dimitrov", "text": "Две обвинения ще бъдат повдигнати на пловдивския лекар Иван Димитров - за причиняване умишлено смъртта на Жоро Джевизов-Плъха при превишаване пределите на неизбежна отбрана и за незаконно притежаване на огнестрелно оръжие и боеприпаси. Наблюдаващият прокуроро ще внесе и искане за изменение на мярката му за неотклонение от „задържане под стража“ в „подписка“, тъй като няма опасност Димитров да се укрие. Това каза окръжният прокурор Румен Попов по време на брифинг на Окръжна прокуратура-Пловдив за разследването срещу лекаря, обвинен в убийството на крадец, предаде БГНЕС.Случаят предизвика масови протести в редица български градове през последните дни. „Фактите, върху които се упражняваха какви ли не политици, колеги, медии, не бяха такива, каквито ви бяха изнесени. В прессъобщението на прокуратурата пишеше, че заподозреният е задържан за 72 часа. В момента явно е удобно прокуратурата да е виновна за какви ли не обвинения. Крадецът/пострадалият, действително е крадец, твърдеше се, че той е влязъл в дома на лекаря. Твърдеше се, че с него е имало съучастник. Твърдеше се, че оръжието е на пострадалия/убития или на неговия съучастник. Твърдеше се, че семейството на задържания са били в дома“, отбеляза прокурор Попов.Той съобщи, че по случая са разпитани над 15 свидетеля. Установено е, че към момента на извършения опит за кражба от страна на убития в жилището на обвиняемия не са били нито съпругата, нито двете му деца. Това се установява от показанията на убития. Не е имало какъвто и да е съучастник на крадеца. Опитът за кражба е извършен в гаража в двора на кооперацията, подчерта прокурор Попов. „При така изнесената фактология от нас, категорично е установено, че изстрелите и настъпилия сблъсък между обвиняемия и крадеца са били възпроизведени в двора на кооперацията, тоест категорично се изключва жилището“, заяви прокурорът. „При извършения опит за кражба, след като е проникнал в гаража на обвиняемия, поне 30 минути самият обвиняем е наблюдавал без да бъде съобщено на органите на реда. След което обвиняемият слиза да преустанови кражбата с незаконно притежавания от него пистолет „Валтер”, заяви прокурор Румен Попов. Последвал е сблъсък, след това така известният Жоро Плъха е хвърлил по д-р Димитров различни предмети – метална тръба, табела, нож, който в последствие е открит в дома на обвиняемия и не е бил в притежание на крадеца. Обвиняемият е съобщил, че първо е бил нападнат с метална тръба, втори път, че по него е била хвърлена метална табела. След прострелването, до изпразването на целия пълнител, крадецът избягва, каза още прокурорът.След това от прокуратурата обясниха, че не е ясно дали лекарят е „изпразнил целия пълнил”. Какви са действията на обвиняемия (д-р Иван Димитров) след извършване на деянието, продължи с подробностите по разследването прокурор Попов: Лекарят звъни на свой приятел и го моли за помощ за заличаване на следите от местопрестъплението – събиране на кръв, събиране на гилзите, укриване на огнестрелното оръжие. Обвиняемият е направил пълни самопризнания за притежавания от него незаконен „Валтер”. След като с приятеля му почистват, доколкото могат, местопрестъплението, има ново обаждане към приятел на обвиняемия, който укрива огнестрелното оръжие. Обвиняемият е отказал да съобщи на 112, заяви прокурор Попов.При последвалия първоначален разпит, лекарят е заявил пред органите на реда, че не знае за какво става въпрос. При претърсването на дома му са открити и други незаконни боеприпаси, казаха от окръжната прокуратурата. На брифинга съобщиха още, че действително убитият Жоро Плъха е нанесъл порезна рана по крака на обвиняемия, но не може все още да се установи с какъв предмет. Установен факт е, че крадецът/убитият е бил сам.Същият, типично за един рецидивист, е бил „въоръжен” с необходимите инструменти за извършване на кражба – отвертка и нож. Те са открити в дрехите на убития, без да са били извадени, каза прокурор Попов.Окръжният прокурор заяви още, че при изнесените факти прокуратурата бива поставена да отговаря на въпроси защо е бил задържан за 72 часа обвиняемият. „Прокуратурата никога не се е крила, тя говори, когато има каквото има да каже. Не сме длъжни, а и нямаме никакво основание в рамките на 24 часа да кажем как върви едно разследване. Хората, разбира се, имат основание да протестират, но първо трябва да бъдем чути. И още: законите - дали са съвършени или несъвършени, прокуратурата не може да каже. Законите се коват в Народното събрание“, заяви прокурор Попов.На брифинга съобщиха още, че първоначалното обвинение по чл. 115, повдигнато на Иван Димитров, е изменено с обвинение по чл. 119 в причиняване умишлено смъртта на Жоро Джевизов-Плъха при превишаване пределите на неизбежна отбрана. На Димитров ще му бъде повдигнато и обвинение за незаконно притежаван пистолет. Днес наблюдаващият прокурор ще внесе искаме да му бъде изменена мярката му от задържане под стража в подписка.", "date": "2018.03.06", "title": "Подписка, но и две обвинения за д-р Димитров"}
{"url": "http://www.novinite.bg/articles/157319/Borisov-nastoyava-Rumaniya-da-vzeme-merki-sreshtu-opashkite-na-Dunav-most", "text": "Министър-председателят Бойко Борисов поиска бърза намеса от страна на Румъния, за да бъде решен проблемът с образуването на опашки от ТИР-ове на ГКПП-Русе. Това стана по време на телефонен разговор с румънския премиер Виорика Дънчила. Тя пое ангажимент пред българския премиер още днес лично да провери системата за вход и изход в страната, както и възможността за подобряване на организацията и състоянието на цялата инфраструктура, касаеща трафика от румънска страна и да предприеме незабавни действия за облекчаване на трафика през граничния пункт.Двамата обсъдиха и развитието и изграждането на транспортните инфраструктурни проекти в региона, сред които коридорите № 4 и № 9, пристанищната свързаност, Дунавската стратегия, като подчертаха, че тези проекти ще доведат до повече инвестиции, преки бизнес контакти и повече работни места в държавите от тази част на континента. Борисов и Дънчила бяха единодушни, че реализацията на всички регионални проекти са изключително важни и ще бъдат полезни не само за балканските страни, но и за всички държави-членки на ЕС.Премиерът Данчила покани българския министър-председател в Румъния за провеждане на съвместно правителствено заседание, като датата за провеждането му вече е в процес на обсъждане. Бяха отбелязани и положителните резултати от проведените до момента четиристранни срещи на високо ниво между България, Румъния, Сърбия и Гърция, като румънският министър-председател подчерта, че следващата среща в този формат, чиито ред на домакинство е на Румъния, вече е в процес на организация.Виорика Дънчила поздрави българския министър-председател за успешното водене на председателството на Съвета на ЕС, като отличи приоритетната тема за приобщаване на страните от Западните Балкани.", "date": "2018.03.06", "title": "Борисов настоява Румъния да вземе мерки срещу опашките на \"Дунав мост\""}
{"url": "http://www.novinite.bg/articles/157311/VMRO-s-gotovi-predlojeniya-za-promyana-na-Nakazatelniya-kodeks", "text": "Готови сме с нови текстове за неизбежната отбрана в Наказателния кодекс и ще ги предложим на партньорите ни в коалиция „Обединени патриоти“. Това се казва в позиция на заместник-председателя на ВМРО – Българско национално движение и заместник-председател на ПГ „Обединени патриоти“ Искрен Веселинов, публикувана във „Фейсбук“.От партията припомнят, че от години се борят за разширяване на института неизбежна отбрана, което е приоритет и на другите две партии от коалицията. Ето защо нарочните промени в НК са заложени и в програмата на Обединени патриоти за 44-тото НС. Случаят с д-р Димитров, който уби Жоро Плъха в опит да защити собствеността си, е просто поредният пример, че моментът да се настоява за твърдост е настъпил, отбелязват от ВМРО.От партията допълват, че работят с експерти в областта на наказателното право и имат готови текстове, които при съгласие от страна на коалиционните партньори в ОП могат да бъдат внесени още днес.„Случаят с доктор Иван Димитров от Пловдив, убил циганин, проникнал в имота му и нападнал го с нож, е само поредният, който поставя въпроса за пределите на неизбежната отбрана. ВМРО, а по-късно и другите формации, които днес сме Обединени патриоти, от години предлагаме това. Не говорим само за нападение в дома ти или за нападение, заплашващо живота ти – нима, ако нападението застрашава да те осакати (например пребиват те с колове) е по-добре. Или, ако банда маргинали опитват да изнасилят момиче...“, коментира Веселинов.„Въпросът с промени в Наказателния кодекс стоеше в програмата ни за тази парламентарна сесия. Гледаме на него не като на хрумка, предизвикана от инцидент, а като сериозен законодателен процес. Основен е за нас, патриотите, заради ширещата се циганска престъпност. Явно страхът от закона не спира тези хора, дано поне страхът за живота им има възпиращо въздействие. Знам, че не бива да се връщаме към правото на Дивия запад, а да се намери нужният баланс и справедливост, което е много трудно. Имаме обаче текстовете, изготвени от експерт, които днес ще предложа на парламентарната ни група“, казва още Веселинов. ", "date": "2018.03.06", "title": "ВМРО с готови предложения за промяна на Наказателния кодекс"}
{"url": "http://www.novinite.bg/articles/157320/Simeonov-i-Reformatorite-obsadiha-sdelkata-za-ChEZ-i-promenite-v-zakona", "text": "Вицепремиерът Валери Симеонов обсъди предложения за промени в Закона за енергетиката с представители на Реформаторския блок. На срещата присъстваха председателят на СДС Божидар Лукарски, както и Петър Москов и Димитър Бъчваров от Националния съвет на Реформаторския блок. Обсъден беше законопроект за изменение и допълнение на Закона за енергетиката, който разширява и дава правомощия на ДАНС да контролира продажбата на дялове в ключови за българската енергетика предприятия. Законодателните изменения, предложени на срещата, са мотивирани от обществените очаквания относно продажбата на 67% от групата дружества „ЧЕЗ България“ на „Инерком България“.Вицепремиерът Симеонов се ангажира да обсъди проекта за законови изменения на коалиционен съвет на „Обединени патриоти“ и при постигане на консенсус, да го предостави на коалиционния съвет на управляващата коалиция.", "date": "2018.03.06", "title": "Симеонов и Реформаторите обсъдиха сделката за ЧЕЗ и промените в закона"}
{"url": "http://www.novinite.bg/articles/157289/Vremeto-dnes-oblaci-i-dajd", "text": "Днес ще преобладава облачно време. Ще има превалявания от дъжд, а в северозападните райони ще превали и сняг - това е прогнозата на Националния институт по метеорология и хидрология към БАН.В сутрешните часове на места в равнините ще е мъгливо, а през деня ще има и временни разкъсвания на облачността. Ще духа слаб до умерен вятър от юг-югозапад, в северните райони – от изток. Максималните температури ще са в широки граници – между 3° и 8° в Северна, и от 11° до 16° в Южна България, в София около 13°. Атмосферното налягане е по-ниско от средното за март и през деня още ще се понижи.Над Черноморието ще е предимно облачно с валежи от дъжд в часовете преди обяд. Сутринта ще духа до умерен източен вятър, след пладне ще се ориентира от югозапад. Максималните температури ще са от 6-7° в северните, до 12-13° в южните райони. Температурата на морската вода е 5-7°. Вълнението на морето ще бъде 2-3 бала, след обяд ще се усили до 4.Над планините ще е предимно облачно с превалявания от дъжд, над 1800-2000 метра от сняг. Ще духа умерен югозападен вятър, който вечерта ще се усили. Ще е по-топло с максимална температура на височина 1200 метра – около 10°, на 2000 метра – около 3°.", "date": "2018.03.06", "title": "Времето днес - облаци и дъжд"}
{"url": "http://www.novinite.bg/articles/157290/Konsulat-ni-v-Odrin-otmenil-programata-za-3-mart-MVnR-iska-obyasneniya", "text": "Министерството на външните работи поиска обяснение от генералния консул в Одрин Васил Вълчев относно решението му да отмени празничната културна програма на 3 март, съобщиха от пресцентъра на МВнР.Във връзка с медийни публикации относно отбелязването на Националния празник 3 март в Одрин, Министерството на външните работи заяви, че не е съгласувало речта на генералния консул Васил Вълчев и отмяната на участието на танцовия състав. От там припомнят, че в посолството ни в Анкара беше проведен прием на 1 март с представителство на най-високо ниво от приемащата държава начело с вицепремиера Фикри Ъшък. В Генералното консулство в Истанбул на 2 март близо 600 души уважиха тържествата по случай националния ни празник, които завършиха с голямо хоро.МВнР изиска обяснения от генералния консул Васил Вълчев, като той е аргументирал решението си така:„В памет на загиналите на 1 март турски войници в операция „Маслинова клонка”, на 3 и 4 март в Република Турция са били отменени всички културни прояви, а в джамиите са отслужени заупокойни литургии, затова съгласно дипломатическия протокол реших да призова за минута мълчание и да отменя културната програма. По отношение на боевете на Шипка призовах единствено за почитане на паметта на загиналите наши сънародници.”Всички обстоятелства ще бъдат изяснени в следващите дни в тясна комуникация с Вълчев, отбелязват от МВнР.", "date": "2018.03.06", "title": "Консулът ни в Одрин отменил програмата за 3 март, МВнР иска обяснения"}
{"url": "http://www.novinite.bg/articles/157324/BSP-iska-proverki-za-ChEZ-ot-privatizaciyata-do-sdelkata-s-Inerkom", "text": "БСП внесе три сигнала до Главния прокурор за сделката по закупуването на ЧЕЗ от „Инерком“. „Настояваме да се провери произходът на средствата, с които „Инерком” кандидатства за купуването на  ЧЕЗ. Да се провери и сделката по приватизацията на ЧЕЗ, която се е състояла  в два етапа, през 2004 и 2012 г.” Това каза зам.-председателят на ПГ на „БСП за България” Крум Зарков преди да внесе сигналите в прокуратурата.Според него продажбата на 33% от дружеството от първото правителство на Бойко Борисов се случва в нарушение на стратегически документи на държавата. „Нарушени са два документа и основно Стратегията за приватизация на ЕРП, където ясно е записано, че страната ни трябва да запази поне 33% от тях, за да може да знае, какво се случва там”, коментира още Зарков.Левицата настоява да се провери законосъобразността на двете сделки. „Искаме отговор на въпроса- какво се е случило с досъдебно производство, което прокуратурата е образувала през 2013 г. срещу неизвестен извършител, служител на ЧЕЗ – България. Той е бил разследван за недостатъчно грижи при управлението и стопанисването на дружеството, което е довело до големи щети”, заяви още Зарков. ", "date": "2018.03.06", "title": "БСП иска проверки за ЧЕЗ от приватизацията до сделката с \"Инерком\""}
{"url": "http://www.novinite.bg/articles/157305/Ramadan-Atalaj-ot-DPS-Iskame-demontaj", "text": "В студиото на NOVA Рамадан Аталай от ДПС заяви, че ситуацията в Пловдив около убийството на Жоро Джевизов – Плъха показва, че властите не се справят с подобни проблеми.„От политическа гледна точка можем да допуснем, че се прави опит да се отвлича вниманието от предишните скандали”, каза той. Той разкритикува управляващите, че са оставили „улицата”, да управлява една кризисна ситуация, каквато е случаят в Пловдив.Той направи сравнения с шесторното убийство от Нови Искър с убийството на крадеца от Пловдив, казвайки, че в единия случай полицията и прокуратурата са информирали непрекъснато обществото за последните факти.Аталай заяви, че големите теми в момента са ЧЕЗ, здравната каса и други подобни. Той не пропусна да разкритикува и често използвания от медиите израз „сараите на ДПС”, като каза, че с това в последните години се прави „голяма политика”.„Движението за права и свободи няма да смени курса да поддържа стабилността и сигурността в държавата. Това, че управляващите не могат да предложат сигурност и стабилност, не означава, че Движението за права и свободи е тръгнало да създава напрежение”, каза Аталай.Той заяви, че в държавата има нестабилност, която произтича от управляващата коалиция и особено от „Обединени патриоти”.„Искаме демонтаж” на тези, които „не са готови да управляват”, каза представителят на ДПС. Според него управляващите изпитват страх и паника от това, което „може да им се случи, което се е случило и през 2013-та година”.„Всяка опозиция се стреми към властта. Второ, Движението за права и свободи смята стабилността на държавата за по-важна, отколкото каквито и да е избори. Дали ще има избори не е решение на Движението за права и свободи, а самата обстановка подсказва”, заяви Аталай за плановете на ДПС.Във връзка с продажбата на ЧЕЗ от коалиционното правителство на НДСВ и ДПС преди години, Аталай заяви, че преди въпросната сделка, загубите на дружеството са били над 30 %, докато сега са под 10.„Една от основните причини за приватизацията беше, че държавата не може и няма как постоянно да определя цените на доставката на електроенергия. Ако върнем обратно, държавата да застане начело, тогава ще видите, че протестите, които ежемесечно могат да се проявят, ще са пред сградата на Министерския съвет. Нито едно управление няма да издържи на такъв натиск, защото когато си изнесъл контрола извън държавното управление, обществото е спокойно и знае, че то се контролира от един независим политически орган”, каза Аталай за приватизацията на ЧЕЗ и другите ЕРП-та.Той заяви, че на последното събиране на ДПС, Ахмед Доган е изразил загриженост за сигурността на държавата, както и за това как партията да стигне до гражданите.За тези, които напуснаха на ДПС, вливайки се в ДОСТ, Аталай заяви, че Централният съвет на движението е решил, че всеки, който желае да се върне в редиците на партията, е добре дошъл.Той изрази възгледите на ДПС и за казуса с АЕЦ „Белене”. „Движението за права и свободи казахме, че ако нямаме енергийна стратегия, която да определи каква енергия и от какви източници ни трябва, ще изпаднем пак в онази ситуация дали да построим Белене или не”, каза той.„Народното събрание има мораториум за строителство на Белене”, каза той и призова премиера Борисов да „внесе в НС решение какво ще се прави с Белене”.", "date": "2018.03.06", "title": "Рамадан Аталай от ДПС: Искаме демонтаж"}
{"url": "http://www.novinite.bg/articles/157326/Tejka-katastrofa-mejdu-avtobus-i-djip-ima-dve-jertvi", "text": "Тежка катастрофа с двама загинали по пътя между Варна и Добрич в района на село Зорница. Сигналът за пътнотранспортното произшествие е подаден около 14 часа. По първоначални данни, при възникналия пътен инцидент между автобус и джип са загинали двама, пътуващи в лекия автомобил.Предстои извършването на оглед на местопроизшествието. На място са полицейски екипи. Движението в района временно е спряно и в двете посоки. До приключване на процесуално- следствените действия обходният маршрут е през село Новаково. ", "date": "2018.03.06", "title": "Тежка катастрофа между автобус и джип, има две жертви"}
{"url": "http://www.novinite.bg/articles/157300/Uchitelka-obvinena-v-poboj-nad-dete-Bez-vina-me-izkaraha-izverg", "text": "Учителката от Панагюрище Павлина Ерова, която през септември миналата година беше обвинена от родители, че е пребила сина им, твърди, че детето не е бито, и че с пръст не го е пипнала. По думите й, без вина я представят като изверг, а половин година след случилото се никой не я е потърсил, за да чуе нейната гледна точка. Огорчена е от изявленията на семейство Налбантови по време на родителските протести в Пазарджик и Пловдив.Педагожката разказва още, че в деня на инцидента – 5 септември 2017 година, е била удряна и заплашвана с убийство от дядото на момченцето. Родителите са завели дело срещу нея, но не за морално възмездие, както твърдят, а за 5 000 лева. По думите й, е лъжа и твърдението на семейството, че е наградена за пенсионирането си – тя още не се е пенсионирала, напуснала е работа след случая и е безработна.Павлина Ерова и досега настоява, че Красимир, който тогава бил на 2 години и 3 месеца, не е бит, а нахапан от по-голямо момченце, с което били заедно в сборна група. От всички в градината малкият познавал само баткото и през целия ден двамата били заедно.По време на игра Краси седнал на скута на по-голямото дете, обърнат с лице към него. Учителката предполага, че тогава е станало ухапването. Хлапетата обаче били спокойни и резултатът бил забелязан доста по-късно. Веднага била повикана директорката, наложили синините с мокри кърпи, намазали ги с олио. По думите на Ерова, Краси не е плакал нито през деня, нито при тръгването си следобед.Тя твърди, че останала след приключване на смяната си именно за да обясни на близките му какво и как се е случило. Дошли да го вземат родителите на майка му. След разговора приели нормално нещата и си тръгнали. Малко по-късно обаче в градината нахлули другият дядо и бащата на пострадалото дете. Вдигнали скандал по-възрастният мъж дори ударил учителката и я заплашил с убийство.Учителката казва още, че 6 месеца е мълчала, защото не е имала право да коментира до приключване на проверките на прокуратурата. Едната, по жалбата на родителите, е прекратена на 29 декември 2017 година поради липса на доказателства кой точно е извършителят. Другата, по сигнала на Ерова за нападението на работното й място, още не е завършила.Предстои и съдебното дело по тъжбата на Налбантови срещу педагожката. По думите й, искът не е морален, както те твърдят, а само финансов – за 5 000 лева.Обвинената в побой педагожка категорично подкрепя идеята за видеонаблюдение в детските градини. В нейния случай от записите близките на Краси са щели да видят какво точно се е случило. Но пък с всички рискове шамарите да отнесе по-големият батко, което е още по-неприемливо.Павлина Ерова също има предложения за реформи в образованието, след които агресията би намаляла. Както родителите проучват при какъв учител си записват децата и избират, така да могат и педагозите да правят свои проверки и да преценяват дали да рискуват с дадено дете. ", "date": "2018.03.06", "title": "Учителка, обвинена в побой над дете: Без вина ме изкараха изверг!"}
{"url": "http://www.novinite.bg/articles/157325/Otvoriha-patya-Sofiya-Samokov-svlachishte-zatvori-Mezdra-Botevgrad", "text": "Пътят между София и Самоков вече е отворен. Това се случи около 14:00 ч. днес, след като всички паднали на платното скални късове и земна маса бяха отстранени. Така движението бе пуснато и в двете посоки.Поредното срутване обаче блокира друг главен път – Е-79 в участъка между Мездра и Ботевград в района на Ребърково. Там временно движението на тежкотоварни автомобили, пътуващи от София за Видин и Румъния, е ограничено. ТИР-овете трябва да се движат по следните обходни маршрути:- Път I-6 София – Карлово – Гурково, път II-55 през Прохода на Републиката, ГКПП Русе.- Път II-16 София – Своге - Ребърково, път I-1 Ребърково – Ботевград, след което по път I-3 към Плевен или по път I-4 към Велико Търново.", "date": "2018.03.06", "title": "Отвориха пътя София-Самоков, свлачище затвори Мездра-Ботевград"}
{"url": "http://www.novinite.bg/articles/157330/Zadarjaha-chetirima-za-iznasilvane-na-jena-v-Sofiya", "text": "Четирима души са задържани в София за групово изнасилване. Тежкото престъпление е извършено миналата неделя.Под ръководството и надзора на Софийска районна прокуратура е образувано и се води досъдебно производство срещу Йордан Иванов, Ивайло Ценов, Илиян Кръстанов и Атанас Мечев, за това че в ранните сутрешни часове на 04.03.2018 г., в гр. София, ул. „Нарцис“ 34, в заведение „Воеводска среща“, в помещение, обособено на приземния етаж, в съучастие, като извършители са се съвкупили с лице от женски пол – Р., като я принудили към това със сила и заплахи.Описаното деяние представлява извършено престъпление по чл. 152, ал. 3, т. 1, вр. ал. 1, т. 2, вр. чл. 20, ал. 2, вр. ал. 1 НК.Предвид високата обществена опасност на деянието и на извършителите, на 05.03.2018 г. дежурен прокурор е постановил задържането им за срок до 72 часа, като е разпоредено привеждането им в сградата на СРС на 08.03.2018 г. - за разглеждане на искане за вземане спрямо тях на мярка за неотклонение „Задържане под стража“.", "date": "2018.03.06", "title": "Задържаха четирима за изнасилване на жена в София"}
{"url": "http://www.novinite.bg/articles/157286/Shte-ostane-li-v-aresta-d-r-Ivan-Dimitrov", "text": "Днес изтича 72-часовата мярка за задържане на пловдивския рентгенолог д-р Иван Димитров,арестуван по обвинение в убийството на криминално проявения Жоро Джевизов-Плъха, нахлул в дома му. Прокуратурата може да реши да наложи и друга мярка с оглед доказателствата – да го пусне под домашен арест или да наложи мярка подписка. Недоволството срещу задържането на д-р Димитров продължава да расте. Вчера за втори път граждани се събраха в Пловдив, за да изкажат подкрепата си за него. Протести имаше и в други градове – София, Варна и Стара Загора. Навсякъде хората се включиха в подписка с искане за освобождаване на д-р Димитров, а също и за промени в Наказателния кодекс, касаещи неизбежната самоотбрана.Жоро Джевизов-Плъха е с богато криминално минало, с няколко присъди за кражби.Близките на убития твърдят, че Джевизов не е влизал в дома на лекаря. Във фаталната нощобикалял кофите за смет. Според съпругата му – Надежда Стоева, той не бил крадец. Вторият мъж на майката на убития пък обясни, че присъдите, които Георги имал, били три, а не девет. Разследването до момента е в активна фаза. Извършени са огледи на местопрестъплението, разпитани са множество свидетели.Назначена е тройна съдебно-медицинска експертиза.", "date": "2018.03.06", "title": "Ще остане ли в ареста д-р Иван Димитров"}
{"url": "http://www.novinite.bg/articles/157323/Hvanaha-italianec-s-37-kg-heroin-na-Dunav-most", "text": "Митнически служители задържаха над 37 кг хероин в автомобил с италианска регистрация. Колата, управлявана от албански гражданин, постоянно пребиваващ в Италия, се явила на трасе „Изход\" на ГКПП-Дунав мост 1 на 5 март 2018 г. сутринта.  Митническите инспектори от отдел „Борба с наркотрафика\"  на Митница Русе я насочили за щателна проверка, въпреки че шофьорът, който пътувал сам, декларирал, че пренася само лични вещи.  При огледа на автомобила митническите служители установили някои нехарактерни изменения в конструкцията на пода на автомобила. В тайниците те намерили общо 68 пакета с бежово прахообразно вещество. Всеки от пакетите е с приблизително тегло 550 грама. Направеният полеви наркотест показал, че веществото е хероин.За случая е уведомен разследващ митнически инспектор и дежурен прокурор от Окръжна прокуратура-Русе. Образувано е дознание. Албанският гражданин, уличен в наркотрафик, е задържан с прокурорска мярка за 72 часа в русенския следствен арест.По предварителни данни стойността на задържания наркотик по цени на съдопроизводството е за над 1 500 000 лева. Взети са проби за лабораторен анализ. ", "date": "2018.03.06", "title": "Хванаха италианец с 37 кг хероин на \"Дунав мост\""}
{"url": "http://www.novinite.bg/articles/157295/Predishna-jertva-na-Plaha-progovori-Izvadih-kasmet", "text": "Казусът в Пловдив разтърси социалните мрежи. Много граждани изразиха желанието си да се чувстват сигурни в собствените си домове. Конкретният повод е убийството на Жоро Джевизов Плъха от известен пловдивски лекар в момент, в който се твърди, че криминално проявеният се е опитвал да обере дома му.Слави Ангелов заяви, че твърде много факти са неизвестни, а от тях зависи съдбата на д-р Димитров.„При тази ситуация с тези протести, беше нормално прокуратурата да излезе с някаква информация през тези два дни, но това не се случи”, каза той. Той заяви, че не е сигурен дали има запис, както и как точно е станало убийството. Според него протестите по никакъв начин не могат да повлияят на решението на прокуратурата.„Проблемът е, че този закон не е достатъчно добър. Този закон се тълкува по различен начин от съда и в последните години съдебната практика показва много случаи, в които хора защитават дома си, намирайки се непосредствено пред апартамента, на някакво стълбище или вход и тнт., но има много такива хора, които влязоха в затвора”, каза той.Една от бившите жертви на Плъха проговори пред NOVA. Милена Петрова разказа, че от полицията са й казали, че единственото, което е спасило нея и семейството й, когато са били ограбени от Плъха, е това, че са спели. Преди осем години семейството й, както и още две други домакинства в Асеновград са станали жертви на Плъха. Той е влязъл в дома на Милена през прозореца в стаята, в която тя спяла и ограбил телефона й, както и бижутата на нейна роднина.„Аз нямам шанс да се защитя срещу този човек”, каза тя. „Какво мога да направя аз срещу един очевидно физически много добре подготвен мъж. Той може да направи всичко. Осъзнах ужаса на това, което ми се е случило, когато го видях за пръв и последен път”, добави бившата жертва на Плъха.Слави Ангелов от своя страна повтори виждането си, че проблемът е в закона.„Можеш да се защитиш в дома си само, ако е проникнато в него с взлом и насилие. Обикновено крадците влизат много тихо и внимателно, ползват сложни инструменти – последна дума на ключарската техника. Влизат много тихо, крада всичко и излизат с идеята никой да не ги види. Явно българските депутати не знаят това нещо, за да заложат изискване за влизане с взлом, за да може човек да защити дома си”, каза той и поясни, че дори престъпник да влезе в дома ни, не можем да се защитим, ако не е нахлул с взлом и насилие.„Защо постоянно търсим баланс, който трябва да защитава насилника, а не жертвата”, попита той, след като каза, че в момента законите за самозащита не са актуални и са от времето на социализма.„Законът не е достатъчно ясен и дава голяма зона за тълкуване от страна на съдиите”, добави той.„Има изискване да отвърнеш на това насилие пропорционално. Тоест трябва да отвърнеш със същата доза сила”, разказа той. „Ако ти си с пистолет, а той е с нож, не можеш да се защитаваш”, каза той за закона. Слави Ангелов разказа за няколко случа, в който жертвите на кражби и насилие, влизат в затвора, след като са се защитили. Той изрази мнение, че законът трябва да се промени и особено „тази точка, в която се обяснява, че трябва да се влезе с взлом и насилие”.„Също така трябва да се види и това изискване за пропорционално отвръщане на агресията”, каза той.", "date": "2018.03.06", "title": "Предишна жертва на Плъха проговори: Извадих късмет"}
{"url": "http://www.novinite.bg/articles/157292/Zrelishten-obir-Otkradnaha-5-mln-dolara-ot-bagajno-otdelenie-na-samolet-v-Braziliya", "text": "Пет милиона долара в брой бяха откраднати от багажното отделение на самолет на Луфтханза, който трябвало да излети за Швейцария от летище близо до бразилския град Сан Пауло, предаде Франс прес, като цитира местната полиция. Зрелищният обир бил извършен в неделя за шест минути от петима мъже, които нахлули на пистата, заплашили служителите по сигурността, откраднали парите и избягали.При обира няма пострадали хора. Бразилските власти не са арестували заподозрени. Крадците се вмъкнали в товарния терминал на летището Виракопос с пикап, облепен с лого, подобно на логото на фирмата, отговаряща за охраната на пистите. Самолетът на Луфтханза кацнал на Виракопос - най-голямото товарно летище в Бразилия, идвайки от международното летище на Сан Пауло, с крайна дестинация Цюрих. Според в. \"Фоля ди Сан Пауло\" откраднатите долари били поверени на фирмата за транспортиране на пари Бринкс. Кражбата на товари процъфтява в Бразилия, но в повечето случаи биват ограбвани тирове, предимно снабдяващи Рио де Жанейро, отбелязва АФП.", "date": "2018.03.06", "title": "Зрелищен обир: Откраднаха 5 млн. долара от багажно отделение на самолет в Бразилия"}
{"url": "http://www.novinite.bg/articles/157327/Bum-na-opitite-za-telefonni-izmami-v-centara-na-Sofiya", "text": "Зачестили са ежедневните и многократни обаждания от измамници на домашни и мобилни телефони на граждани, живущи в пространствата около НДК, бул. „Евлоги и Христо Георгиеви“, бул. „Витоша“, Софийски градски съд, площад „Македония“, „Петте Кьошета“ и бул. „Пенчо Славейков“, предупреждават от Четвърто РУ.При позвъняванията извършителите на престъпленията се представят за полицейски служители и искат съдействие за залавяне на измамници. Разговорите се предшестват или последват от обаждания на лица, които заблуждават жертвите, че са пострадали роднини или са медицински лица. Те искат пари за лечението на пострадалите, като в повече от случаите заявяват, че това е жизнено необходимо за здравето и живота им. Криминалистите подчертават, че когато непознатият се представя за полицейски служител, той иска от гражданите да му предоставят и номера на мобилният си телефон.За да не попаднете в измамна телефонна схема:     - Не давайте на непознати лични данни за Вас и Вашите близки;     - Не съобщавайте номерата на ползваните от Вас и Вашите близки телефони;     - По никакъв начин не давайте /хвърляте през балкона на жилището или оставяте на улицата/ пари и накити на непознатиВ случай на подобни съмнителни обаждания, незабавно позвънете от мобилния си телефон или телефона на съседа Ви на телефон 112 или съобщете в най-близкото полицейско управление. ", "date": "2018.03.06", "title": "Бум на опитите за телефонни измами в центъра на София"}
{"url": "http://www.novinite.bg/articles/157296/Semejstvo-Makron-prieha-v-Elisejskiya-dvorec-modni-dizajneri", "text": "По случай Седмицата на модата в Париж, френският президент Еманюел Макрон и съпругата му Брижит приеха снощи в Елисейския дворец стотина френски и чуждестранни модни дизайнери, за да откроят Париж като град на модата, предаде Франс прес.На президентската маса бяха главната редакторка на американското издание на списание \"Вог\" Ана Уинтър, французите Айдер Акерман и Жан-Пол Готие, италианката Мария Грация Киури, британката Сара Бъртън, американецът Том Браун и ливанецът Ели Сааб. Сред гостите бяха също Сидни Толедано, бивш директор на Диор, Бруно Павловски от Шанел, Стела Маккартни, Кристиан Лубутен и Симон Порт Жакмю.Франс прес отбелязва отсъствието на Карл Лагерфелд и Никола Гескиер - стилистът от Вюитон, който е сътворил редица тоалети на Брижит Макрон - заради участието им в ревю на следващия ден.Френският президент заяви пред гостите: \"Исках през тази Седмица на модата да сте тук. Това е седмица, в която целият свят е в Париж и красотата на модата е пред очите на всички. Много важно беше това официално признание - че Републиката отдава почит на талантите от цял свят и че мнозина творци избраха Париж. Преди няколко седмици приехме във Версай мъже и жени от бизнеса с лозунга \"Choose France\".Същото искам да кажа и на творците като вас: Изберете Франция. Не мога да не изразя почитта си към моята съпруга Брижит, която отстоява френската висока мода и изпитва голямо възхищение към вашата работа\", каза френският президент. ", "date": "2018.03.06", "title": "Семейство Макрон приеха в Елисейския дворец модни дизайнери"}
{"url": "http://www.novinite.bg/articles/157297/Desetki-balgari-sa-jertvi-na-sajtove-fantomi", "text": "Десетки българи стават жертви на сайтове фантоми. Измамените плащат за поръчки в интернет, а получават… нищо. Зад предложенията за оригинални стоки на ниски цени, оказва се, стоят търговци, регистрирани в екзотични държави, посочва NOVA. Организацията на измамите се оказва проста - зад уж европейски онлайн магазини се крият мними търговци, които трудно могат да бъдат открити. Проверка показва, че сайтовете фантоми са регистрирани най-често в Китай, Индия, САЩ и дори Панама. В повечето случаи контакти не са посочени или адресът за връзка не съществува.    Сайтовете фантоми живеят кратко, отбелязват експерти. Те привличат с нереално ниски цени и атрактивни обещания за оригинални стоки. Зад тях обаче се крият най-често китайски ментета или нискокачествена техника, които рядко достигат до потребителите. Ако това се случи, трябва да се плащат допълнителни такси и мита, тъй като идвали от държави, за които не подозираме. Преди да правим поръчки онлайн, трябва да обърнем внимание на някои детайли. На първо място да видим как изглежда сайтът. При направата на измамните личи непрофесионализъм в графичното оформление. Не са посочени всички контакти с търговеца – адрес, телефон, имейл. Липсват и общи условия, както и място за писане на коментари от потребителите. В такива случаи е важно да правим скрийншот за всяка закупена покупка. Така ще можем да претендираме за парите си обратно поне пред банката, издала кредитната ни карта като оспорим плащането. Основанието може да бъде, че до покупка не се е стигнало.През миналата година са проверени почти 2900 онлайн търговци. Нарушения са открити при всяка десета проверка.", "date": "2018.03.06", "title": "Десетки българи са жертви на сайтове фантоми"}
{"url": "http://www.novinite.bg/articles/157304/Bebe-tyulenche-prie-za-svoya-majka-maja-spasil-jivota-mu", "text": "Бебе тюленче прие за своя майка мъжът, спасил живота му. Малкото и неговото братче били намерени съвсем малки от природозащитници в Уругвай. После били настанени в специален приют за животни в тежко здравословно състояние.Един от служителите се грижел толкова всеотдайно за тях, че едното бебе тюленче го приело за своя майка. Природозащитникът ги храни с биберон със специална смес, която да им дава енергия, както и с риба.Гушка ги, а те гальовно отвръщат на ласките му. Освен това мъжът плува с тюленчетата, за да ги приучи на навици, които да им позволят да оцелеят, когато се върнат обратно в природата. Идеята е животинчетата да станат достатъчно силни, за да се справят сами в естествената си среда.", "date": "2018.03.06", "title": "Бебе тюленче прие за своя майка мъжа, спасил живота му"}
{"url": "http://www.novinite.bg/articles/157309/Stachka-na-grackite-jeleznichari-i-taksimetrovi-shofori", "text": "В Гърция във вторник се провежда еднодневна стачка на железопътните работници и деветчасова предупредителна стачка на таксиметровите шофьори. Железничарите протестират срещу приватизацията, а таксиметровите шофьори настояват да се забрани услугата Uber, която позволява на всички водачи без разрешително за таксиметров шофьор да търсят клиенти.Общогръцката федерация на железничарите в понеделник проведе три тричасови стачки, а във вторник спира работа за един ден, за да протестира срещу предстоящата приватизация на компанията Rosco, срещу влошаването на железопътните компании и заради недостига на персонал, се каза в изявление на федерацията.Заради стачката се отменя движението по маршрутите на цялата железопътна мрежа, влаковете от градската железница в Атина, Солун и Патра, както и метрото до станцията до международното летище в Атина \"Елефтериос Венизелос\".Синдикатът на таксиметровите шофьори в Атика SATA във вторник от 8 до 17 часа провежда предупредителна стачка с искане да се спрат \"незаконната дейност\" на Uber в сферата на пътническия превоз. ", "date": "2018.03.06", "title": "Стачка на гръцките железничари и таксиметрови шофьори"}
{"url": "http://www.novinite.bg/articles/157298/Premierat-na-Slovakiya-obvini-prezidenta-che-destabilizira-darjavata", "text": "Политическата буря в Словакия се разрази с още по-голяма сила вчера, след като премиерът Роберт Фицо обвини президента Андрей Киска, че дестабилизира държавата с призива за промени в правителството или за предсрочни избори, предаде Асошиейтед прес. Президентът отправи този призив след убийството на разследващия журналист Ян Куциак и приятелката му и каза, че това са според него възможните начини за преодоляване на сериозната политическа криза.В телевизионно обръщение вчера Фицо не само обвини президента, че се опитва да дестабилизира страната, но и че може би американският милиардер от унгарски произход Джордж Сорос е замесен по някакъв начин, посочва АП. Фицо каза, че Киска и Сорос са се срещнали в Ню Йорк на 20 септември и поиска президентът да обясни защо се е срещнал със Сорос, за какво са говорили и защо не е взел на срещата представител на словашкото външно министерство.Киска победи Фицо на президентските избори през 2014 г., припомня АП. Президентът отвърна на премиера с изявление на кабинета му, че Фицо използва конспиративни теории, за да отвлече вниманието от политическата криза.В последното си недовършено разследване Куциак разкриваше влиянието на италианската мафия в Словакия и възможните ѝ връзки с приближени на Фицо. Журналистът и приятелката му бяха намерени убити на 25 февруари.", "date": "2018.03.06", "title": "Премиерът на Словакия обвини президента, че дестабилизира държавата"}
{"url": "http://www.novinite.bg/articles/157312/Sarbiya-smenya-imeto-na-carkvata-si", "text": "Сръбската църква сменя името си. Тя вече официално ще се нарича Сръбска православна църква – Печка патриаршия. С което посяга и към българското духовно и културно наследство, предаде БГНЕС. Променя се и процедурата за избор на патриарх. Той ще се избира с тайно гласуване с две трети мнозинство на владиците.Град Печ вече не е в границите на Сърбия, а в населеното предимно с албанци Косово. Историята на Печката патриаршия е неразривно свързана с историята не само на Сърбия, но и на България още от самото си създаване. Сред нейните патриарси, особено през османския период /16-17 век/, има много българи. Също така Печката патриаршия е създадена през 1346 г. от цар Стефан Душан с помощта на българския цар Иван Александър и Търновската патриаршия. Тя е основана въз основа на съществувалата от 1219 г. сръбска архиепископия, която на свой ред произлиза от рашката епархия на Охридската българска архиепископия. Печките патриарси се титулуват „Отца и оучителя Сръблем и Блъгаром“, защото под църковната юрисдикция на тази патриаршия, освен целокупните сръбски земи, влизат и западни български земи – Поморавието, Шоплука, а в определени периоди дори и българската светиня – Рилския манастир.В българската историография е прието с понятието Печка патриаршия да се обозначава периода 1557-1766 г. от съществуването на тази православна славянска църква, който пък от великосръбската доктрина се приема като част от историята на Сръбската православна църква. След падането на балканските народи под турско робство тази южнославянска църква е възстановена по инициативи на Мехмед паша Соколович, ислямизиран сърбин от Херцеговина. Печката патриаршия изиграва важна роля за историята на българи и сърби, за воденето на независим духовен живот от Цариградската вселенска патриаршия, за запазването на българската и сръбската християнска и национална идентичност.", "date": "2018.03.06", "title": "Сърбия сменя името на църквата си"}
{"url": "http://www.novinite.bg/articles/157313/Narusheno-primirie-sprya-humanitarnata-pomosht-za-Iztochna-Guta", "text": "Конвоят с хуманитарна помощ, който вчера влезе в сирийския анклав Източна Гута, се е изтеглил. Мисията е била прекратена по-рано заради обстрел.Хуманитарният конвой, предназначен за селището Дума, не успя да предостави цялата предвидена помощ. В селището са влезли около 40 камиона с лекарства и храна, които трябвало да бъдат раздадени на 27 500 души. Девет камиона обаче са останали неразтоварени заради обстрел. Липсата на сигурност за хуманитарните служители е причината да бъде взето решение конвоят да се оттегли, предаде БНТ.„Това няма да е единственият конвой. Планираме още един в четвъртък, 8 март, и се надяваме, че ще можем да предоставим на хората в Източна Гута допълнителна помощ“, отбелязва координаторът на ООН в Сирия Али ал-Заатари.От 9:00 до 14:00 часа всеки ден там е договорено прекратяване на огъня. Хуманитарният конвой не е обвързан с тези часове, а в случая представителите на ООН са организирали превозването на помощта в часовете между 12:00 и 16:00 часа. Това е първата хуманитарна помощ за Източна Гута от седем дни насам. Смята се, че в анклава живеят около 400 хиляди души. ", "date": "2018.03.06", "title": "Нарушено примирие спря хуманитарната помощ за Източна Гута"}
{"url": "http://www.novinite.bg/articles/157321/Kim-Chen-Un-sklonen-da-se-otkaje-ot-yadrenata-si-programa", "text": "Историческата среща между Сеул и Пхенян продължава да бълва добри новини. След като по-рано стана ясно, че при посещението на южнокорейската делегация при Ким Чен Ун е била договорена среща на високо равнище и остава само да се уточни кога и къде, сега се разбира и че Северна Корея е готова да се откаже от ядрената си програма при определени условия. Властите в Пхенян ясно са подчертали, че няма да имат нужда от ядрените си оръжия, ако заплахите за сигурността на страната им бъдат премахнати и получат гаранции за ненападение. Това каза главният съветник по националната сигурност на южнокорейския президент Чунг Ю Йонг след завръщането си от двудневно посещение в Пхенян, предаде АП.Лидерът на Северна Корея Ким Чен Ун се е съгласил през следващия месец да проведе знакова среща с президента на Южна Корея и да наложи мораториум на ракетните и ядрени опити при започване на преговори със САЩ, посочи още високопоставеният политик, предаде бТВ.От Олимпиадата насам двете държави на Корейския полуостров затоплят отношенията си, които бяха стигнали до точката на замръзване след серия от военни изпитания на Пхенян. Последните две срещи на високо равнище бяха през 2000 г. и 2007 г. с Ким Чен Ир – бащата на сегашния севернокорейски лидер. От другата страна бяха либерални южнокорейски президенти, които договориха ред двустранни инициативи, които останаха на заден план при следващите консервативни администрации в Сеул.Лидерите на двете държави ще имат канал за пряка комуникация с цел да не се стига до ескалации на напрежението. Преди срещата ще бъдат проведени и телефонни разговори между лидерите. ", "date": "2018.03.06", "title": "Ким Чен Ун склонен да се откаже от ядрената си програма"}
{"url": "http://www.novinite.bg/articles/157328/Ruski-voenno-transporten-samolet-se-razbi-v-Siriya", "text": "Руски военнотранспортен самолет се разби в Сирия. При инцидента са загинали 32-ма души - 26-има пасажери и шестима членове на екипажа, съобщиха от руското Министерство на отбраната, предаде бТВ.Машината Ан-26 е катастрофирала при кацане на базата Хмеймим, близо до град Латакия, допълва РИА „Новости”. Руското военно министерство обяви, че разследва инцидента, но според предварителните данни изглежда той е бил предизвикан от техническа повреда.", "date": "2018.03.06", "title": "Руски военно-транспортен самолет се разби в Сирия"}
{"url": "http://www.novinite.bg/articles/157310/Makedonskoto-pravitelstvo-se-radva-na-63-podkrepa", "text": "Мнозинството от гражданите на Македония подкрепят усилията на премиера Зоран Заев и правителството за решаването на спора с Гърция за името. 63% от анкетираните подкрепят правителствения курс, само 11% са против, а 26% нямат мнение. Това сочат данните от анкетата, проведена от Международния институт за близкоизточни и балкански изследвания в Любляна, предаде БГНЕС.Социологическото проучване е направено в периода от 19 до 28 февруари с участието на 998 души. Повечето македонски граждани смятат Гърция за приятелска страна. 41% отговарят положително на този въпрос, на обратното мнение са 33%, а 26% - нямат позиция. 59% от анкетираните оценяват положително работата на правителството на Зоран Заев. Негативна оценка поставят 25%, а 16% нямат мнение.В същото време работата на президента Георге Иванов се оценява положително от едва 14%. 70% дават негативна оценка на държавния глава. Голямото мнозинство от гражданите също така подкрепят работата на Специалната прокуратура на Катица Янева.Македонците подкрепят и членството на страната в НАТО и Европейския съюз. На тази позиция са съответно 71% и 83% от анкетираните граждани. Противоположна позиция споделят само 8% и 6% съответно.  ", "date": "2018.03.06", "title": "Македонското правителство се радва на 63% подкрепа"}
{"url": "http://www.novinite.bg/articles/157294/Oskar-ite-privlekli-rekordno-malka-auditoriya", "text": "Рекордно малка телевизионна аудитория е привлякла тазгодишната церемония за раздаването на наградите „Оскар”. Общо 26,5 милиона зрители са наблюдавали шоуто в „Долби Тиътър” с водещ Джими Кимъл. За първи път в историята на шоуто броят на зрителите пада под 30 милиона.Телевизионната аудитория е спаднала с 20% в сравнение с 2017 г., сочат данни на рейтинговата фирма „Нилсен”. Обикновено церемонията с наградите на Академията е най-гледаното телевизионно шоу след футболното първенство за Суперкупата.", "date": "2018.03.06", "title": "„Оскар”-ите привлекли рекордно малка аудитория"}
{"url": "http://www.novinite.bg/articles/157307/Pochina-Nikolaj-Nikolaev-Bate-Nikolaj", "text": "Почина актьорът Николай Николаев - Бате Николай, съобщиха в ефира на bTV преди минути. Тъжната новина споделил синът му Стефан Николаев във Фейсбук. Актьорът бе на 77 години. Преди дни получил инсулт и беше приет в интензивното отделение на Първа градска болница.Tой е родом от Силистра, син на българския художник Стефан Николаев, внук на поп Никола, свещеник от Русе и родственик на Васил Левски, и брат на илюзиониста Васил Николаев-Орфи. Завършва ВИТИЗ „Кръстьо Сарафов“ през 1965 година в класа на проф. д-р Кръстьо Мирски. Звездата му изгрява като „Бате Николай“ в детското тв предаване „Сладкарница Захарно петле“.Заедно с актьора Марин Неделчев влизат в трупата на италианския цирк „Нандо Орфей” и правят големи турнета, като клоуни-фокусници. Учавства в Коледна програма за телевизията - „Манежа на сънищата“, с участието на Елизабет Тейлър. Николаев беше актьор в Народен театър „Иван Вазов“, а през 2002 година той се пенсионира.", "date": "2018.03.06", "title": "Почина Николай Николаев - Бате Николай"}
{"url": "http://www.novinite.bg/articles/157329/Maturite-za-2018-ta-na-21-i-23-maj", "text": "От днес до 16 март 2018 г. учениците от ХII клас, които желаят да се явят на държавни зрелостни изпити (ДЗИ), трябва да подадат заявления до директорите на училищата, в които се обучават. За тази учебна година няма промени в учебно-изпитните програми, в които са регламентирани видът и форматът на изпита и учебното съдържание. Задължителният зрелостен изпит по български език и литература ще се проведе на 21 май, а вторият задължителен изпит ще е на 23 май. ДЗИ по желание ще са от 29 май до 1 юни по график, който ще бъде обявен допълнително.В заявленията си за явяване на ДЗИ младежите посочват, че освен на задължителния изпит по български език и литература, ще се явят по определен предмет на втори задължителен изпит, както и дали ще полагат трети изпит, който е по желание.Зрелостниците могат да избират за втори задължителен изпит, както и за ДЗИ по желание между следните предмети: математика, физика и астрономия, химия и опазване на околната среда, география и икономика, история и цивилизация, биология и здравно образование,  философски цикъл и чужд език. Зрелостниците в професионалните гимназии могат да не се явяват на втори задължителен държавен зрелостен изпит. Законът за предучилищното и училищното образование позволява като оценка от втория задължителен ДЗИ в дипломата им да се запише средноаритметичната стойност от оценките, получени на държавните изпити за придобиване на професионална квалификация.Държавните зрелостни изпити са писмени и анонимни. Провеждат се в рамките на 4 астрономически часа, като за учениците със специални образователни потребности са предвидени допълнително 2 астрономически часа. По всеки от предметите учениците отговарят на въпроси с избираем отговор и на въпроси със свободен отговор. По български език и литература, чужд език, история и цивилизация, география и икономика и по философия се изисква създаване на текст, а по математика – решаване на задачи. Всеки изпит се оценява с максимум 100 точки.На  (рубрика Общо образование, подрубрика Държавни зрелостни изпити) е публикувана подробна информация, актуална към 28 февруари 2018 г., за решенията на висшите училища в кои професионални направления и специалности ще приемат с оценките от матурите, както и за кои специалности оценките ще бъдат включени в балообразуването за кандидат-студентска кампания 2018 в акредитираните висши училища в България. За начина на балообразуване зрелостниците  трябва да потърсят информация от съответното висше училище.До 18 май 2018 г. учениците ще получат служебна бележка за допускане до ДЗИ и ще бъдат обявени списъците с разпределението на зрелостниците по училища, сгради и зали. Изпитните работи ще бъдат оценени в периода от 25.05.2018 г. до 08.06.2018 г. Резултатите от матурите ще бъдат обявени до 13 юни 2017 г. ", "date": "2018.03.06", "title": "Матурите за 2018-та - на 21 и 23 май"}
{"url": "http://www.novinite.bg/articles/157303/I-burgazlii-v-podkrepa-na-d-r-Dimitrov", "text": "И бургазлии ще се съберат на митинг в подкрепа на пловдивския лекар Иван Димитров, който застреля крадецът Жоро Джевизов-Плъха, влязъл в неговия дом за да го обере.Срещата е в 18.00 часа днес пред Съдебната палата в центъра на града по идея на Организацията за защита на Българските граждани.По време на събирането ще бъдат обсъждани и различни мерки за справяне с престъпността,защитата на лично имущество и живот, получаване на огнестрелно оръжие и подобни въпроси.Криминално проявеният и с множество присъди циганин нападна на 2 март в къщата на д-р Димитров и след като се опита да го намушка, получи изстрел в тялото. ", "date": "2018.03.06", "title": "И бургазлии в подкрепа на д-р Димитров"}
{"url": "http://www.novinite.bg/articles/157301/V-sedmicata-na-jenata-tarnovskiyat-teatar-puska-promo-bileti-za-damite", "text": "В седмицата на Международния ден на жената 8 март Музикално-драматичен театър \"Константин Кисимов\" във Велико Търново кани своите почитателки и техните приятелки в театралния салон. Специално за тях ще бъде представена хитовата комедия \"Госпожа Министершата\" от Бранислав Нушич. Всички дами могат да си закупят билети на преференциална цена от 6 лв., а намалението важи до изчерпване на местата.Представлението ще бъде на 7 март от 19 часа в камерния салон на театъра. Популярната пиеса на Нушич е едно от най-обичаните заглавия на търновската драматична трупа. Главната роля изпълнява популярната актриса Стефка Златкова. Режисьор на постановката е Димитър Шарков, сценографията е на Лидия Къркеланова, а заслуга за пластичните решения на актьорите има Лилия Иванова от балета.Със забавната комедия за балканските политически нрави търновският театър е обиколило близо 20 града в страната. \"С това заглавие следваме традицията да правим атрактивни спектакли с ясна позиция и съвременни послания. Действието в пиесата се развива през 1928 г., но проблемите, които се третират в нея, са актуални и сега. Ние сме се фокусирали върху проблема за създаването на една псевдокласа, която по неписани балкански закони може да стигне до върха\", обяснява Димитър Шарков.Той признава, че е бил привлечен да направи спектакъл за метаморфозите на хората във властта, на които ставаме свидетели постоянно. Това се случва с хората, „докопали се до кокала на властта”. Първата мисъл на парвенюто е не какво аз ще направя за държавата, а какво държавата ще направи за мен. „В този спектакъл властта има много главни герои, включително медии и улични артисти. Всички заедно се трудят за добруването на първо място на родата, а след това на държавата”, коментира Шарков.", "date": "2018.03.06", "title": "В седмицата на жената търновският театър пуска промо билети за дамите"}
{"url": "http://www.novinite.bg/articles/157287/Jalt-kod-za-silno-valnenie-na-moreto", "text": "Това показва справка на сайта на Националния институт по метеорология и хидрология (НИМХ) при БАН.Очаква се вълнение от 3-4 бала. Комбинацията от силен вятър, прилив и бурно вълнение може да доведе до локални наводнения в крайбрежните зони. На хората се препоръчва да бъдат внимателни, когато шофират или се разхождат в крайбрежните зони.", "date": "2018.03.06", "title": "Жълт код за силно вълнение на морето"}
{"url": "http://www.novinite.bg/articles/157322/Shampioni-na-Evropa-sme-po-jeni-programisti", "text": "България е на четвърто място в Европа по брой на жени в правителството. Това заяви председателят на Съюза на транспортните синдикати към КНСБ Екатерина Йорданова на международна конференция „За повече равенство на жените в транспортния сектор“.Според европейската статистика 17 на сто са народните представители от женски пол. Близо 30 на сто от общинските съветници в столица и половината от постоянните комисии в СО се управляват от „слабия пол“. Това е добър пример на фона на останалите европейски държави, но все още трябва да се извърви дълъг път по равенството на половете и особено на  заплащането, заяви Екатерина Йорданова, която е и вицепрезидент на европейската и световната транспортни федерации.Дискусията, организирана от СТСБ, бе открита от еврокомисаря по цифрова икономика Мария Габриел и президента на Международната конфедерация на профсъюзите Шарън Бъроу. В  нея участваха и зам.-министърът на труда и социалната политика Росица Димитрова, гости от над 50 синдиката от Европа, вицепрезидентът на КНСБ Чавдар Христов, представители на работодателски и научни организации.Синдикалисти вече ще бъдат преподаватели по равенство на половете. Това предвижда европейски проект за повече равенство на жените в транспортния сектор, който беше и темата на конференцията. Проектът създаде наръчник, който да служи на всички синдикалисти  в транспорта като учебник за основните понятия в равенството на половете на работното им място.На европейско ниво пък стартира кампания в училищата \"Жените в транспорта - платформа на ЕС за промяна\", която да обучава децата, че няма чисто мъжки и  женски професии и всеки може да работи това, което иска, стана ясно на конференцията.България е  на първо място по брой на жени в IT-сектора, обяви Росица Димитрова. 20,7 на сто от програмистите са жени. За сравнение в Европа са 16%. Делът им ще се увеличава, защото 30 на сто от завършващите са студентки. В ЕС са два пъти по-малко, посочи зам-министърът.Разликата в заплащането за една и съща работа между жени и мъже в България е близо 14 на сто, заяви зам-министърът на правосъдието Десислава Ахладова. Най-големият проблем е на високите позиции, където мъжете трудно отстъпват директорски постове. Модерната държава и законодателството предполагат равно присъствие във всички сфери на обществения живот, отсече заместничката на Цецка Цачева.Едва една четвърт от работещите в транспорта са жени и това трябва да се променя, е убедена и еврокомисарят по правосъдието и равенството Вера Юрова, която поздрави форума на СТСБ.Жените имат място в транспортния сектор и синдикатите трябва да се борят постоянно този процент да се променя. Вашият глас и вашата подкрепа на този процес е изключително важен, обяви президентът на МКП Шарън Бъроу. Тя подчерта, че България има изключителни синдикални лидери в транспортния сектор, които са ръководители и на глобално ниво. ", "date": "2018.03.06", "title": "Шампиони на Европа сме по жени-програмисти"}
{"url": "http://www.novinite.bg/articles/157302/Planinski-spasiteli-pomognaha-na-anglijski-skior-izgubil-se-v-Pirin-planina", "text": "Планинските спасители от Банско спасиха загубил се и бедстващ английски скиор в Пирин планина. Гари Джоузеф решил да кара екстремно и се отклонил вдясно от ски зоната над курорта. Младият мъж обаче не могъл да се ориентира как да се върне. Изплашил се и към 18.50 часа, на 5 март е подал сигнал на телефон 112, като съобщил, че бедства в планината.Веднага два екипа планински спасители поели към високата част на планината с три  проходими моторни шейни. Англичанинът успял да ги ориентира, че се намира вдясно от ски пистите. Спасителите го открил  в местността Каркъма за по-малко от 50 минути – в 19:40 часа. Качили поизмръзналия скиор на една от шейните и го свалили в ски зоната.", "date": "2018.03.06", "title": "Планински спасители помогнаха на английски скиор, изгубил се в Пирин планина"}
{"url": "http://www.novinite.bg/articles/157332/V-Praga-zapochvat-pregovori-za-darjaven-dyal-v-ChEZ", "text": "До края на работната седмицата може да има решение за сделката за „ЧЕЗ България“, което се отнася и до евентуалното придобиване на пакет акции от страна на държавата. Това стана ясно от думите на енергийния министър в оставка Теменужка Петкова. „От страна на българската компания („Инерком България“ - бел.ред.) беше изразена воля да се даде възможност държавата да влезе в сделката за ЧЕЗ, така че да има контролно участие. Г-жа Върбакова пое ангажимент да проведе разговор с продавача, тъй като сделката още не е финализирана. Всичко е в ръцете на продавача”, заяви Петкова, цитирана от Нова телевизия.„Това, което аз знам, е, че компанията публично оповести, че в средата на тази седмица ще започнат тези разговори и те се надяват до края на тази седмица да бъдат финализирани”, допълни тя. „Ако има купувач, който е склонен да даде цената, която продавачът иска, то тогава това е пазарната цена и всички останали коментари на практика са излишни”, коментира още Петкова.Според нея много по-важно било да се върнем назад във времето и да видим как се е стигнало до днешния ден, до днешните събития, още в далечната 2003 г. „Със специална стратегия на тогавашното правителство, която после е приета и от Народното събрание, е насочена единствено и само към това как да се приватизират електроразпределителните предприятия, които към този момент са били 7. Така че – специална стратегия, основен приоритет в политиката на правителството е била именно приватизацията на електроразпределителните предприятия, с основен мотив, че присъствайки в тези предприятия държавата на практика възпрепятства възможността за привличане на финансиране. Хубаво е колегите от БСП да видят тази стратегия, защото в нея е записано, че държавата ще продаде 67% от този дял, а останалите 33, държавата се ангажира да ги продаде в много кратко време. Това пише в стратегията. И още един много важен въпрос – защо точно 33, а не 34%?”, попита Петкова. Междувременно стана ясно, че преговорите между „Инерком България” и  относно възможността българската държава да закупи дялове в „ЧЕЗ България” започват. Пред Нова телевизия самата Гикна Върбакова обяви, че има насрочени редица срещи с продавача, които ще продължат до края на седмицата. От тях ще стане ясно дали Чехия ще даде зелена светлина на сделката.  ", "date": "2018.03.06", "title": "В Прага започват преговори за държавен дял в ЧЕЗ"}
{"url": "http://www.novinite.bg/articles/157308/Carkvata-chestva-denya-na-Sveti-42-machenici-v-Amoriya", "text": "На 6 март църквата почита паметта на всички смели мъже, войници и верни служители на Христа.Днес е денят на Свети 42 мъченици в Амория. Християните военачалници се пожертвали в името на вярата през 840 г., след като градът бил завзет от мохамеданите.Християните се защищавали яростно и врагът тъкмо се готвел да отстъпи, когато предател показал на противниците уязвимата страна на крепостната стена. Така Амория бил превзет и опожарен.По-голямата част от жителите и войниците, които защищавали града, били избити или поробени. За възмездие победителят заповядал да бъдат затворени в тъмницата главните военачалници - 42 души.На 6 март имен ден празнуват всички, които носят името Красимир, Красимира и производните им.Още когато кръщават децата си с тези хубави имена, родителите ги орисват да бъдат красиви и мирни, да радват дома им и да красят живота им.Според етнолозите името Красимир възниква през Възраждането като свободен превод на гръцкото Козма.", "date": "2018.03.06", "title": "Църквата чества деня на Свети 42 мъченици в Амория"}
{"url": "http://www.novinite.bg/articles/157314/Balgarski-kompanii-v-indijski-proekti-za-05-mlrd-evro", "text": "Български компании участват в изпълнението на проекти за над 500 млн. евро в Индия. Днес заместник-министърът на икономиката Александър Манолев се срещна с представители на дружеството „Ексайтъл” (Excitel Broadband) – българско предприятие, което е най-бързо развиващият се доставчик на интернет в Ню Делхи и Хайдерабад. Компанията работи с почти всички водещи доставчици на интернет в Индия (в 150 индийски града). През 2016 г. тя е получила лиценз за директен доставчик на интернет в двата индийски града (Делхи и Хайдерабад). Само в тях, общият брой на интернет потребителите достига 190 000, а за компанията вече работят около 500 души в Индия, стана ясно по време на срещата. „Поздравления за резултатите, които постигате. Надявам се вашият пример да е основа за задълбочаване на партньорството с Индия в сферата на информационните и комуникационните технологии, в това число и с разкриването на повече смесени компании“, посочи зам.-министър Манолев. Той се ангажира и че българската страна ще продължи да подкрепя родните компании, които оперират на индийския пазар и се запозна с проблемите и трудностите, които срещат на място. „В следващите дни ми предстои и среща на високо ниво в индийското Министерство на електрониката и информационните технологии и по време на нея ще акцентирам на резултатите на Вашата компания, като пример колко много можем да постигнем в тази сфера, ако обединим усилия“, подчерта Александър Манолев.Примерът на „Ексайтъл” не е изолиран – редица други български компании също оперират успешно на индийския пазар. През юли 2016 г. българската компания “Грийнзоун България”, която е част от българския консорциум „АСПА Инженеринг”, бе сертифицирана заедно с техните индийски бизнес партньори по програмата „Make in India” за реализация на мащабен инвестиционен проект в Индия за изграждането на виртуална канализационна мрежа в страната, включваща изграждане, инсталиране и поддръжка на стотици хиляди био-тоалетни в Индия. През 2017 г. компанията „Грийнзоун България“ ЕООД стартира и друг мащабен инвестиционен проект в Индия за изграждането на голям фотоволтаичен парк, с капацитет 500 MW, близо до гр. Патна в индийския щат Бихар. Към момента се планира българско участие за 5 млн. долара в проекта, а прогнозите са общата му стойност да достигне около 500 млн. евро.През ноември 2014 г. бе пуснат в експлоатация нов български завод за опаковане на течен битум край Мумбай на стойност 2.2 млн. евро, изграден от българо-индийския холдинг „Прайм Стар Петролиум енд Инфрастръкчър Лимитед“. Това е и най-голямото съоръжение за опаковане на битум в Азия. Българската компания „Хюве Фарма“ откри джоинт‐венчър завод в Индия за производство на ветеринарни фармацевтични продукти (край град Пуне).Също така български ИТ специалисти са разработили иновативни приложения за мобилна безопасност (iSOSu App и Imarecon), които могат да изпращат незабавни спешни SOS сигнали само с едно кликване и да анализират изображения и видеозаписи за разпознаване и проследяване в реално време. Двете заявки успешно обслужват отделни клиенти и полицейски управления в Индия.Зам.-министър Манолев е на посещение в Индия за участие в Осемнадесетата сесия на българо-индийската междуправителствена Смесена комисия за икономическо и научно-техническо сътрудничество. В програмата му са включени срещи в министерствата на търговията и на информационните технологии, с ръководството на най-голямата бизнес организация в Индия, с потенциални инвеститори и др.", "date": "2018.03.06", "title": "Български компании в индийски проекти за 0.5 млрд. евро"}
{"url": "http://www.novinite.bg/articles/157315/wAFF-pristiga-v-YALTA-CLUB-za-petachno-parti", "text": "През втората седмица на месец март YALTA CLUB ще ни срещне с още атрактивни имена от световната сцена. В петъчната вечер, на 9 март, wAFF – един от най-ангажираните и търсени клубни артисти в последно време, ще осигури голяма доза качествена музика в своя специален удължен сет в Room 1. Оригиналният му почерк нямаше как да остане незабелязан от най-големите в бранша, което съвсем естествено го превърна в част от влиятелното семейство на Hot Creations/ Paradise и резидент в DC-10 заедно с Jamie Jones. Сингълът Vibrationz, издаден от лейбъла на Adam Beyer, както и Freaks, издаден от лейбъла на Sven Vath, са само някои от хитовите тракове на wAFF. Сетът му ще е дълъг и вълнуващ, а откриващия сет ще е поверен във вещите ръце на RUNO.Събота, 10 март, ще отбележи второто за годината NO ORDERS парти в клуба. Oсвен дийп и тек хаус звученето с грууви елементи и разтърсващи вокали, поднесено ни от DIASS, ще можем да чуем и хипнотизиращия сет на Luca Musto, с неговите грууви битове, разкриващи страстта му към слоу хауса със соул, джаз и блус елементи.Пътят на wAFF започва от Северен Йоркшир, като единствената му връзка с глобалния нощен живот е невъобразимото му влечение към музиката, а успехът му се дължи на много часове слушане, изследване и изпробване. След като прекарва три сезона на партита в Ибиза, открива своя собствен вкус и стил, който е оценен от най-големите като Sven Vath, Adam Beyer, Loco Dice, Joseph Capriati, Marco Carola и много други. Колаборациите му го свързват с Masters аt Work, Eats Everything, Cuartero and Argy, а ремиксите му на Groove Armada (Final Shakedown), Fur Coat ( There’s No Time), Hot Since 82 (Plane and Trains) и други са истински сензации. Като бивш танцьор и актьор, за него себеизявата и търсенето на начини за изразяване идват съвсем естествено. Перфекционизмът му обаче е пословичен и го води към върха, тъй като wAFF никога не издава нещо, преди да е убеден, че то е наистина качествено и по някакъв начин новаторско. В ранните си години се вдъхновява от Marco Carola, Tania Volcano, Loco Dice и Luciano, а срещата му в Ибиза с Richy Ahmed завърта колелото на неговия успех, като го отвежда при Hot Creations А&amp;R. Доказано и от лейбълите, с които работи в хаус и техно сферата, няма съмнение, че музиката му е емоционална и дълбока. Ben Clock, Marcel Fengler, Fred P, Marcel Dettman & Oliver Deutchmann са сред вдъхновяващите за него майстори на комбинирането на по-груби бийтове и дълбоки нежни мелодии. Той е различен, успешен и незабравим, ще го чуем на 9-и март в YALTA CLUB.За 9 март, YALTA CLUB отново предлага Discount Guestlist. Всеки, попаднал в този списък, получава 50% отстъпка от цената на входа. За да бъдете включени в Discount Guestlist, трябва да изпратите имената си до 24 часа преди партито на info@yaltaclub.com.Билети за уикенда могат да бъдат закупени на входа на YALTA CLUB на цена от 20 лв за 9 март и 10 март.Повече поробности за програмата на YALTA CLUB може да намерите на официалната страница във , както и на . ", "date": "2018.03.06", "title": "wAFF пристига в YALTA CLUB за петъчно парти"}
{"url": "http://www.novinite.bg/articles/157316/Podobryava-se-sastoyanieto-na-bliznachetata-ot-Plovdiv", "text": "Подобрява се състоянието на 3-годишните близначета – момиче и момче, от Пловдив. Те бяха настанени в пловдивска болница на 19 февруари в тежко състояние в резултат на неглижиране от страна на майката.Момченцето Стефан, на което бе извършена животоспасяваща операция по спешност, вече е излязло от кома и засега няма риск за живота и здравето му. То все още ще остане под лекарско наблюдение. Момиченцето Габриела е в добро здравословно състояние и предстои тази седмица да бъде изписана от болницата. То ще бъде настанено в център от семеен тип с постоянна медицинска грижа, предаде бТВ.В болницата близначетата са били посещавани от бабата по бащина линия, която поиска да се грижи за тях след изписването.Майката на децата Иванка Стефанова до този момент не ги е посещавала в болницата, но твърди, че: „получава информация от трети лица”, се посочва още в съобщението от болницата. Тя е отказала предложената ѝ помощ от БЧК, отказва да се регистрира в Бюрото по труда, както и с нея да работи психолог. Чакала съпругът ѝ да се завърне от чужбина.По случая през февруари Районна прокуратура-Пловдив образува досъдебно производство за неполагане на грижи от родител.По данни на майката момченцето е пострадало, когато е било в детското креватче и върху главата му е паднал гипсов орнамент, поставен на стената. По данни на лекарите двете деца при приемането им болница са изглеждали недобре гледани, недохранени – с тегло неотговарящо на възрастта им и със синини по тялото.", "date": "2018.03.06", "title": "Подобрява се състоянието на близначетата от Пловдив"}
{"url": "http://www.novinite.bg/articles/157317/Kampaniyata-Velikden-za-vseki-zapochva-otnovo", "text": "Утре омбудсманът Мая Манолова ще обяви началото на третото издание на Националната кампания „Великден за всеки – дари празник на баба и дядо“. Заедно с възпитаници на Софийската гимназия за хлебни и сладкарски технологии и ученици от 51 СОУ „Елисавета Багряна“, под вещото ръководство на инструктори от Кулинарната академия HRC, омбудсманът Мая Манолова, лицата на кампанията – Миро, Анелия, Криско, баскетболният треньор Тити Папазов, актрисата Деси Бакърджиева и колегата й Тончо Токмакчиев ще участват в приготвянето на козунаци и кифлички, с които по-късно ще бъдат зарадвани възрастни хора от социален дом в столицата.Посланието е пряко свързано с името и целта на инициативата – този път децата, внуците да са тези, които да дарят празник на баба и дядо, като им поднесат един от символите на великденската трапеза – вкусния козунак, приготвен с много обич и топлина. В събитието ще се включат и партньорите на националната кампания – Български Червен кръст, Националният осигурителен институт, „Български пощи“ ЕАД, Българската хранителна банка, Националният алианс за работа с доброволци (НАРД), Национално сдружение „Младежки глас“, представители на хранителния бранш, на хранителни вериги и др.В третото издание на „Великден за всеки“ отново ще се набират парични средства и хранителни продукти за възрастните хора, които няма да получат надбавка за големия християнски празник. Идеята е да бъдат подпомогнати хората, чиято пенсия надвишава с малко минималния праг. По утвърдени списъци на НОИ средствата ще бъдат обърнати във ваучери, всеки на стойност по 20 лева, с които пенсионерите ще имат възможност да пазаруват в 5 000 обекта в цялата страна. Възрастните хора ще получават своите ваучерив пощенските клонове по места. Със съдействието на социалния патронаж по общини в седмицата преди Великден ще се раздават хранителни продукти на социално слаби и бедни хора.В предишните две издания, кампанията събра близо 1 млн. лева и тонове храна, с които бяха зарадвани десетки хиляди пенсионери. Средствата се набират по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръстIBAN: BG53UNCR70001522802795Банков код: UNCRBGSFИли със SMS 1255 - на стойност 1 лев, освободен от ДДСЧрез on-line дарения от България и чужбина на сайта на БЧК – www.redcross.bg", "date": "2018.03.06", "title": "Кампанията \"Великден за всеки\" започва отново"}
{"url": "http://www.novinite.bg/articles/157331/Otchita-po-chist-vazduh-v-Sofiya-i-Sliven-spryamo-godinite-nazad", "text": "„Министър Димов увери, че ще изпълни ангажимента си пред комисар Вела да представи ясни мерки със срокове и отговорности по изпълнението в различните сектори за подобряване на качеството на въздуха на национално ниво. До края на март се очаква проект на Световна банка, който ще определи точно мерките, които трябва да бъдат предприети. Министърът информира също така, че Столична община, Изпълнителната агенция по околна среда към МОСВ и гражданският сектор работят по проект за синхронизиране апаратурата на агенцията с уредите на гражданската мрежа. По проекта учени от Българска академия на науките и от Физическия факултет на Софийския университет се ангажираха да направят необходимото моделиране, за да има максимален обхват на идентифициране, включително и на най-замърсените места, за да търсим мерки за тях.България предприема конкретни мерки за борбата с мръсния въздух, заяви еврокомисар  Вела. „Мога да потвърдя, че след постановяването на решението на Европейския съд срещу България, ние наблюдаваме подобрение и много активно обменяме информация с българските органи. Става дума за конкретни мерки, за конкретни действия, които се предприемат и ни се представят. „Има подобрение в някои области, в други – все още има неща, които трябва да се направят. Продължаваме да подкрепяме не само България – имаме решение и за Полша, ще продължаваме да подкрепяме и 9-те държави членки, които събрахме през януари, за да сме сигурни, че нашите стандарти на качеството на въздуха са такива, че да са в полза на нашите граждани”, заяви Вела. ", "date": "2018.03.06", "title": "Отчита по-чист въздух в София и Сливен спрямо годините назад"}
{"url": "http://www.novinite.bg/articles/157291/Nadzirateli-v-zatvorite-pokaniha-Borisov-i-Goranov-na-protest", "text": "Синдикатът на служителите в затворите покани в открито писмо премиера Бойко Борисов и министъра на финансите Владислав Горанов на поредния си протест, насрочен за 10 март.Протестиращите искат цивилизовани преговори и продуктивно решение, става ясно от писмото, съобщава БНР.Надзирателите и служителите в охраната на съдилищата настояват за повишаване на заплатите с 20 на сто, адекватни условия на труд и увеличаване на щатните бройки. Недоволните са готови на продължителни масови протести, подкрепени от сродни организации от страни членки на Европейския съюз.Писмото е подписано и от синдикалната организация на затворническите служители в Македония, заедно с асоциацията на прокурорите у нас, Националния полицейски синдикат и други.Преди няколко дни министърът на правосъдието Цецка Цачева заяви, че синдикатите на надзирателите отказали 10% увеличение на заплатите, което е с 5% повече от заложеното в бюджета за тази година.Цачева зави, че се стреми да бъде постигнат по-голям баланс между числеността на надзирателите и на затворниците в местата за лишаване от свобода. По думите ѝ има предвидено увеличение на щатните бройки в затворите в бюджетната рамка за 2019-2021 година. Ще бъдат отворени и конкурси за незаетите места.\"Има по-малко от 30 места, които не са заети, защото голяма част от конкурсите са в процедура на обжалване. Част от лицата, които печелят конкурсите, се назначават и се отказват след месец-два работа. Това е тежък и непривлекателен труд\", каза още Цачева.", "date": "2018.03.06", "title": "Надзиратели в затворите поканиха Борисов и Горанов на протест"}
{"url": "http://www.novinite.bg/articles/157299/Spirat-vodata-na-nyakolko-mesta-v-Sofiya", "text": "На 7 март 2018 г. (сряда), във връзка с подмяна на спирателни кранове на ул. „Битоля“, жк. „Белите брези“ , се налага спиране на водоподаването от 10:00 до 22:00 часа на клиентите на „Софийска вода”, живеещи в района на: ул. „Нишава“, ул. „Битоля“, ул. „Кюстендил“, ул. „Дойран“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Битоля“ ъгъла с ул. „Нишава“; ул. „Кюстендил“ ъгъла с ул. „Чепино“. На 7 март 2018 г. (сряда), във връзка с подмяна на сградно водопроводно отклонение на зад бл. 94 , жк. „Младост“ I , се налага спиране на водоподаването от 9:00 до 21:00 часа на клиентите на „Софийска вода”, живеещи в района на: бл. 94, бл. 95, бл. 96, бл. 96А, бл. 99Б. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 95. На 7 март 2018 г. (сряда), във връзка с реконструкция на уличен водопровод на ул. „Околовръстна“ , с. Казичене , се налага спиране на водоподаването от 9:00 до 21:00 часа на клиентите на „Софийска вода”, живеещи в района на: ул. „Христо Ботев“, ул. „Георги Бенковски“, ул. „Околовръстна“, ул. „Цар Борис III“, ул. „Серафим Стоев“, ул. „Трети март“.На 7 март 2018 г. (сряда), във връзка с подмяна на сградно водопроводно отклонение на ул. „Марица“ , кв. „Подуене“ , се налага спиране на водоподаването от 9:00 до 18:00 часа на клиентите на „Софийска вода”, живеещи в района на: ул. „Марица“ от ул. „Алеко Константинов“ до ул. „Васил Друмев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Мадрид“ ъгъла с ул. „Васил Друмев“. На 7 март 2018 г. (сряда), във връзка с подмяна на сградно водопроводно отклонение на ул. „Васил Попович“ , вилна зона „Симеоново – Драгалевци“ , се налага спиране на водоподаването от 9:30 до 17:30 часа на клиентите на „Софийска вода”, живеещи в района на: ул. „Васил Попович“ от ул. „Тодор Пеев“ до ул. „Златен век“; ул. „Чичовци“ от ул. „Васил Попович“ до ул. „Андрей и Константин Петкови“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Златен век“ ъгъла с ул. „Васил Попович“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. “Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.03.06", "title": "Спират водата на няколко места в София"}
{"url": "http://www.novinite.bg/articles/157306/Kakvo-e-neizbejna-otbrana-i-koga-e-pozvolena", "text": "Случаят с убийството в Пловдив извади на дневен ред темата за неизбежната отбрана и кога тя се допуска от закона. Заговори се и за законови промени, които да дадат допълнителна защита на потърпевшите.Всъщност Наказателният кодекс в член 12-ти дава доста широки граници на понятието \"неизбежна отбрана\".Според закона лицето, действало при неизбежна отбрана, не се третира като престъпник. Счита се, че то се защитава от непосредствено нападение върху личността си или правата си, но само ако защитата е в рамките на необходимите предели. Ако защитата явно не съответства на характера и опасността на нападението, то се смята, че има превишаване на пределите на неизбежната отбрана.За неизбежна отбрана НК смята и случаите, когато някой нахлува в чуждо жилище с насилие или с взлом.Защитилият се не се смята за нарушил закона и в случаите, когато превиши пределите на неизбежната отбрана, ако това се дължи на уплаха или смущение.", "date": "2018.03.06", "title": "Какво е неизбежна отбрана и кога е позволена"}
