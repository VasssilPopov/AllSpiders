{"url": "https://www.novinite.bg/articles/180319/S-vikove-Allah-Akbar-napadatel-naraga-italianski-vojnik", "text": "Въоръжен с ножица нападател заби оръжието си във врата и гърба на 34-годишен войник на площад „Пиаца Дуча д'Аоста“ пред Централна гара в Милано, Италия, съобщава „Ла Република“. Нападателят е предполагаем чужденец и при задържане от полицията е крещял: „Аллах Акбар“, предаде Нова ТВ, позовавайки се на „Спутник“.Според вестникът, нападателят е забил два пъти ножицата в дежурен на поста си войник, участвал в операция „Безопасни улици“. Нападателят избягал от местопроизшествието, но скоро бил задържан от полицейски патрул, крещейки \"Аллах Акбар\". Войникът е откаран в близката болница с животозастрашаващи наранявания.В момента се провежда разследване, за да се установи дали нападението е терористична атака.", "date": "2019.09.17", "title": "С викове „Аллах Акбар“ нападател наръга италиански войник"}
{"url": "https://www.novinite.bg/articles/180311/Tejka-spasitelna-akciya-na-PSS-v-Pirin", "text": "В 17:25 ч. на 16 септември 2019 г. при дежурния в база „Банско“ на Планинската спасителна служба (ПСС) при БЧК е получен сигнал за пострадала жена, паднала по североизточния склон на връх Джангал. Информацията е подадена от горски служител, случайно станал свидетел на инцидента, който съобщава за тежки травми.Веднага започва спасителна акция, като се взима решение да се търси помощта на хеликоптер. От база „Банско“ тръгва първата група наземен екип от 8 спасители, а от Централния денонощен пост на ПСС започва комуникация с Министерството на отбраната (МО) и Министерството на вътрешните работи (МВР) за вдигане на хеликоптер за бърза евакуация на пострадалата. За съжаление, трудната процедура и краткото време, оставащо до края на светлата част на денонощието, не позволиха излитането на хеликоптера.След 18:30 ч. спасителната акция продължава само като наземна. Мобилизирани са общо 22 планински спасители от отрядите в Банско, Разлог и Добринище.При достигане до пострадалата в 20:20 ч. са установени черепно-мозъчна травма, тежки фрактури на долните крайници, таз и на горен крайник. След оказване на необходимата долекарска помощ и последващото трудно, заради щадящия режим транспортиране, в 2:00 ч. сутринта на 17 септември, пострадалата е предадена на екип на Спешна медицинска помощ – РазлогПСС при БЧК изказва благодарност на всички планински спасители, взели участие в акцията, които със своя професионализъм и себеотдаване допринесоха за успешния край на мисията, както и на представителите на МВР и МО за готовността им да помогнат в тази трудна и опасна акция.ПСС отново призовава отговорните институции да се включат в решаването на проблема с въздушно спасяване в България.  Единствено този вид транспорт може да даде шанс за бърза и адекватна спешна медицинска помощ на тежко пострадали в труднодостъпни и отдалечени местности.", "date": "2019.09.17", "title": "Тежка спасителна акция на ПСС в Пирин"}
{"url": "https://www.novinite.bg/articles/180321/Nov-priem-na-zayavleniya-za-detegledachki-ot-roditeli-s-deca-izvan-detskite-gradini", "text": "Агенцията по заетостта стартира нов прием на заявления по проект „Родители в заетост” от 17.09.2019 г. до изчерпване на финансовия ресурс. Проектът е съфинансиран от Европейския социален фонд на Европейския съюз чрез Оперативна програма „Развитие на човешките ресурси” 2014-2020 и подпомага родителите за по-доброто съвместяване на професионалния с личния живот. Същевременно той предоставя възможност за заетост на безработни лица за полагане на грижи за отглеждане на деца.В рамките на предходните приеми 3 368 родители са одобрени от общо 4 854, подали заявления. 5 387 безработни лица пък са изявили желание да бъдат наети като детегледачи, а одобрените са 3 917. Сключени са 2 769 трудови договори с детегледачи.По проекта услугата „детегледач” може да се ползва:- до 8 часа на ден – от заети и безработни родители – в случаите, когато те се грижат сами за децата си от 0- до 5-годишна възраст вкл., т.е. децата не непосещават детски ясли, заведения и предучилищни групи;- до 4 часа на ден – от заети и безработни многодетни (вкл. самотни) родители – за дете/деца от 0- до 12-годишна възраст, посещаващи детски ясли, заведения, както и училище.По време на новия прием право да подават заявления по проекта имат родители на деца от 0 до 12 години. Родителите, които могат да се възползват от услугата и желаят да подадат своите документи за участие при новия старт, трябва да бъдат от следните групи:-      Родители на деца от 0- до 5-годишна възраст, незаписани в детска ясла/градина, които имат осигурено работно място по трудово/служебно правоотношение или са самонаети/самоосигуряващи се лица, но към момента полагат грижа за децата си и не са се върнали на работа;ВАЖНО: Родители, които вече са участвали в проекта и са получили услугата „детегледач” за период до 18 месеца, не могат да бъдат включени отново в проектните дейности за отглеждане на същото дете/деца по настоящия прием.-      Многодетни родители на деца от 0- до 12-годишна възраст, които са се върнали на работните си места, и децата посещават детски ясли/градини, както и училище.За целите на процедурата, многодетни родители са тези, които имат три или повече деца на възраст до 12 години;ВАЖНО: Многодетните родители, които имат три или повече деца на възраст до 12 години, и на които е предоставена услугата „детегледач” до 4 часа на ден за период до 18 месеца, не могат да се възползват повторно от същия вид услуга по настоящия прием. Същите биха били допустими участници при положение, че са ползвали услугите на детегледач, назначен по проекта на пълен работен ден (8 часа) за отглеждане на дете/деца от 0- до 5-годишна възраст (вкл.) и желаят да бъдат включени в проектните дейности за предоставяне на почасова услуга в рамките на до 4 часа на ден.-      Безработни лица, регистрирани в бюрото по труда, които са родители на деца от 0- до 5-годишна възраст, незаписани в детска ясла/градина, или безработни лица, които са многодетни родители на деца от 0- до 12-годишна възраст, посещаващи детски ясли/градини, както и училище.Агенцията по заетостта обръща внимание, че тези родители, които дългосрочно ползват отпуск или отсъстват от работа поради отглеждане на дете/деца от 0- до 5-годишна възраст и имат осигурено работно място (по трудово правоотношение или като самонаети/самоосигуряващи се лица), не следва да са се върнали на работа до получаване на одобрение за включване в проекта.Безработните родители трябва да започнат работа при работодател или като самонаето/самоосигуряващо се лице в рамките на 4 (четири) месеца от получаване на услугата за отглеждане на дете. След като започнат работа, договорът на детегледача може да бъде удължен и така той да полага грижа за детето в срок до 18 месеца.ВАЖНО: Безработни родители, които са се възползвали вече от услугата и в рамките на 4-месечния период не са получили предложение за подходящо работно място, могат да бъдат включени повторно само за още 1 (един) допълнителен период от 4 месеца по настоящия прием.Максималният срок за получаване на услугата „детегледач” е до 18 месеца или до навършване на 5 или 12 години на детето/децата.Бюрата по труда ще продължат да извършват подбор сред регистрираните безработни лица за детегледачи, като ги насочват за одобрение от родителите.Заявления от родители ще се приемат до изчерпване на финансовия ресурс на хартиен носител, лично във всички бюра по труда в страната или на имейл:  (сканирани с подпис или електронно подписани), в работни дни между 8.30 и 17.00 часа.Подробна информация по проект „Родители в заетост” и образец на Заявление за участие може да намерите .", "date": "2019.09.17", "title": "Нов прием на заявления за детегледачки от родители с деца извън детските градини"}
{"url": "https://www.novinite.bg/articles/180303/Poveche-ot-100-uchiteli-ot-programata-na-Zaedno-v-chas-shte-prepodavat-prez-novata-uchebna-godina", "text": "Над 100 учители от програмата на “Заедно в час” ще преподават през новата учебна година в 11 региона на България. Учителите, които влизат за първи път в класните стаи, са 55 и са част от деветия випуск на организацията. Новите участници в програмата са специалисти с опит от различни професионални сфери. Сред тях има журналисти, социални работници, икономисти и др. В новия випуск най-много са началните учители, следвани от преподаватели по английски и математика. Заедно със своите колеги, които продължават втората си година в програмата, те ще преподават на ученици в различни населени места в областите Велико Търново, Враца, Ловеч, Пазарджик, Плевен, Пловдив, Перник, Разград, София град, София област и Стара Загора. В тези и още региони на страната като учители продължават да работят и много от възпитаниците на програмата от предходните випуски.Училищата партньори на организацията през настоящата година са близо 60, като с 11 от тях “Заедно в час” работи за първа учебна година. Всички участници в програмата на “Заедно в час” отговарят на законовите изисквания за педагогическите специалисти в страната. В партньорство с Пловдивския университет “Паисий Хилендарски” и Великотърновския университет “Св. Св. Кирил и Методий” те придобиват педагогическа правоспособност, ако нямат такава от предходното си образование. Мисията на „Заедно в час“ е да открива, обучава и развива способни и мотивирани професионалисти, които работят дългосрочно за положителна промяна на образованието в България. В рамките на програмата за професионално и лидерско развитие на организацията участниците получават целенасочено обучение и подкрепа да работят като учители на ученици от уязвими общности в училища в цялата страна за две години. След това те продължат да допринасят активно за по-качествено образование в България през работа в различни професионални сфери. До момента през програмата на “Заедно в час” са преминали 308 души. Близо 80% от тях остават професионално ангажирани в сферата на образованието чрез работа в училище, развиване на социално-предприемачески идеи, работа в граждански и застъпнически организации и др. “Заедно в час” изгражда силна общност от настоящи учители, възпитаници и ключови партньори от всички сектори, за да подпомогне наистина и дългосрочно достъпа до качествено образование на всяко българско дете.Организацията е създадена по инициатива и с финансовата подкрепа на фондация „Америка за България“ и е част от глобалната мрежа за равен достъп до качествено образование Teach For All. ", "date": "2019.09.17", "title": "Повече от 100 учители от програмата на “Заедно в час” ще преподават през новата учебна година"}
{"url": "https://www.novinite.bg/articles/180322/Tramp-obyavi-che-ne-iska-vojna-s-Iran", "text": "Съединените щати не искат война с Иран, заяви американският президентът Доналд Тръмп. Пред журналисти той обяви, че е възможно Иран да стои зад атаката срещу Саудитска Арабия през уикенда.„Казах, че мислим, че знаем кой е отговорен за атаките. Но не съм посочвал никого. Изглежда обаче, че е бил Иран“, отбелязва Тръмп, предаде БНР.Според него петролът не е поскъпнал чак толкова много след нападенията срещу саудитските петролни съоръжения.Тръмп добави, че Съединените щати имат различни варианти за ответни действия след нападенията, но не уточни какви са те. Възможно е САЩ да помогнат на Саудитска Арабия, добави американският президент, както и уточни, че това не означава, че Вашингтон е обещал закрила на Рияд. По-рано американският държавен секретар Майк Помпео заяви, че няма доказателства, че атаката срещу петролните инсталации е извършена от йеменски бунтовници и обвини директно Техеран за нападението. Лидерът на републиканското мнозинство в Сената на Конгреса на Съединените щати Мич Макконъл също обвини Иран за нападенията през уикенда срещу петролни съоръжения в Саудитска Арабия и поиска международни ответни действия, предаде Ройтерс.Много сенатори и членове на Камарата на представителите побързаха да отправят обвинения към Иран, следвайки примера на президента. Те обаче се отнесоха сдържано към възможността за американски военни действия, особено преди да имат пълна яснота за извършителя на атаките, посочва Ройтерс. Законодатели подчертаха, че Конгресът, а не президентът, има правото да обявява война и предупредиха да не се предприемат никакви прибързани военни действия.  ", "date": "2019.09.17", "title": "Тръмп обяви, че не иска война с Иран"}
{"url": "https://www.novinite.bg/articles/180291/Pochitame-svetite-Vyara-Nadejda-Lyubov-i-majka-im-Sofiya-sashto-e-i-praznikat-na-stolicata", "text": "На 17 септември православната църква почита паметта на Светите мъченици София, Вяра, Надежда и Любов – отдава се почит на добродетелите, които ни крепят – вярата, надеждата, любовта и мъдростта, припомня БГНЕС.София означава мъдрост. Мъдрост, която не говори, защото знае, вижда и помага. Тя черпи силата си от вярата, надеждата и любовта. И ги дарява на света. Мъдростта има своите многобройни превъплъщения в древни и съвременни философии и религии.На този ден и столицата на България чества за пореден път своя празник – на Света София и нейните дъщери.Преданието разказва, че през втората половина на І в. в Рим живяла една благочестива жена, християнка. Тя се казвала София и имала три дъщери, които носели имената на християнски добродетели — Вяра, Надежда и Любов. Тя ги възпитавала в любов към Господа Иисус Христос. Майката и дъщерите й не скривали своята вяра в Христа и я изповядвали открито. Наместникът на Антиох донесъл за това на император Адриан (117-138), който заповядал да ги доведат веднага при императора.Когато застанали пред него, всички присъстващи се изумили от спокойствието им: сякаш са ги повикали на светло тържество, а не на изтезание. Адриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда — на 10 и Любов — на 9 години) останали непреклонни, тогава императорът заповядал да ги изтезават жестоко. А майката била принудена да гледа нечовешките изтезания и страданията на децата си. Но тя проявила необикновена сила през цялото време. Не издържали на изтезанията момичетата умират, а императорът разрешил на София да вземе телата на дъщерите си и да ги погребе.Три дни след кончината на децата умира и майка им, която също била погребана при тях. Църквата почита и света София като мъченица, защото като майка тя изживяла със сърцето си ужасните мъчения за Христа на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция.На днешния празник именниците посрещат гости, като в много къщи на този ден се месят пресни питки и се раздават с грозде или с други плодове за здраве, щастие и любов. Пеят се песни и се играят хора.Празникът се почита най-тържествено от именниците – Вяра, Верка, Надежда, Надя, Любов, Люба, Любен, Любомир, Любомира, Любомил, София, Софка. ", "date": "2019.09.17", "title": "Почитаме светите Вяра, Надежда, Любов и майка им София, също е и празникът на столицата"}
{"url": "https://www.novinite.bg/articles/180308/Borisov-zove-investitorite-da-stroyat-zavodi-sreshtu-recesiyata", "text": "​Министър-председателят Бойко Борисов присъства на официалното откриване на петата производствена база на компанията АББ в България, която се намира в Петрич.„Продължавайте да строите и шеста, рецесия така се бори – с нови заводи, квалифицирана работна ръка и възнаграждения, които да подхождат на хората, които работят тук“, заяви премиерът Борисов по време на приветствието си. Той подчерта, че с финансовия министър Владислав Горанов още отпреди една година се тревожат за рецесията, в която светът влиза.„Но ако се тревожиш, ще спреш да работиш и нищо добро не те очаква“, отбеляза министър-председателят Бойко Борисов. Той посочи, че вчера също бе открит още един огромен завод за 300 милиона лева, което е ярък знак за развитието на българската икономика.„Вие сте дошли по „Струма“, видели сте десетки багери, валяци, които продължават да доизграждат магистралата до Кресна. Така че Петрич ще стане на един час път от София“, постави акцент премиерът Борисов и върху развитието на инфраструктурата в региона.АББ е иновативна технологична компания с обширно портфолио за дигиталните индустрии и с над 130-годишна история в иновациите. Компанията е член на Германо-Българската индустриално-търговска камара от 1995 г., към момента има над 2800 служители у нас като оперира с централен офис в София и петте клона в страната.През 2018 г. АББ започна изграждането на нов завод в Петрич, което бележи втората голяма инвестиция на компанията в региона. Новата производствената база в Петрич ще произвежда продукти за електроснабдяване и електрообзавеждане, и ще отвори над 400 нови работни места.След церемонията в новия завод министър-председателят Бойко Борисов разгледа археологическите проучвания на един от най-значимите археологически обекти „Античен град Хераклея Синтика“, който се намира в местността „Рупите“. През август т. г. правителството одобри допълнителни разходи по бюджета на Министерството на културата за 2019 г. в размер на 100 000 лева за продължаването на разкопките на обекта. На терен екипът от специалисти показа на премиера Борисов впечатляваща стена на 2400 години, до която са достигнали археолозите. ", "date": "2019.09.17", "title": "Борисов зове инвеститорите да строят заводи срещу рецесията"}
{"url": "https://www.novinite.bg/articles/180296/Niski-zaplati-prechat-na-darjavata-da-privleche-kadarni-kiberspecove", "text": "Ако се отнасяме с толерантност към хакерите, нищо добро не ни очаква. Законите и сега не са лоши, просто трябва да се спазват. Ние искаме да облекчим гражданите, да има повече електронни услуги, но ако някой троши непрекъснато, ще се върнем към пишещите машини.С финансовия министър ще видим дали могат киберспециалистите в електронното управление да получат по-високи заплати, заяви пред медии премиерът Бойко Борисов, предаде БГНЕС.Сигурно можем да бъдем упрекнати, че недостатъчно пари се дават в този сектор за защита. Таванът на заплатите е нещо, което много пречи да привлечем в министерствата достатъчно квалифицирани хора. От конкурс за работа в този сектор идват по 100 човека, накрая остава само един, ако остане и един. Всички като чуят за заплащането се обръщат и казват „Благодаря“, коментира премиерът Борисов.Той участва във форума „Взаимодействие между публичната и частната сигурност: Стратегическа роля на публично-частното партньорство за противодействие на киберзаплахи“. На събитието висши представители на властта в България, министри, бизнесмени и представители на частния сектор наблюдават публична демонстрация на хакерска атака и ще положат основите на партньорство за ефективно противодействие срещу киберзаплахи. ", "date": "2019.09.17", "title": "Ниски заплати пречат на държавата да привлече кадърни киберспецове"}
{"url": "https://www.novinite.bg/articles/180290/Predimno-slanchevo-i-toplo-temperaturite-leko-se-pokachvat", "text": "Днес отново ще бъде слънчево. След обяд ще има разкъсана висока облачност, главно над Северна България. Ще духа слаб запад-северозападен вятър, в Дунавската равнина временно умерен. Максимални температури между 29 и 34 градуса, в София - около 30, сочи прогнозата на НИМХ.Атмосферното налягане ще продължи бавно да се понижава и до вечерта ще стане малко по-ниско от средното за месеца.Над планините ще бъде слънчево. Ще духа слаб, по високите части умерен до силен западен вятър. Максималната температура на височина 1200 метра ще е около 24 градуса, на 2000 метра – около 17.Над Черноморието също ще бъде слънчево. Ще духа слаб до умерен западен вятър. Максималните температури ще бъдат между 27 и 31 градуса. Температурата на водата е 23-25. Вълнението на морето ще бъде 2-3 бала. ", "date": "2019.09.17", "title": "Предимно слънчево и топло, температурите леко се покачват"}
{"url": "https://www.novinite.bg/articles/180297/EVN-Toplofikaciya-prisaedinyava-poredna-jilishtna-sgrada-v-Plovdiv-kam-toploprenosnata-mreja", "text": "На 17.09.2019 г. EVN Топлофикация стартира строително-монтажни дейности по ул. „Мария Кюри“ в район Северен в гр. Пловдив. Целта е присъединяване на жилищна сграда към топлопреносната мрежа на дружеството. Ще бъде изграден нов топлопровод с дължина 90 метра.В тази връзка част от улица „Мария Кюри“ се налага да бъде затворена за движение на два етапа от строителството:-в първи етап се затваря в участъка от ул. „Ибър“ до ул. „Златю Бояджиев“-във втори етап се затваря в участъка от ул. „Златю Бояджиев“ до ул. „Подофицер Георги Котов“.EVN Топлофикация уверява, че дружеството ще предприеме необходимите мерки за по-бързото приключване на проекта.Сред основните аспекти на EVN Топлофикация е екологично чистото производство на енергия от новата когенерационна централа в гр. Пловдив, пусната в експлоатация през 2011 г. Това е най-модерното съоръжение от този тип не само в България, но и на Балканите. Новата когенерационна  централа на ЕVN Топлофикация не отделя във въздуха на гр. Пловдив вредни вещества като серни диоксиди, прах (фини прахови частици) и диоксини.", "date": "2019.09.17", "title": "EVN Топлофикация присъединява поредна жилищна сграда в Пловдив към топлопреносната мрежа"}
{"url": "https://www.novinite.bg/articles/180295/Rodnite-TEC-ove-goryat-3-ot-vnosnite-otpadaci", "text": "“За 2018 година разрешението за внос на отпадъци е за около 85 000 тона. В ТЕЦ-овете са изгорени под 3%”. Това заяви пред Нова телевизия министърът на околната среда и водите Нено Димов, предаде БГНЕС.По думите му страната ни е въвела ограничение за вноса на отпадъци за горене от 50%. Екоминистърът допълни, че е изпратил станция за измерване на чистотата на въздуха в Перник в момента, в който местната топлоцентрала спря да работи.825 000 тона български боклук е изнесен за горене в различни части на Европа, обясни Нено Димов. ", "date": "2019.09.17", "title": "Родните ТЕЦ-ове горят 3% от вносните отпадъци"}
{"url": "https://www.novinite.bg/articles/180307/Rusnaci-zapochnaha-da-nedovolstvat-ot-nasheto-more-v-socialnite-mreji", "text": "Въпреки, че все още не са публикувани официални данни за посещенията на руски туристи в страната през това лято, вече има редица данни, според които спадът им е около 20 процента.Причините за това са разнообразни - по-качествената туристическа услуга в съседите ни - Турци и Гърция, проблемите с плажовете ни и т.н. реши да подбере коментари за почивката в България от популярен руски туристически портал.И макар там да има и няколко добри отзива, преобладават негативните отзиви:, почивал у нас през септември коментира: В България вече не се радват на руснаците. Започнаха да се държат грубо с нас. Казвам го със сигурност, тъй като почивам в България от години.Отношението към нас рязко се влоши. Мамят ни в магазините, на плажа, въобще навсякъде.Явно политиката влияе върху мозъците. Историята е забравена, а младите не говорят руски.: В България е гадно. С руснаците се отнасят като с л...но. правят се че не говорят руски. Непрекъснато правят опити да те измамят. Върнаха ми стари пари и ме измамиха със 100 евро.За чадър и шезлонг на плажа платих 20 лева (800 рубли), а в ресторанта ми казаха, че минималната поръчка е за 50 лева...Взимат с удоволствие парите ни, но никой не носи отговорност за нищо. Пред очите ни започна да се дави човек, а спасителите го извадиха на брега чак след 20 минути. Изобщо - съветвам ви да изключите България от списъка на страните за пътешествия.Още отрицателни, но и положителни, мнения за страната ни може да прочетете ", "date": "2019.09.17", "title": "Руснаци започнаха да недоволстват от нашето море в социалните мрежи"}
{"url": "https://www.novinite.bg/articles/180318/Predstavyat-na-avtoprevozvachite-tol-kalkulatora-i-karta-na-patishtata-za-koito-shte-se-plashta", "text": "Проф. Олег Асенов, член на Управителния съвет на Агенция „Пътна инфраструктура“, ще представи пред членовете на Камарата на автобусните превозвачи работата с т.нар. тол калкулатор и тестовото издаване на маршрутна карта. Демонстрацията е по покана на председателя на Камарата на автобусните превозвачи Васил Пиронков и ще бъде в Асеновград на 18 септември от 11 часа (зала „Станимака“, ул. „Цар Иван Асен II“№15).На 20 август Националното тол управление откри демонстрационни центрове в четири областни града – София, Пловдив, Варна и Русе, в които започнаха поетапно тестовете на електронната система за събиране на пътни такси на база изминато разстояние – тол. В тях с помощта на обучени служители на НТУ може да се тества купуването на маршрутни карти от четирите канала, по които АПИ ще ги предлага – терминал за самообслужване, сайта  , мобилното приложение и от гише.По заявка се организират работни срещи и обучения с представители на браншовите организации.В Камарата на автобусните превозвачи членуват 34 транспортни фирми с около 2 400 автобуса.", "date": "2019.09.17", "title": "Представят на автопревозвачите тол калкулатора и карта на пътищата, за които ще се плаща"}
{"url": "https://www.novinite.bg/articles/180293/Dneven-horoskop-za-vtornik", "text": "Вашето настроение ще се променя хиляди пъти днес, но не забравяйте да проверите своите предложения, ако се окажете депресирани или отчаяни. Може да се наложи да гледате нещата от нова гледна точка.Някои от вашите приятели ще говори много неясно днес и с много загадки, но трябва да го оставите да се наговори. Нещата изглеждат добре, но докато сте обсебени, няма да постигнете реален напредък.Сега е наистина страхотно време за проверка или просто да преосмислите навиците си. Енергията ви ще бъде най-добре изразходвана за да влезете във форма, затова направете план и се придържайте към него.Представителите на останалите зодии могат да намерят дневния си хороскоп ", "date": "2019.09.17", "title": "Дневен хороскоп за вторник"}
{"url": "https://www.novinite.bg/articles/180312/Darjava-i-biznes-obyavyavat-savmestna-vojna-na-hakerskite-ataki", "text": "\"Темата \"кибертероризъм\" е особено болезнена след атаката срещу НАП. Това ни показва, че компютърната информация се предлага на пазара на цени, които не сме предполагали\". Това каза главният прокурор Сотир Цацаров на форум, посветен на темата, съобщава Нова телевизия.\"Тези атаки може да се използват за създаване на паника и за политически цели от лица, които не могат да постигнат това на изборите. А освен това и за изнудване на търговски компании\", каза Цацаров и допълни, че ни трябва бърза и добре обмислена промяна на закона. Според него е добре да се преосмисли защитата на компютърната мрежа на държавата.Главният прокурор очерта три важни стъпки, по които трябва да се работи - ново дефиниране на компютърните престъпления и привеждане на текстовете в НК в крак с времето, нови състави на престъпления, които да криминализират кражбата на търговска информация. Освен всичко това, според Цацаров, са нужни и по-тежки наказания.Заместникът на Цацаров - Иван Гешев, смята, че случат \"НАП\" води до извод, че държавата е подценявала проблема с киберсигурността. Ако преди време банка е атакувана по 3-4 пъти на ден, то сега тези кибератаки са по няколко хиляди дневно. Това представлява сериозна опасност за държавата, каза Гешев.Председателят на КРИБ Кирил Домусчиев заяви, че киберрекетът, кибертероризмът, кражбата на търговски тайни и шпионажът трябва да бъдат рядко явление и да има тежки последствия за извършителите. Бизнесът и обществените организации са подложени постоянно на такъв рекет, който идва и от чужбина. И даде за пример, че преди 20 години е работено срещу опит за кражба на ноу хау.12 500 фирми членуват в КРИБ, част от тях - най-големите в България. Именно те са сред най-честите обекти на атака, каза Домусчиев.Вицепремиерът Марияна Николова заяви, че в началото на октомври ще има голяма експертна среща по темата, от която ще се излезе с конкретни предложения. Едно от тях ще е за по-тежки наказания.Вътрешният министър Младен Маринов обобщи с думите, че обществото е разбрало сериозността на проблема, а и държавата задейства механизми. \"Принудени сме да живеем в киберобщество, а случаят \"НАП\" показа, че трябва да инвестираме в киберсигурността. Трябва ни разбиране от депутатите, че тези заплахи са срещу обществото. И за да се инвестира в киберсигурността, хората, които работят по тази линия в ГДБОП, вече са много повече\", коментира Маринов. ", "date": "2019.09.17", "title": "Държава и бизнес обявяват съвместна „война“ на хакерските атаки"}
{"url": "https://www.novinite.bg/articles/180313/Nevijdan-futbolen-spektakal-v-Kardjali-Geroite-ot-SASht-94-igrayat-sreshtu-nacionalniya-na-Turciya-ot-Mondial-02", "text": "Съвсем скоро феновете на футбола ще станат свидетели на голям мач, който ще се състои в Кърджали. На 26 септември един срещу друг ще се изправят героите на България от САЩ '94 срещу тези на Турция от Корея и Япония през 2002 година, научи GONG.BG. Двубоят ще се проведе на стадиона на Арда.Билетите за мача ще бъдат евтини. За сектор А, под козирката - 7 лева, а за останалите места 5 лева. За сектор В цената ще бъде също 5 лева. Фенове ще бъдат допускани и в сектор Б срещу 3 лева.България спечели четвъртото място по време на незабравимото лято в САЩ '94. Турция път се нареди на трето място на световното първенство пред 2002 година.", "date": "2019.09.17", "title": "Невиждан футболен спектакъл в Кърджали: Героите от САЩ '94 играят срещу националния на Турция от Мондиал '02"}
{"url": "https://www.novinite.bg/articles/180305/S-eltrotinetka-samo-po-ulici-s-ogranicheniya-do-50-km-ch", "text": "Разработен е регламент за движението на електрическите тротинетки, който вече е публикуван за обществено обсъждане. Това съобщи днес председателят на Държавна агенция „Безопасност на движението по пътищата“ Малина Крумова в ефира на бТВ. По думите ѝ основната цел е да се създадат минимални изисквания за безопасност, а не да се възпрепятства този екологичен начин на придвижване в градски условия.„В разпоредбите на закона може да се каже, че приравняваме тротинетките към велосипедите, като създаваме някои допълнителни изисквания за тях“, обясни Малина Крумова. Те ще могат да се движат по велосипедната инфраструктура, а където такава няма – плътно в дясно на платното по посока на движение, но само на пътища с разрешена максимална скорост до 50 км/ч. На общините се дава право да определят и допълнителни зони, в които да забраняват тяхното движение.Електрическа тротинетка по гореописания ред може да се управлява от лице над 16 години. Лицата между 14 и 16 години ще имат право да управляват подобни превозни средства само по велосипедна инфраструктура, съгласно разпоредбите на Наредбата за планиране и проектиране на комуникационно-транспортните системи на урбанизираните територии (в които се включва не само различните видове велоалеи, но и зони за споделено движение и определени улици).Тяхното управление трябва да се осъществява със светлоотразителни елементи по облеклото на ползвателите. Максимално разрешената скорост за тях ще бъде 25 км/ч. Регистрация на този вид превозни средства на този етап не се предвижда.Текстовете вече са били предварително обсъдени, както с експертите от Министерството на вътрешните работи и Министерството на транспорта, информационните технологии и съобщенията, така и в максимално широк формат с представители на ползватели, фирми вносители и предлагащи подобни превозни средства, компании за споделено пътуване с електрически тротинетки, общини и др.Според неофициална информация в България към момента има около 60 хил. електрически тротинетки, а прогнозите са за все по-масовото им навлизане в големите градове. В тази връзка регламентирането на основни правила за безопасност са изключително важно да се случат в максимално кратки срокове.Цялото предложение за законова регламентация на движението на електрическите тротинетки е публикувано на сайта на Държавна агенция „Безопасност на движението по пътищата“, като всеки може да даде коментари по текстовете.", "date": "2019.09.17", "title": "С ел.тротинетка само по улици с ограничения до 50 км/ч"}
{"url": "https://www.novinite.bg/articles/180292/Etichnata-komisiya-na-prokurorite-kam-VSS-shte-ocenyava-kachestvata-na-Geshev", "text": "Комисията по етика към прокурорската колегия във Висшия съдебен съвет се събира, за да оцени етичните качества на единствения кандидат за главен прокурор на републиката Иван Гешев, предаде БНТ.Това е един от последните етапи от процедурата, след като вчера Комисията по атестациите и конкурсите прие доклад, според който Иван Гешев притежава необходимите професионални качества за позицията. На 9 октомври предстои обсъждане на докладите. А на 24 октомври Иван Гешев трябва да бъде изслушан.", "date": "2019.09.17", "title": "Етичната комисия на прокурорите към ВСС ще оценява качествата на Гешев"}
{"url": "https://www.novinite.bg/articles/180294/Sled-sreshtata-Putin-Erdogan-Ruhani-Sformira-se-konstitucionen-komitet-za-Siriya", "text": "Тристранната среща на върха в Анкара между Турция, Русия и Иран – петата подобна среща в рамките на преговорите в Астана – постави основата на трайно решение в Сирия чрез формиране на конституционен комитет, но всички страни се съгласиха, че все още има пречки за постигане на мир в разкъсаната от войната държава и това са терористичните групи.„Ние сме в пълно съгласие да се стремим към трайно политическо решение за политическото единство и териториалната цялост на Сирия”, заяви Ердоган в телевизионно изявление, когато срещата на върха с руския му колега Владимир Путин и иранския президент Хасан Рухани започна, съобщи в. „Дейли Сабах”, предаде БГНЕС.“ПКК и нейните разширения Народните защитни единици (YPG) и Партията на демократичния съюз (PYD) са най-голямата заплаха за бъдещето на Сирия. Докато продължава присъствието на ПКК в страната, нито Сирия, нито регионът ни могат да намерят мир “, Каза Ердоган на пресконференция след срещата на върха.Той заяви, че Анкара, Москва и Техеран подчертават, че подкрепата на терористите под предлог борбата срещу „Ислямска държава” е “неприемлива” – като се позовава на подкрепата на САЩ за YPG / PYD.“Трябва да поемем повече отговорност, за да гарантираме мир в Сирия”, заяви Ердоган, напомняйки че Турция е стояла със сирийския народ през “най-трудните и най-болезнените” времена.Ердоган каза, че платформата от Астана за Сирия е “уникален опит” и “единствената инициатива” за намиране на ефективни и конкретни решения за Сирия.Мирният процес в Астана – който се стреми да прекрати конфликта в Сирия веднъж завинаги – стартира през януари 2017 г. по инициативи на Турция, Русия и Иран. Към днешна дата общо 13 кръга са проведени в Астана, Казахстан.Турция е обезпокоена от постоянното навлизане на сирийския режим в региона, подкрепена от руските военновъздушни сили, въпреки поредицата от споразумения за прекратяване на огъня.Турция има 12 наблюдателни пункта в Идлиб за прилагане на споразумение за буферна зона, постигнато преди година с Русия, за да предотврати настъплението на сирийския режим.Но постовете изглеждат все по-застрашени, като един от тях е отрязан от останалата част на Идлиб, когато силите на Асад предприеха нападение миналия месец.Руските въздушни удари продължават в региона въпреки последното прекратяване на огъня, договорено от Анкара и Москва на 31 август.“Зона на деескалация не трябва да служи като терен за въоръжени провокации”, каза Путин на днешната среща.Изразявайки надежда, че тристранните преговори ще помогнат за постигане на „окончателно“ уреждане на сирийската криза, Путин заяви: „Бих искал да изразя увереност, че нашите разговори ще бъдат продуктивни и постигнатите споразумения ще създадат основа за окончателно разрешаване на кризата в Сирия, възстановяване на мира и сигурността в тази страна, укрепване на нейния суверенитет. ““Трябва да предприемем допълнителни мерки, за да унищожим напълно терористичната заплаха, идваща от зоната на Идлиб”, добави той.Междувременно иранският президент Рухани подчерта, че дипломацията, а не военен подход, е решението за прекратяване на кризата.“Трябва да положим почвата за връщане на сигурността в Сирия … дипломацията, а не конфронтацията, могат да осигурят мир в Сирия … Незабавното изтегляне на американските войски е необходимо за установяване на мир в страната.”, каза Рухани. ", "date": "2019.09.17", "title": "След срещата Путин-Ердоган-Рухани: Сформира се конституционен комитет за Сирия"}
{"url": "https://www.novinite.bg/articles/180299/Klyuchov-den-za-situaciyata-v-Blizkiya-iztok-Izrael-reshava-ostava-li-Netanyahu-premier", "text": "Израел стартира вторите си избори от пет месеца насам, които ще решат дали ще се удължи мандата на премиера Бенямин Нетаняху като министър-председател на страната, въпреки обвиненията в корупция срещу него, предаде БГНЕС.Секциите за гласуване бяха открити в 7:00 ч. (04:00 централно гринуичко време) и трябва да бъдат затворени в повечето райони в 22:00 часа.В една от избирателните секции в Йерусалим тройка избиратели пристигна веднага след като бе отворена.“Мисля, че Биби трябва да си ходи”, каза Груни Цивин, 37-годишен учител, използвайки прякора на Нетаняху. “След толкова години е време за промяна и мисля, че това се вписва във визията ми за тази страна.”Залогът е висок за 69-годишния десен лидер, който, както показаха априлските проучвания, е изправен пред силно предизвикателство от страна на бившия военен началник Бени Ганц и неговия центристки съюз Синьо и бяло.Бившият министър на отбраната Авигдор Либерман, бившата дясна ръка на Нетаняху, се превърна в негов съперник и може да изиграе решаваща роля с кампанията си да “да направим Израел отново нормален”.Около 6,4 милиона души имат право на глас.Първите резултати от екзит пола ще бъдат публикувани веднага след приключване на изборите, докато официалните резултати не се очакват по-рано от сряда.Проучванията на общественото мнение сочат още една тежка надпревара, като показват, че Ликуд на Нетаняху и Синьо-белите ще печелят около 32 места всеки в 120-местния парламент.И Нетаняху, и Ганц посетиха в последния момент в понеделник вечер Западната стена на Йерусалим, най-святото място, където евреите могат да се молят.Нетаняху влиза в изборите, след като претърпя едно от най-големите поражения в политическата си кариера след вота през април.Неговата Ликуд, заедно с неговите десни и религиозни съюзници спечели мнозинство, което накара израелския президент Реувен Ривлин да възложи на премиера да състави ново правителство. Но след седмици на дискусии, Нетаняху се провали, което го накара да насрочи безпрецедентни повторни избори, вместо да рискува Ривлин да избере някой друг.Опасността за Нетаняху се простира отвъд запазването на поста на премиер – пост, който той заема общо повече от 13 години.Ако спечели, мнозина смятат, че той ще се стреми да получи от парламента имунитет срещу наказателно преследване, на фона на възможността за обвинение в корупция през следващите седмици.Осъзнавайки залозите, в последните дни на кампанията си Нетаняху се устреми към спечелване на десните националисти – ключови за кандидатурата му за преизбиране – и към увеличаване на избирателната активност сред поддръжниците си. Тези усилия включват спорно обещание за анексиране на долината на Йордан, която представлява една трета от окупирания Западен бряг.Той отправи неоснователни предупреждения, че вотът сред арабските общности може да бъде спечелен чрез измама, като водещите критици го обвиняват в расизъм.Но Нетаняху също изтъкна развиващата се икономика на страната и връзките си със световните лидери като президента на САЩ Доналд Тръмп. Той се опита да маркира основните си противници като „слаби“ и „левичари“, въпреки данните за гласувания им кредит на доверие.“Това е откритият пред вас избор: тяхното ляво правителство или силно дясно правителство, водено от мен”, каза той в понеделник.Ганц проведе кампания, представяйки се като достойна алтернатива. Той неведнъж е говорил за готовността на Нетаняху да сформира коалиция с крайнодесни партии, които биха могли да му помогнат да си осигури имунитет. Ганц казва, че неговият съюз, който включва трима бивши началници на въоръжените сили, иска правителство на единството, което огромното мнозинство от израелците биха подкрепили.“Нетаняху продължава да разпространява груби лъжи в отчаян опит да спаси правителството си”, заяви Ганц в понеделник. “Той лъже, хули, сочи, разделя.”Проучванията на общественото мнение показват, че кампанията на националистическата партия на Либерман резонира с избирателите. Лозунгът му „Да направим Израел отново нормален“ се отнася до това, което твърдият секуларист казва, че е неоправданото влияние на ултраправославните еврейски партии върху политиката на страната. Той ги обвинява, че се стремят да наложат еврейския религиозен закон върху светското население на Израел и иска законодателство, с което да се прекрати освобождаването на ултраправославните от задължителна военна служба. Либерман попречи на Нетаняху да сформира коалиция след априлските проучвания, като не се съгласи да се откаже от искането си ултраправославните да бъдат задължени да служат в армията като всички останали израелци. Не е ясно дали той отново ще подкрепи Нетаняху като министър-председател, което би било бъде достатъчно, за да може Ривлин да позволи на Ганц да се опита да състави правителство.Новообединените арабски партии на Израел също могат да се окажат решаващи с резултат, подобен на изборите през 2015 г., когато станаха третата по големина сила в парламента. Ако е така, те биха могли да блокират пътя на Нетаняху като министър-председател, като препоръчат за това Ганц.", "date": "2019.09.17", "title": "Ключов ден за ситуацията в Близкия изток: Израел решава остава ли Нетаняху премиер"}
{"url": "https://www.novinite.bg/articles/180300/Varhovnite-sadii-na-Velikobritaniya-reshavat-zakonno-li-e-spiraneto-na-rabotata-na-parlamenta", "text": "Днес във Великобритания съдебен състав от 11 съдии във Върховния съд ще започне изслушания на политическите обвинения срещу премиера Борис Джонсън, че е действал незаконно, подвеждайки кралицата с мотивите за разпускане на парламента за пет седмици, за да предотврати дебата за кризата около Брекзит, предаде БНР. Решението миналия петък да бъде увеличен броят на съдиите от 9 на 11 свидетелства за конституционната значимост на делото. Една от най-големите трудности, пред които са изправени съдиите в това безпрецедентно дело, е как да съгласуват английските, шотландските и северноирландските закони в контекста на подобни обвинения срещу премиера за разпускане на парламента.По-рано съд в Лондон единодушно прецени, че премиерът не е нарушил закона, но след това съд в Единбург също единодушно постанови, че законът е бил нарушен. Очаква се изслушванията да продължат три дни.Междувременно Борис Джонсън се завърна от Люксембург след срещи с лидери от ЕС, без да има напредък в преговорите.Джонсън отказа съвместна пресконференция с премиера на Люксембург Ксавие Бетел, след като бе освиркан от събралото се множество. Бетел заяви, че е отговорност на Джонсън, да извади страната си от ситауцията, а не да вини ЕС.По-рано председателят на Европейската комисия Жан-Клод Юнкер каза, че не получил нови предложения от британския премиер.Джонсън продължава да твърди, че може да постигне сделка до средата на октомври.", "date": "2019.09.17", "title": "Върховните съдии на Великобритания решават законно ли е спирането на работата на парламента"}
{"url": "https://www.novinite.bg/articles/180310/Evrodeputatite-odobriha-Kristin-Lagard-za-shef-na-ECB", "text": "С 394 гласа „за“, срещу 206 гласа „против“ и 49 гласа „въздържал се“, евродепутатите дадоха своята подкрепа за кандидатурата на Кристин Лагард за следващ председател на Европейската централна банка.Европейският парламент дава своето необвързващо становище дали кандидатът е подходящ за заемането на длъжността председател на ЕЦБ, като окончателното решение се взема от Европейския съвет. Кристин Лагард трябва да замести настоящия председател на ЕЦБ Марио Драги на 1 ноември.По-рано днес евродепутатите обсъдиха дали кандидатът отговаря на изискванията за заемане на длъжността.Кандидатурата на г-жа Лагард ще бъде поставена в дневния ред на заседанието на Европейския съвет през октомври.Кристин Лагард бе номинирана през юли 2019 г. от лидерите на страните в ЕС за наследник на Марио Драги, чийто мандат изтича в края на октомври. Тя беше изпълнителен директор на Международния валутен фонд от 2011 г., а преди това е заемала няколко пъти министерски постове във Франция, включително като министър на икономиката, финансите и промишлеността от 2007 до 2011 г. Председателите на ЕЦБ се назначават за еднократен мандат от осем години по решение на държавните и правителствените глави в ЕС, но преди това Парламентът трябва да изрази становището си. Мнението на депутатите не е обвързващо за Европейския съвет, но има тежест за легитимността на кандидата, тъй като идва от демократично избрания орган на ЕС. Ако г-жа Лагард получи поста, тя ще бъде първата жена начело на ЕЦБ. Депутатите в ЕП са заявявали, че искат да видят повече жени на висши позиции в сферата на икономиката и паричната политика.Ключов принцип в работата на Европейската централна банка е нейната политическа независимост, което означава, че тя е свободна да преследва зададената й цел да поддържа стабилни цени, без да бъде подлагана на политически натиск. Въпреки това в интерес на демократичната отчетност председателят на Европейската централна банка се явява на изслушвания на всеки три месеца в комисията на ЕП по икономически и парични въпроси. Целта на т.нар. „диалог по въпорсите на паричната политика“ е банката да обясни своята парична политика и решения пред избраните представители на европейските граждани. Председателят на ЕЦБ също така представя годишния отчет на банката на пленарно заседание и отговаря в писмена форма на писмено зададени въпроси от депутати.", "date": "2019.09.17", "title": "Евродепутатите одобриха Кристин Лагард за шеф на ЕЦБ"}
{"url": "https://www.novinite.bg/articles/180316/Pendarovski-pred-Tusk-Napravihme-mnogo-jertvi-chakame-ES-da-ni-oceni", "text": "Македонският президент Стево Пендаровски проведе среща с председателя на Европейския съвет Доналд Туск. На нея те обмениха мнения относно цялостната ситуация в страната и региона, както и относно стремежите на страната за членство в ЕС, предаде БГНЕС.Пендаровски отбеляза, че през последните две години Северна Македония е взела трудни решения по много чувствителни въпроси, включително Договора от Преспа с Република Гърция и Договора за приятелство, добросъседство и сътрудничество с Република България. Той подчерта, че страната е приложила и съществени и задълбочени реформи в много ключови области, потвърждавайки своята ангажираност към процеса на европейска интеграция.На срещата Пендаровски изрази очакването Европейският съвет да оцени през октомври усилията на страната и да определи дата за началото на преговорите за присъединяване на Северна Македония към Европейския съюз.Стартирането на преговорите за присъединяване, според президента Пендаровски, ще бъде силен тласък за по-нататъшната реализация на основните реформи на страната до бъдещото й членство в съюза, което ще допринесе за цялостната стабилност и просперитет на страната и региона.Президентът изрази също благодарност към председателя Туск за неговата ясна и директна подкрепа за европейското бъдеще на Северна Македония.", "date": "2019.09.17", "title": "Пендаровски пред Туск: Направихме много жертви, чакаме ЕС да ни оцени"}
{"url": "https://www.novinite.bg/articles/180298/Akciya-po-kravodaryavane-v-Narodnoto-sabranie-utre", "text": "Българският Червен кръст, съвместно с Комисията по здравеопазването и  Националният център по трансфузионна хематология, ще участва в организираната от  Комисията по взаимодействието с неправителствените организации и жалбите на гражданите, кръводарителска акция  на 18 септември (сряда) 2019 г. от 9:30 ч. до 13:30 ч., в Зала „Запад“ в сградата на Народното събрание сред депутатите и служителите на 44–тото Народно събрание.Благотворителната инициатива за насърчаване на кръводаряването има за задача да насочи вниманието на обществото към проблемите, свързани с осигуряването на кръв и кръвни съставки, необходими за нуждите на здравеопазването.  С оглед увеличаващия се недостиг на доброволни и безвъзмездни кръводарители е необходимо да се повиши информираността относно значението и ползите от даряването на кръв за спасяването на човешкия живот.В подкрепа на благородната кауза очакваме активно да се включат в кампанията народните представители и служителите  от 44-то Народно събрание, като по този начин да дадат пример за стимулиране на безвъзмездното и доброволното кръводаряване. ", "date": "2019.09.17", "title": "Акция по кръводаряване в Народното събрание утре"}
{"url": "https://www.novinite.bg/articles/180301/Avtomobilna-administraciya-i-MVR-v-akciya-Uchilishtni-avtobusi", "text": "Изпълнителната агенция  \"Автомобилна администрация\" и МВР започват проверки на автобусите, превозващи деца и ученици, предаде БНР.Инспекторите ще следят за поставянето на колани на седалките, ще проверяват документите и техническата изправност на превозните средства.Проверяват се и фирмите, които извършват превоз на деца и ученици, съобщиха от транспортното министерство.", "date": "2019.09.17", "title": "„Автомобилна администрация“ и МВР в акция „Училищни автобуси“"}
{"url": "https://www.novinite.bg/articles/180306/Dvama-postradali-sled-kato-TIR-se-vryaza-v-kashta", "text": "Цистерна се вряза в къща във врачанското село Борован. Тежкотоварният камион, който се е движел в посока Ферибот-Оряхово, не успял да вземе остър завой и се врязал в една от къщите край шосето, съобщава БНТ.Минавайки през тротоара, помел пешеходец, който е с леки наранявания.Шофьорът на камиона е във врачанската болница. Движението през село Борован е затруднено. ", "date": "2019.09.17", "title": "Двама пострадали след като ТИР се вряза в къща"}
{"url": "https://www.novinite.bg/articles/180315/Makron-poe-iniciativata-na-Fon-der-Lajen-shte-zatyaga-rejima-za-migranti", "text": "Пред около двеста членове на парламентарното мнозинство президентът на Франция Еманюел Макрон обяви затягане на френската имиграционна политика. Това той направи петнадесет дни преди дебат в двете камари на френския парламент за имиграцията, насрочен за 30 септември и 2 октомври, предаде БГНЕС.Обръщението на Еманюел Макрон беше в контекста на представянето на основните точки на програмата за втората част на мандата му. По този повод той обясни, че е необходимо миграцията да бъде разгледана директно, защото сблъскващите се с нея социални прослойки се насочват към крайната десница.„Това е проблем, който трябва да бъде решен със зрялост и спокойствие. Франция винаги е била страна на имиграцията“, каза Макрон.„Въпросът е дали искаме да сме буржоазна партия или не. Буржоазията няма проблем с имиграцията: те не се срещат с нея. Прослойките от населението живеят с нея. В продължение на десетилетия левицата не е склонна да разгледа проблема, така че работническата класа се е преместила в крайната дясна част“, каза той.„Имате само един опонент: това е Националният фронт (сега Национален сбор), трябва да потвърдите това противопоставяне, защото французите са тези, които го избраха. Има два проекта: затваряне в себе си или намиране на отворено, но не наивно решение“, завърши стопанинът на Елисейския дворец.Макрон е убеден във важността на така наречените суверенни въпроси – имиграцията и сигурността – през втората част от мандата му. Тоест, той вече гледа към следващите президентски избори, където имиграцията и сигурността, според него, ще бъдат основните теми на предизборната кампания, но и за да отклони вниманието от други теми, които смущават френската общественост, като екология или биоетика. Това става на фона на риска да предизвика недоволство сред мнозинството си и неговия премиер Едуар Филип.Според анонимен участник в срещата президентът Макрон вече е проявил желание да затегне политиката си за имиграция и убежище, понякога използвайки сурови фрази като например желанието си да увеличи експулсирането на албанците без документи – тъй като албанците и грузинците са най-многобройните групи, търсещи убежище във Франция. ", "date": "2019.09.17", "title": "Макрон пое инициативата на Фон дер Лайен, ще затяга режима за мигранти"}
{"url": "https://www.novinite.bg/articles/180302/Prognozirat-poskapvane-na-gorivata", "text": "Възможно е поскъпване на горивата у нас с от 5 до 10 стотинки за литър, ако цената на суровия петрол на световните пазари се запази в рамите на 70 долара за барел. Прогнозата в студиото на БНТ направи председателят на Българската петролна и газова асоциация (БПГА) Андрей Делчев. Ударите срещу петролните съоръжения в Саудитска Арабия доведоха до скок в цените на световните борси с около 20 % вчера, а вътрешният пазар у нас е тотално зависим от цените на петрола на в световен мащаб.„Всичко, което се случи не само около Саудитска Арабия, обвиненията срещу Иран и дрънкането на оръжия около Иран, от много време вече предизвика тревога в световната търговия със суров петрол. Трудно е да се гадае с колко точно би поскъпнал, защото няма аритметична прогресия, която да казва, че 5 долара нагоре в суровия петрол води до 5 стотинки примерно на вътрешния пазар. Българският пазар е малък пазар, той изцяло зависи от това, което се случва в европейски план, така че начинът, по който вървят цените в Европа, предопределя и начина, по който се изменят и в България, но да, ако цените на суровия петрол се запазят на тези нива, това ще даде отражение на вътрешния пазар“, обясни в ефира на Националната телевизия Делчев. ", "date": "2019.09.17", "title": "Прогнозират поскъпване на горивата"}
{"url": "https://www.novinite.bg/articles/180317/Policai-nameriha-unikalna-antichna-kolona-vav-vrachanska-artgaleriya", "text": "Каменна колона с античен надпис е установена при специализирана полицейска операция на сектор „Престъпления, свързани с културно-исторически ценности“, ГДНП и ОДМВР-Враца. Тя е проведена на 12 септември на територията на областния град.В рамките на оперативно-издирвателните действия е установено, че в двора на артгалерия в града се намира каменен блок с двуредов античен надпис с латински букви. След консултация с експерти от Регионалния исторически музей във Враца и Националния археологически институт с музей при БАН е изяснено, че датировката на надписа е от втори век от новата ера, както и че вероятният му произход е от античния град Рациария при с. Арчар, обл. Видин, където е бил част от обществена сграда. Надписът представлява посвещение за императорското семейство – Септимий Север, съпругата му Юлия Домна и сина им Аврелий Антонин (Каракала).Блокът е предаден с протокол от собственика на галерията и е транспортиран в Регионалния исторически музей във Враца за последващи експертизи. По случая е образувано досъдебно производство за незаконно държане на антични предмети (чл. 278 от НК), материалите са предадени на окръжната прокуратура във Враца.", "date": "2019.09.17", "title": "Полицаи намериха уникална антична колона във врачанска артгалерия"}
{"url": "https://www.novinite.bg/articles/180309/Sinoptici-Lyato-2019-e-vtoroto-po-goreshtini-v-severnoto-polukalbo", "text": "Това лято е най-горещото в северното полукълбо, откакто се правят измервания, констатираха учени от Националното управление на САЩ за океаните и атмосферата.В техния доклад, цитиран от ДПА, се казва, че за планетата като цяло периодът от юни до август е бил втори по горещина, след жаркото лято на 2016-а, за 140-те години, в които се събира информация за температурите, предаде БНР.Температурата на световния океан е достигнала най-високата регистрирана досега стойност за август, посочват учените.Докладът е публикуван седмица преди срещата на върха в Обединените нации в Ню Йорк, където промените в климата ще бъдат една от важните точки в дневния ред на държавните лидери.", "date": "2019.09.17", "title": "Синоптици: Лято 2019 е второто по горещини в северното полукълбо"}
{"url": "https://www.novinite.bg/articles/180314/Nad-1000-proverki-vav-firmite-prevozvashti-deca-za-dve-sedmici", "text": "От началото на месеца сме направили над 1000 проверки на фирмите, извършващи превоз на деца и ученици. Това заяви заместник изпълнителният директор на ИА „Автомобилна администрация“ Дамян Войновски, цитиран от БГНЕС.Той присъства на старта на съвместната инициатива на ИА „Автомобилна администрация“ и МВР за контрол на пътя на училищните автобуси.„Преди началото на учебната година голяма част от автобусите не извършват превоз на ученици и поради това те са проверявани в предприятията, като за констатирани пропуски инспекторите на агенцията са издали 60 предписания“, каза той.„Съставени са и 7 акта на автобуси, които са превозвали деца. Направените нарушения са свързани с изтекъл технически преглед, непреминат преглед за психологическа годност на водачите и изтекли карти за квалификация“, обясни Дамян Войновски.Той посочи, че проверките са съвместни с органите на МВР и ще продължат до края на този месец. Инспекторите ще следят дали са изпълнени направените предписания и спазват ли се всички изисквания за превоз на деца и ученици, допълни още той. ", "date": "2019.09.17", "title": "Над 1000 проверки във фирмите, превозващи деца, за две седмици"}
{"url": "https://www.novinite.bg/articles/180304/Koprivshtica-shte-bade-domakin-na-festivala-Sharena-pletenica-tradiciite-dnes-na-28-i-29-septemvri", "text": "На 28 и 29 септември предстои четвъртото издание на Фестивала на плетивата \"Шарена плетеница\", който тази година е под наслов \"Традициите днес\" и ще се проведе в града, съхранил българският дух – гр. Копривщица. По време на фестивала ще бъдат представени изработване на българска шевица, тъкане на стан, плетене на традиционни чорапи на 5 игли, плетене на луум за деца, традиционното плетене за мъже и много, много други. Фестивалът се провежда в подкрепа на национална благотворителна кампания „Изплети топлина“, в която за осма поредна година доброволци ще плетат шапки, шалове, ръкавици и топли дрехи за хората без дом.На този празник на традициите, фондация \"Има начин\" за пореден път ще събере на едно място хора с любов към плетенето, ритуалите и благотворителността. Ще направи мост между българските обичаи и съвремието, показвайки най-доброто от миналото, вплетено в настоящето, и ще демонстрира тенденции, вдъхновени от бъдещето.Пълната програам може да бъде видяна в страницата на събитието във Фейсбук - Тази година Фестивалът ще се проведе в центъра на гр. Копривщица в рамките на 2 дни – 28 и 29 септември под патронажа на Община Копривщица. По време на събитието ще бъдат проведени 7 открити демонстрации разкриващи различни и интересни аспекти от приложения на преждата, 2 работилници вдъхновени от традициите и съвременното им място в интериора, 2 мастър класа, на които изтъкнати лектори-приложници ще разкрият тайните на различни техники за плетене и творене. Първият мастър клас е „Традиционна българска шевица“, воден от Антоанета Толтукова, за втория - „Плетене на еко чанта“ има специален гост водещ от Република Корея - Джей Ким. Празникът ще бъде допълнен и от вече станалото традиционно плетене за мъже \"Модерно е да можеш повече\", както и работилница за плетене с лумчета за най-малките. В рамките на Фестивала ще протече и състезание с награди за ръчно приготвен хляб, поднесен в плата украсени с прежда и вълна \"Аромат на  топлина\". В рамките на Фестивала ще бъде създадено и специално арт-пано от прежда, което ще бъде дарено на училище \"Любен Каравелов\" - гр.Копривщица.Входът за всички гости на града и фестивала е свободен, а за доброто им настроение по време на фестивалните дни ще се погрижат фолклорен състав, съставът за духова музика към училище \"Любен Каравелов\"- гр. Копривщица и дирекция \"Музеи\" - гр. Копривщица. Присъстващите ще получат нови идеи, знания и умения за добротворчество, като ще се заредят с много емоция, енергия, любов и красота. ", "date": "2019.09.17", "title": "Копривщица ще бъде домакин на фестивала „Шарена плетеница - традициите днес“ на 28 и 29 септември"}
{"url": "https://www.novinite.bg/articles/180320/Djonsan-veche-shte-se-bori-za-Brekzit-sas-sdelka-sled-kato-govori-Yunker-i-Merkel", "text": "Във вторник британският премиер Борис Джонсън каза на германския канцлер Ангела Меркел, че той ще работи с енергия и решителност за постигане на Брекзит споразумение и ще го обсъди с нея по време на Общото събрание на ООН през следващата седмица, заяви неговият говорител, цитиран от Ройтерс, предаде БНР.След вчерашната визита в Люксембург, когато Джонсън беше освиркан от протестиращите и критикуван от премиера на страната Ксавие Бетел, по-рано днес британският лидер е разговарял по телефона с немския канцлер Меркел, удвоявайки усилията си за постигане на сделка за излизане на Великобритания от Европейския съюз.\"Премиерът повтори пред Меркел, че Великобритания и ЕС са се договорили да ускорят усилията си за постигане на споразумение, без то да съдържа предпазен механизъм за ирландската граница, което би могло да бъде одобрено от британския парламент. Той също посочи, че ще работи с енергия и решителност, за постигане на такова споразумение преди Брекзит на 31-ви октомври\", заяви говорителят на Борси Джонсън.Според него \"двамата лидери очакват с нетърпение да се срещнат, за да обсъдят допълнително тези въпроси на предстоящото Общо събрание на ООН в Ню Йорк през следващата седмица\".Изявлението е факт, след като в понеделник се проведе първата официална среща на Борис Джонсън с председателя на Европейската комисия Жан-Клод Юнкер по време на работен обяд в Люксембург. Юнкер е заявил на британския премиер, че той трябва да представи работещи предложения за замяна на ирландския предпазен граничен механизъм, който е част от споразумението за развода на Великобритания с ЕС.На тяхната среща е било изразено съгласие за \"засилване\" на Брекзит преговорите в  опит да се гарантират, че Великобритания ще напусне Европейския съюз със сделка. Според изявлението на Даунинг стрийт 10 след вчерашната среща, Борис Джонсън отново е настоял, че ще изведе Великобритания от единния блок в края на октомври с или без двустранна сделка, но също така се изтъкна, че британският премиер предпочита контролиран Брекзит (със сделка).\"Лидерите на ЕК и Обединеното кралство се съгласиха, че дискусиите трябва да се активизират и че срещите скоро ще се провеждат ежедневно\", заяви говорител от кабинета на Джонсън след срещата на британския премиер с Жан-Клод Юнкер. \"Беше договорено разговорите да се проведат и на политическо ниво между европейския Брекзит преговарящ Мишел Барние и британския секретар по Брекзит - Стивън Баркли, като също така ще продължат и разговорите между Жан-Клод Юнкер и Борси Джонсън\". ", "date": "2019.09.17", "title": "Джонсън вече ще се бори за Брекзит със сделка, след като говори Юнкер и Меркел"}
