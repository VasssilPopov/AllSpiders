{"url": "https://www.novinite.bg/articles/173437/Avramova-Tol-taksite-nyama-da-se-otrazyat-seriozno-na-cenite-na-stokite", "text": "Тол таксите няма да се отразят сериозно на цените на стоките. Това каза пред журналисти в Сливен министърът на регионалното развитие и благоустройството Петя Аврамова, съобщава БТА. Според нея, твърденията за голямо увеличение, са спекулация. Тя обясни, че логиката на определяне на тол тарифите е следната - в категорията от 3.5 до 12 тона, които са най-масовият транспорт и осъществяват вътрешния превоз на стоки, да бъдат с по-ниски тарифи, така че да не се отрази на цените на хранителните продукти.Според изчисленията в потребителската кошница най-голямо отражение ще има на цените за минерална вода и безалкохолните напитки - около 4%. В другата категория - тежкотоварни, важи принципът, че който руши и замърсява повече, ще плаща повече. В третата категория попадат автобусните превози, които са с ниска тол тарифа, защото те изпълняват и социална функция. Тези средства, които държавата взима под формата на винетна такса, ще бъдат заплащани като тол тарифи. Преразпределението ще бъде вътрешно в сектора, като който пътува повече, ще заплаща повече, защото таксата е на база изминато разстояние.В понеделник са били проведени първите срещи с превозвачите, като министърът очаква накрая да бъде постигнат консенсус. След като министерството предостави поискана от превозвачите информация, ще бъдат насрочени нови срещи, вероятно следващата седмица.„До 2020 година МРРБ има готовност да размрази обекта \"Пречиствателна станция за питейни води в Сливен\", да бъде актуализиран проектът, да бъдат довършени останалите десет процента от него”. Това каза още министър Аврамова. На 25 март ВиК - дружеството е подало апликационна форма по ОП \"Околна среда\", като определените за област Сливен средства са в размер на над 112 милиона лева без ДДС. ", "date": "2019.04.02", "title": "Аврамова: Тол таксите няма да се отразят сериозно на цените на стоките"}
{"url": "https://www.novinite.bg/articles/173383/BSP-shte-poiska-danni-za-koncesiyata-za-dobiv-na-vaglishta-v-Pernishko", "text": "Депутати от БСП, водени от Елена Йончева, ще поискат днес от Министерството на енергетиката информация относно концесия за добив на въглища в Пернишко.Причината е местна мина, усвоила десетки декари земеделска земя за въгледобив, без промяна на предназначението й и без съгласието на собствениците. Миналата седмица хората от село Дивотино излязоха на протест, а областният управител на Перник Ирена Соколова заяви, че фирмата-концесионер ще бъде санкционирана.Председателят на БСП Корнелия Нинова и Елена Йончева посетиха селото през уикенда.Нинова е разпратила писмо до депутати и лидери на партията по места, с което ги задължава да се срещат с браншови и неправителствени организации и да събират сигнали срещу правителството. Преди време Нинова публично обяви, че ще събира факти и данни за злоупотреби, далавери или корупция на управляващите по места, предаде \"24 часа\".Социалистите чакат и разрешение от пътната агенция да вземат проби от 46 конкретни участъка по магистралите и да ги дадат за изследване в независима международна лаборатория. Според Нинова така те щели да успеят да докажат, че магистралите са строени некачествено. БСП дори са заявили готовност партията да плати за изследването.", "date": "2019.04.02", "title": "БСП ще поиска данни за концесията за добив на въглища в Пернишко"}
{"url": "https://www.novinite.bg/articles/173384/Rumen-Petkov-Nejelanieto-na-BSP-za-dialog-ya-obricha-na-samota", "text": "Нежеланието на БСП да води диалог за формиране на силен ляв формат я обрича на самота, включително за предстоящите местни избори. Това заяви председателят на АБВ Румен Петков пред БНТ.\"Ръководството на БСП не пожела да се формира силен ляв формат, който да помете ГЕРБ. Нежеланието да се води диалог обрича на БСП на самота. Включително за предстоящите местни избори\", допълни Петков.Той коментира като \"несериозни\" претенциите на БСП към името на предизборната коалиция, с която АБВ ще се яви на изборите - \"Коалиция за България\". Председателят на АБВ заяви, че оспорваното от БСП име, е дадено на АБВ и нейн партньор, който е част от предизборното обединение от шест партии.\"Не разбирам позицията на г-жа Нинова, че нещо й е откраднато, защото то не е нейно\", допълни Петков.Той добави, че АБВ е сред основателите на \"Коалиция за България\" и вземането на името за предстоящия вот е осъзнат избор.Според Румен Петков БСП не е успяла да извлече ползи от \"Апартаментгейт\" и че скъсяването на разликата с ГЕРБ се дължи на срива на партия ГЕРБ.", "date": "2019.04.02", "title": "Румен Петков: Нежеланието на БСП за диалог я обрича на самота"}
{"url": "https://www.novinite.bg/articles/173392/Lozan-Panov-se-varna-ot-otpuska-otkaza-da-govori-za-evtiniya-apartament-na-jena-si", "text": "Председателят на Върховния касационен съд Лозан Панов се появи за първи път след отпуска след скандалните разкрития, че жена му Елисавета е купила апартамент на по-ниски от пазарните цени от фирма \"Артекс\". Панов пристигна на заседание на съдийската колегия във Висшия съдебен съвет, което председателства. Той обаче отказа да говори за имота на съпругата си, придобит преди двамата да сключат брак, съобщава \"24 часа\". Панов е единственият, който отказва коментар около сагата \"Апартаментгейт\". Днес ВСС ще решава как да накаже съдията от Софийския градски съд Мирослава Тодорова за бавно правосъдие. Казусът бе отлаган няколко пъти като последната дата - 26 март, бе пренасрочена за днес по искане на самия Панов, за да може да участва в дебатите за наказанието на съдийката. Според запознати тя може да бъде понижена в ранг или в длъжност. Тодорова не за първи път е наказвана за забавяне на дела.", "date": "2019.04.02", "title": "Лозан Панов се върна от отпуска, отказа да говори за евтиния апартамент на жена си"}
{"url": "https://www.novinite.bg/articles/173419/Bulgargaz-priklyuchi-parvata-procedura-za-dostavka-na-priroden-gaz-na-po-niska-cena", "text": "\"Булгаргаз\" ЕАД успешно приключи първата процедура за доставка на природен газ на по-ниска от утвърдената от КЕВР цена за второто тримесечие на 2019 г., съобщиха от дружеството.На проведения търг са били получени оферти от три компании. Предложените цени и на трите компании са били по-ниски от доставната цена по дългосрочния договор с основния доставчик за второто тримесечие на 2019 г., посочиха от Булгаргаз.\"Булгаргаз\" ЕАД ще сключи договор за доставка с класирания на първо място гръцка компания, която ще доставя газ от вътрешната система на Гърция. Тази компания е предложила най-ниската цена за доставка.Българските потребители на природен газ ще се възползват от новата по-ниска доставна цена през есенно-зимния период на 2019-2020 г., когато закупените на търга и съхранени количества в размер на 1 532 000 MWh ще бъдат доставени на крайните клиенти - както битовите потребители в страната, така и българската индустрия, посочват от \"Булгаргаз\". Планира се цялото количество да бъде нагнетено и съхранявано в газохранилището в Чирен.Това е първата тръжна процедура, която \"Булгаргаз\" ЕАД обявява за покупка на природен газ. Търгът е в резултат на извършен от \"Булгаргаз\" ЕАД подробен анализ на спот пазара на природен газ в Европа през 2019 г. Анализът е показал, че има условия и възможности за доставки в България на по-ниски цени от действащите в страната. Затова е било взето решение за провеждането на открита процедура за закупуване на природен газ, пише в съобщението.", "date": "2019.04.02", "title": "\"Булгаргаз\" приключи първата процедура за доставка на природен газ на по-ниска цена"}
{"url": "https://www.novinite.bg/articles/173393/KNSB-i-Ombudsmanat-Maya-Manolova-iskat-sreshta-s-CIK-zaradi-prechkite-za-glasuvane-pred-horata-s-uvrejdaniya", "text": "КНСБ и Омбудсманът на Република България Мая Манолова искат среща с ЦИК заради предстоящите европейски избори и пречките за гласуване пред хората с увреждания. Поводът е приет преди дни доклад на Европейския икономически и социален комитет (ЕИСК) - https://www.eesc.europa.eu/sites/default/files/files/qe-02- 19-153-bg-n.pdf. Според заключенията в доклада милиони граждани на ЕС нямат възможност да дадат своя вот заради прилаганите организационни решения (технически пречки), които не отчитат специфичните потребности на хората с увреждания. Това заключение важи още по-силно за България, която въпреки напредъка през последните години, все още поставя бариери пред вота на хиляди български граждани, които са с увреждания, пише в писмото на КНСБ и Омбудсмана до ръководството на ЦИК. След срещи с най-големите организации на хората с увреждания, двете организации са готови със серия от предложения, които да гарантират свободното право на гласуване на тези български граждани. За разговора с ЦИК са поканени представители на най-големите организации на хората с увреждания в България и представители на Агенцията на ЕС за основните права (FRA). Ще участват президентът на КНСБ Пламен Димитров и Омбудсманът Мая Манолова.", "date": "2019.04.02", "title": "КНСБ и Омбудсманът Мая Манолова искат среща с ЦИК заради пречките  за гласуване пред хората с увреждания"}
{"url": "https://www.novinite.bg/articles/173430/Potvardiha-parvi-sluchaj-na-morbili-v-Dupnica", "text": "Потвърден е първият случай на морбили в Дупница, съобщи БНР, позовавайки се на прокуристът на общинската болница Мария Иванова. В инфекциозно отделение е била приета жена със симптоми на заболяването. Резултатите за морбили са потвърдени от Националния център по заразни и паразитни заболявания.Жената е на 21 години, бременна е и не е имунизирана. Тя е от Крупник, но гостувала при роднини в дупнишката Гиздова махала. Взети са всички необходими мерки от РЗИ-Кюстендил. Припомяме, че на 5 март стана ясно, че случаите на морбили у нас са 66.  Седмица преди това зарaзените бяха 51. Припомняме, при епидемията през 2009 г. у нас имаше 25 смъртни случая при 24 000 заразени, което е обичайният процент при разпространение на заболяването - 1 смъртен случай на 1000.През 2017 г. 10-месечно бебе от пловдивския квартал \"Столипиново\" почина от морбили. Тогава в Пловдив бяха регистрирани 36 случая.  От Световната здравна организация обявиха тревога, тъй като случаите на морбили в Европа се увеличават тройно между 2017 г. и 2018 г. до 82 596. Това е най-големият брой, записан през това десетилетие, според данни на СЗО.Украйна съобщава за най-голям брой случаи на морбили миналата година - над 10 пъти повече от следващата с най-много случи, Сърбия. В Европа през 2018 г. са починали 72 души от морбили, в сравнение с 42 през 2017 г. Европейските страни с най-голям брой случаи на морбили от януари до декември 2018 г. са: Украйна (53,218), Сърбия (5,076), Израел (2 919), Франция (2,913), Италия (2,517), Руска Федерация (2,256), Грузия (2,203), Гърция (2,193), Албания (1,466), Румъния (1 087).", "date": "2019.04.02", "title": "Потвърдиха първи случай на морбили в Дупница"}
{"url": "https://www.novinite.bg/articles/173408/Valeri-Simeonov-razkri-zashto-NFSB-ne-moje-da-se-yavi-s-Ataka-na-evroizborite", "text": "Не можем да се явим заедно с „Атака“ на евроизборите заради непреодолимите различия в отношението към Русия. Това каза председателят на НФСБ Валери Симеонов в интервю за предаването „Свободна зона“ по ТВ Европа.„Формулата на явяването на евроизборите беше предопределена основно от нашите партньори от ВМРО, които решиха сами да се явят, тъй като считат, че имат възможност да реализират един евродепутат. И ние нямаме друг избор освен да се явяваме също самостоятелно. Всичко, което беше възможно да направим, за да потърсим общо явяване с ВМРО, го направихме. За съжаление, не получихме от тях отговор. Напротив – тяхната кампания се разшири и продължава“, обясни Симеонов. Той посочи, че на политически съвет днес или утре ще бъде взето решението за самостоятелно явяване на НФСБ.„Нещо повече и не особено чистоплътно, но ВМРО прави опити за привличане на активисти от нашите структури. И всичко това са белези на една кампания, която не се очертава да бъде особено почтена“, посочи Симеонов.Той обясни, че НФСБ не може да се яви заедно с „Атака“ на евроизборите заради непреодолимите различия в отношението към Русия.„Ще се получи нещо като оксиморон, дървено желязо ще се получи. Във вътрешната политика нямаме такива сериозни разминавания и коалицията продължава да съществува. Но по отношение на външната – няма как да излъчим евродепутати, които ще бъдат на различни позиции. Това би било шизофренично и няма да бъде добро за нашата държава“, коментира лидерът на НФСБ.Симеонов припомни, че той е бил единственият, който е разобличил опита на руския патриарх Кирил да се меси във вътрешните работи на България.„Тогава с декларация срещу моето изказване излязоха две партии – „Атака“ и ВМРО, моите партньори. Така че историята познава случаи на съвпадения между ВМРО и „Атака“. Но докато при „Атака“ това е заложена в програмата им политика, при ВМРО това са моменти колебания, тъй като е партия, за която е характерно неистовото желание за медийни изяви. И по някой път, водени от желание за бърза реакция в медиите, те взимат такива решения, които не са много добре балансирани и обмислени“, коментира Симеонов. ", "date": "2019.04.02", "title": "Валери Симеонов разкри защо НФСБ не може да се яви с „Атака“ на евроизборите"}
{"url": "https://www.novinite.bg/articles/173409/Eva-Majdel-GERB-ENP-Postignahme-vajni-rezultati-sreshtu-dvojnite-standarti", "text": "„Забраняваме заблуждаващите търговски практики, както и подобряваме защитата на потребителите в електронната търговия. Продаването на стоки като идентични, когато имат различен състав ще бъде забранено.“, заяви българският евродепутат Ева Майдел (ГЕРБ/ЕНП) след вота по тристранното споразумение върху ревизията на директивите за зашита на потребителите в Комисията по вътрешен пазар. „Търговците повече няма да могат да заблуждават потребителите в качеството или идентичността на дадена стока. Например, ако портокалов сок на марката Х от Испания и портокалов сок на същата марка от Гърция имат разлики в състава, които не се дължат на национално законодателство, то продуктът не може да бъде продаван като идентичен и да заблуждава потребителите. Търговците ще са задължени да предоставят ясна и адекватна информация за даден продукт, било то на опаковката или при рекламите.“ допълни Майдел. Освен проблемите с двойното качество продукти, ревизията на потребителското законодателство разрешава проблеми при онлайн търговията и внася допълнителна прозрачност при класирането на резултатите. Например, големи онлайн платформи за продажби на билети, стоки и услуги (напр. Amazon, eBay, AirBnb, Skyscanner) ще трябва да разкрият основните параметри, определящи как се класират офертите, получени при търсене - например, защо потребителят вижда офертата от „хотел 1“ съответно като първи резултат. Ако търговец бъде уличен в нелоялна търговска практика, санкциите варират между максимална сума в размер на два милиона евро в случаите, когато няма информация за оборота, или 4% от годишния оборот на търговеца през предходната финансова година в съответната държава, където има нарушение. Предстои потвърждаване на споразумението в пленарна зала, след което се преминава към прилагане на Директивите в националното законодателство на държавите членки.", "date": "2019.04.02", "title": "Ева Майдел (ГЕРБ/ЕНП): Постигнахме важни резултати срещу двойните стандарти"}
{"url": "https://www.novinite.bg/articles/173395/Eva-Majdel--Balgarskiyat-biznes-poluchava-dostap-do-novi-650-miliarda-evro", "text": "“С приемането на Регламента по новата суперпрограма Invest EU надградих 5-годишните си усилия в рамките на този мандат в ЕП за осигуряване на повече възможности за българския бизнес. Invest EU е продължение на успешния модел на Плана „Юнкер“ с предлагане на гаранции от европейския бюджет за сфери и проекти с недостатъчно частни инвестиции. Очертаната рамка на програмата предвижда гаранция от поне 38 милиарда евро, с която очакваме да се мобилизират поне 650 милиарда евро за следващите 7 години в сфери като климат, изкуствени интелект, кръгова икономика, социално приобщаване и умения.“ Това заяви българският евродепутат Ева Майдел след приемането на Регламента за създаването на новата програма в Брюксел. Тя работи активно по законодателството, което беше гласувано в Комисията по икономически и парични въпроси. Според Ева Майдел рамката на бъдещата програма за инвестиции на ЕС обединява 14 различни програми в една, което ще улесни бизнеса и институциите, спестявайки им време и средства, които досега влагаха в проучване по коя програма да кандидатстват. „Изпитвам удовлетворение от факта, че в края на моя мандат България е сред отличниците в ЕС по привлечени средства от Плана Юнкер. През последните 3 години привлякохме почти 900 милиона лева по плана Юнкер, а българският бизнес показа изключителен потенциал в боравенето с финансовите инструменти на ЕС. Гордея се и с това, че подпомогнах създаването в България на първото по рода си в Европа консултантско звено в помощ на предприемачите за кандидатстване по финансовите инструменти и програми на ЕС. Само за няколко месеца от съществуването му звеното оказа експертно съдействие на над 300 бизнеса. Добрата алмагама между европейското финансово законодателство и ефективното му прилагане в България доведоха до конкретни резултати и успех за много български предприятия, което в крайна сметка е и смисълът на нашата работа като европейски депутати“, отбеляза още Ева Майдел.", "date": "2019.04.02", "title": "Ева Майдел : Българският бизнес получава достъп до нови 650 милиарда евро"}
{"url": "https://www.novinite.bg/articles/173418/NAP-proveryava-za-novite-kasovi-aparati", "text": "Инспекторите на НАП започнаха проверки в търговските обекти за спазването на последните изисквания към касовите бележки и подаването на данни за продажбите. От понеделник всяка регистрирана по ДДС фирма, която не използва софтуер за управление на продажбите, трябва да отпечатва на касовите си бележки QR код, а фискалното устройство да изпраща данни в НАП за всеки фискален бон в реално време.Нерегистрираните по ДДС имат срок до края на юни, а използващите софтуер за продажбите до края на септември, в който да приведат дейността си в съответствие с новите правила. Потребителите вече могат да проверят дали касовата им бележка е истинска с обновеното мобилно приложение на НАП.До момента 135 000 фискални устройства и принтери вече отговарят на новите изисквания, като броят им е дори по-голям от първоначалните очаквания, допълват от НАП. „Проверките във всеки обект на регистрирано по ДДС лице от вчера имат за цел да установят дали касовият апарат е сменен и ако не е, използва ли се в обекта софтуер за управление на продажбите“ каза по повод на контролните мерки на НАП Спас Шишков, директор на „Фискален контрол“.", "date": "2019.04.02", "title": "НАП проверява за новите касови апарати"}
{"url": "https://www.novinite.bg/articles/173379/Prodaljava-akciya-Skorost-na-Patna-policiya-v-cyalata-strana", "text": "Продължава акция \"Скорост\" на полицията в цялата страна. Тя се провежда цялата седмица като част от европейската мрежа на службите на Пътна полиция TISPOL. От тази сутрин до сряда в 6 часа сутринта ще има 24-часаова акция за превишена скорост, като камери ще има дори и през тъмната част на денонощието.Целта на операцията е да се обърне внимание на това, че скоростта е една от основните причини за възникване на тежки пътнотранспортни произшествия с най-много жертви и ранени.", "date": "2019.04.02", "title": "Продължава акция \"Скорост\" на Пътна полиция в цялата страна"}
{"url": "https://www.novinite.bg/articles/173410/Borisov-Nyama-logika-ot-tolkova-pari-za-samoleti-ako-nazemniyat-sastav-ne-e-podgotven", "text": "„Цивилните университети се разраснаха до 50. Тази година ще се дадат милиарди за военновъздушните сили. Няма логика от толкова пари за самолети, ако наземният състав, хората не са подготвени за тях. Това е една много сложна професия, в която всяка грешка се наказва фатално. Един хеликоптер е 50 млн. лв., а един самолет е 100 млн. лв. Поставяме човешкия живот на първо място”. Това заяви премиерът Бойко Борисов пред факултета \"Авиационен\" към Националния военен университет след пристигането си във военно-въздушната учебна база \"Георги Бенковски\" в Долна Митрополия във вторник.„Още през далечната 2002 г. се обединяват военните училища, броят им намалява. Бил съм няколко пъти във Военноморското училище във Варна – там има страхотни хора, преподаватели, курсанти, зали, технологии и е на печалба, защото обучава много гърци“, заяви премиерът.Той посочи, че до 25 април Министерският съвет трябва да излезе с решение за възстановяване на Военновъздушното училище в Долна Митрополия и решението да бъде гласувано веднага в парламента. „И до 6 май да можем да кажем, че сме възстановили Военновъздушното училище\", допълни Борисов.Той бе посрещнат на летището с военни почести, съобщава БТА. Изпълнен бе и националният химн. Борисов е придружаван от министъра на отбраната Красимир Каракачанов. Предстои им среща с личния състав на базата и факултета. ", "date": "2019.04.02", "title": "Борисов: Няма логика от толкова пари за самолети, ако наземният състав не е подготвен"}
{"url": "https://www.novinite.bg/articles/173376/Angelkova-shte-uchastva-v-Globalnata-sreshta-na-varha-na-Svetovniya-savet-za-patuvaniya-i-turizam-WTTC-v-Sevilya", "text": "Министърът на туризма Николина Ангелкова ще участва в 19-ата Глобална среща на върха на Световния съвет за пътувания и туризъм (WTTC). Форумът се провежда от 2 до 4 април 2019 г. в Севиля, Испания, и е под общ надслов Визионери в туристическия сектор (Changemakers). Министър Ангелкова ще направи изказване за устойчивото развитие на българския туризъм като национален приоритет по време на една от най-важните прояви на срещата - диалога на лидерите на световния туризъм. Тя ще представи страната ни като дестинация, предлагаща много разнообразни форми за почивка и пътуване, но и като място с голям потенциал за инвестиции в сектора. Почетен гост на събитието в Севиля е Барак Обама, президент на САЩ за периода 2009-2017 г. Той е гост-лектор и ще изрази своята гледна точка за ключовата роля на туризма в контекста на световната икономика. В програмата на работната визита на министър Ангелкова в Севиля са включени и двустранни срещи с министрите на туризма на Испания, Гърция, Кения, Китай и др., както и с висшия мениджмънт на международни туристически корпорации и медии.", "date": "2019.04.02", "title": "Ангелкова ще участва в Глобалната среща на върха на Световния съвет  за пътувания и туризъм (WTTC) в Севиля"}
{"url": "https://www.novinite.bg/articles/173387/Dneven-horoskop-za-vtornik", "text": "Денят започва обещаващо и ще завърши още по-добре. Радостта ще струи от вас и всички ще го забелязват. Главният виновник за това е любовта, която е кацнала блажено на рамото ви.Нужно е да бъдете откровени и да не криете важни неща от човека до себе си днес. Това важи и за всеки ден, не само за днес. Научите ли този урок, ще откриете и тайната на щастливата и хармонична връзка.Обикновено лошото настроение ви държи най-много за час-два. Този път обаче то се превръща във ваш неизменен спътник и не можете да го прогоните през целия ден. Все пак дайте всичко от себе си да бъдете по-ведри. Вижте повече на: ", "date": "2019.04.02", "title": "Дневен хороскоп за вторник"}
{"url": "https://www.novinite.bg/articles/173396/Psihichno-bolen-prebi-zverski-baba-za-20-leva", "text": "Брутално нападение над възрастна жена в Бяла, Русенско. 79-годишната жертва е намерена в безпомощно състояние в дома си с фрактура на черепа и мозъчен кръвоизлив.Извършителят – 33-годишен мъж с психични проблеми, е задържан и настанен под полицейска охрана в Психиатрия.Престъплението е извършено в неделя през нощта. 79-годишната жена е живеела сама в дома си, където е нападната и пребита, съобщи bTV.След жестокия побой мъжът взел чантата ѝ с 20 лева в нея и е избягал.Задържаният е лежал преди няколко месеца в психиатрия, но е изписан под опеката на майка си.Разследването по случая продължава.", "date": "2019.04.02", "title": "Психично болен преби зверски баба за 20 лева"}
{"url": "https://www.novinite.bg/articles/173399/Sadyat-Filip-Kirkorov-v-Strasburg", "text": "Френският композитор Жилбер Синуе подаде в Европейския съд по правата на човека иск срещу руската естрадна звезда от български произход Филип Киркоров, съобщава \"Монитор\". Юридическите разбирателства между двамата творци започнаха заради плагиата на песента на Снуе Helwa ya Baladi („Моята прекрасна родина“), изпълнена от френската певица Dalida.Както твърдят адвокатите на композитора, Филип незаконно взел музиката на парчето и върху нея записал „Копринена нишка“. Руският изпълнител дори включил песента в соловия си албум „Ой мама, шик дам!“ Самият Киркиров не криел, че автор на песента е Синуе, но проблемът бил в това, че европейският творец не е давал разрешение на Филип да изпълнява и записва споменатото парче.По тази причина през 2017 г. композиторът подаде иск срещу Киркоров за плагиатство, но руският съд на две инстанции не я удовлетвори. Тогава Синуе решил да търси правата си в съда в Страсбург, където подал жалба дори не срещу самия Киркиров, а срещу Русия. Това далеч не е първата претенция и обвинение срещу Киркоров в плагиатство. Преди по-малко от две седмици друг френски композитор, един от пионерите на електронната музика, Дидие Маруани подаде иск за 4,2 млн. долара срещу руската естрадна звезда, припомня Би Би Си. По думите на адвоката на западния творец, в песента на Филип „Жестока любов“ има съществени заимствания от творбата на френския композитор Symphonic Space Dream.", "date": "2019.04.02", "title": "Съдят Филип Киркоров в Страсбург"}
{"url": "https://www.novinite.bg/articles/173406/Maj-beshe-naragan-s-noj-pri-srednoshten-skandal-v-Plevensko", "text": "Скандал, завършил с пробождане с нож, се разигра посред нощ в овцеферма в Плевенско.На 1 април 2019 година в 3:42 часа от телефон 112 в районното управление в Долни Дъбник е получен сигнал, че  в село Садовец 37-годишен е прободен с нож в областта на гърдите. Местопроизшествието е посетено от полицейски служители. Установено е, че около 2:45 часа в овцеферма, в близост до втори стопански двор в селото между пострадалия и 50-годишен негов съселянин е възникнал скандал. По-възрастният е нападнал опонента си и му е нанесъл удар със сгъваем нож от дясната страна на гърдите, съобщават от ОДМВР-Плевен.37-годишният е приведен в ЦСМП-Плевен и е настанен за лечение в отделението по гръдна хирургия на УМБАЛ \"Д-р Георги Странски\" - гр.Плевен, без опасност за живота. Извършителят е задържан за срок до 24 часа по Закона за МВР. Уведомен е прокурор в РП-Плевен. За престъпление по чл.129 от НК е образувано досъдебно производство.", "date": "2019.04.02", "title": "Мъж беше наръган с нож при среднощен скандал в Плевенско"}
{"url": "https://www.novinite.bg/articles/173375/Borisov-pred-tyutyunoproizvoditeli-Fond-Zemedelie-shte-vzeme-reshenie-za-izplashtane-na-daljimite-sumi", "text": "В четвъртък Управителният съвет на Държавен фонд „Земеделие“ ще вземе решение за изплащане на дължимите суми на тютюнопроизводителите от Североизточна България, които имат вземания от частна гръцка фирма от 2016 г. Това заяви министърът-председателят Бойко Борисов на среща с представители на тютюнопроизводителите в шуменското село Пристое. В знак на недоволство в събота те блокираха главния път Шумен-Силистра и се обърнаха за помощ към българския премиер. Издължаването ще стане чрез държавната помощ „Де минимис“. „Хората, които ги е болял кръстът, докато садят тютюна, докато го берат, докато го прибират, ще си получат и парите“, категоричен бе премиерът Борисов пред тютюнопроизводителите.Той уточни, че е необходимо кметовете и областните управители от региона човек по човек да направят списъци със засегнатите стопани, за да им бъде помогнато. „България не е само на жълтите павета. България е и тук – това са хора отрудени - в земята, в тютюна. За какво ли не се харчат пари, те заслужават да им обърнем внимание“, посочи министър-председателят и добави, че са нужни около 1,5 млн.-2 млн. лв. „Предайте на всички - който е садил и е загубил, да направим така, че по списък след четвъртък да може да си вземе парите“, заяви премиерът Бойко Борисов. На срещата в Пристое тютюнопроизводителите го информираха за още два проблема. От 2010 г. те получават преходна национална помощ без да са знаели, че за нея дължат данъци. А сега трябва да ги погасяват за 5 години назад. „С данъците е по-трудна работата, там можем да направим единствено отсрочване с много години и да търсим пак прекомпенсиране във времето. Защото видяхте - искахме на мюфтийството да опростим данъка и какъв вой се наддаде. Така че за данъците специално ще мислим“, отговори премиерът Борисов. Тютюнопроизводителите добавиха, че имат проблем и с програма за застраховане на земеделската продукция, тъй като частна компания отказвала да изплати средства за щети. Премиерът заяви, че когато има частно-правен проблем, много трудно може да се намеси държавата, но ще се търси реакция.", "date": "2019.04.02", "title": "Борисов пред тютюнопроизводители:  Фонд „Земеделие“ ще вземе решение за изплащане на дължимите суми"}
{"url": "https://www.novinite.bg/articles/173389/Kobrata-objalva-otnemaneto-na-licenza", "text": "Щабът на Кубрат Пулев изпрати официално протестно писмо до спортната комисия на Калифорния по повод наложеното временно замразяване на лиценза на Кобрата за двубои в щата, дошло след целувката, с която завърши интервюто след мача на Кобрата с Джени Равало, популярна като “Кралицата на голото суши”.\r\nТова съобщи мениджърът Ивайло Гоцев, предаде bulgarica.com. Той добави, че “до изслушването пред комисията на 14 май ще продължат да правят неща”.\r\n“Скоро текстът на писмото ни ще бъде обявен публично, така както направи Глория Олред, адвокатката на Равало,” каза Гоцев.\r\n", "date": "2019.04.02", "title": "Кобрата обжалва отнемането на лиценза"}
{"url": "https://www.novinite.bg/articles/173381/Dnes-e-Mejdunarodniyat-den-na-detskata-kniga", "text": "\r\nНа 2 април отбелязваме рождения ден на майстора на приказките Ханс Кристиан Андерсен и международния ден на детската книга.\r\n\r\n\r\n\r\n\r\n\r\n", "date": "2019.04.02", "title": "Днес е Международният ден на детската книга"}
{"url": "https://www.novinite.bg/articles/173404/Uchenici-ot-Velingrad-daryavat-kosite-si-na-onkobolni", "text": "Ученици от Велинград даряват косите си на онкоболни. Идеята е на 18-годишния Йоан Каръков, който в продължение на три години е пускал косата си, за да я дари на фондация. Примерът му вече е последван от много негови връстници.В началото каузата изглеждала странна, но когато Йоан дарил внушителните си 48 сантиметра коси, примерът му с подкрепата на педагози и родители е поет и от други ученици от средното училище „Кирил и Методий“.„Най-радостното е, че косата ще послужи на човек, който има нужда, защото те преживяват труден период. Видях, че хора са се повлияли от това нещо. Надявам се да стават повече, защото все пак тази коса вместо да я хвърлят в коша, поне може да послужи за човек, който има нужда“, каза Йоан.Той и връстниците му - момичета и момчета, посвещават благородната идея на предстоящите абитуриентски балове.", "date": "2019.04.02", "title": "Ученици от Велинград даряват косите си на онкоболни"}
{"url": "https://www.novinite.bg/articles/173398/Veche-ima-i-kandidat-kupuvachi-za-statuyata-na-Borisov", "text": "Вече има желаещи да закупят статуята на Бойко Борисов, която вчера се появи за няколко часа на пл. „Гарибалди” в столицата. Това заяви  авторът на скулптурата  Андрей Врабчев.Произведението беше премахнато само няколко часа, след като стана атракция в центъра на София и предизвика еуфория в социалните мрежи. Монументът е висок три метра и тежи 40 килограма. В дясната си ръка Бойко Борисов държи ножица, а в лявата три книги, една с надпис БКП. Авторът заяви, че логото върху паметника „ББ” неслучайно наподобява на емблемата на Супермен.От тонклона в статуята звучи музикален микс на любима песен на премиера с негови популярни реплики.„Използвал съм стъклопласт поради няколко причини – лесен е за работа, лесен за пренасяне, отговаряше на целта на идеята ми, което е да изразя състоянието на нашето време, в което се употребяват не особено качествени материали”, посочи Врабчев пред БТВ.Скулпторът заяви, че очите на монументът светят, защото е създаден преди две години, когато популярност придоби паметникът на Цар Самуил.„Идеята беше да представя нашето време, което ще произведе история и ще бъде история. Бойко Борисов просто е личността, която най-добре обслужва моята идея, защото е разпознаваем и бъдейки три пъти премиер – със сигурност е записал своето име в историята”, каза авторът. Врабчев заяви, че отдавна е избрал пл. „Гарибалди” за „премиерата” на своята скулптура, защото той е малък и уютен, а ремонтът на емблематичната улица „Граф Игнатиев” е бил само допълнение към идеята му. „Социално също е подходящ, има спирка. Самият паметник ни казва, че това, което създаваме остава след нас, аз го поставих на място, което също ще бъде паметник на нашето време”, заяви скулпторът. „Паметникът е повлиян от този на Ленин, който съществуваше в София и беше премахнат. За книгите – пише БКП, защото БКП може да бъде прочетена книга, но може и да е настолна книга. Изкуството не дава отговори, то поставя въпроси. Направих го преди две години, но тогава дойдоха президентските избори и това беше причината да не го поставя, защото акцентът щеше да се измести към политиката”, допълни авторът.", "date": "2019.04.02", "title": "Вече има и кандидат-купувачи за статуята на Борисов"}
{"url": "https://www.novinite.bg/articles/173434/Fandakova-Razreshitelnoto-na-Arteks-za-stroej-v-Lozenec-ne-e-udaljeno-i-e-izteklo-na-19-noemvri-2018-a", "text": "Кметът на София Йорданка Фандъкова остава на позицията, че разрешителното на фирма \"Артекс\" за строеж на многоетажната сграда в квартал \"Лозенец\" не е удължено и е изтекло на 19 ноември 2018-а година.Проверките, които в момента се извършват, в това число и от прокуратурата, ще покажат чия позиция е правилната – на главния архитект на София или на ДНСК, откъдето обявиха, че сградата е с удължено разрешително за строеж:\"Собствениците имаха възможност до края на 2018 г. да искат удължаване, а те всъщност изтеглиха още през 2017 г. искането за удължаване на строително-разрешително. Разговаряли сме и с ДНСК, зная, че те се позоваха на един казус от Бургас, не мога да кажа защо. Моята позиция остава такава, каквато е позицията на главния архитект. Моята позиция от самото начало е, че толкова висока сграда нямаше място там. Точно затова възложих на главния архитект да не удължава строителното разрешително\".", "date": "2019.04.02", "title": "Фандъкова: Разрешителното на \"Артекс\" за строеж в \"Лозенец\" не е удължено и е изтекло на 19 ноември 2018-а"}
{"url": "https://www.novinite.bg/articles/173377/Otnovo-othvarliha-alternativite-na-sdelkata-za-Brexit", "text": "Британските депутати отново отхвърлиха предложените алтернативи на сделката за Брекзит. С най-малко гласове, само три, беше отхвърлен вариантът за митнически съюз с 27-те страни членки. Парламентът вече отхвърли на три пъти сделката за Brexit на Тереза Мей.Ако не бъде договорено нещо ново, Великобритания трябва да напусне Европейския съюз на 12 април, без сделка. Днес сутринта британското правителство се събира, за да реши какви действия да предприеме оттук нататък. По всяка вероятност парламентът в Лондон ще проведе в сряда нова серия от гласувания за Brexit.", "date": "2019.04.02", "title": "Отново отхвърлиха алтернативите на сделката за Brexit"}
{"url": "https://www.novinite.bg/articles/173378/Paketat-Mobilnost-vliza-v-transportnata-komisiya-na-evroparlamenta", "text": "Извънредно заседание на комисията по транспорт на Европйеския парламент ще обсъжда пакетът \"Мобилност\", предложен от френския президент Еманюел Макрон.  До това се стигна след като миналата седмица председателят на Европейският парламент Антонио Таяни върна пакета в комисия и промените не влязоха за гласуване  в пленарната зала в Страсбург.Основният мотив на Таяни беше, че са постъпили повече от  1 200 изменения на първоначалните текстове, а това води до опасност от допускане на грешки при гласуване. ", "date": "2019.04.02", "title": "Пакетът \"Мобилност\" влиза в транспортната комисия на европарламента"}
{"url": "https://www.novinite.bg/articles/173422/Prestapnostta-v-Sofiya-e-namalyala-s-9", "text": "Престъпността в София е намаляла с 9%, а разкриваемостта се е увеличила с малко над 2%. Това  съобщи вътрешният министър Младен Маринов.Общо разкритите за м.г. престъпления в столицата са малко над 34%, съобщи директорът на СДВР старши комисар Георги Хаджиев след отчета на дирекцията.С 14 повече са жертвите от катастрофи, посочи главният секретар на МВР главен комисар Ивайло Иванов. За да ги намалят, СДВР са направили разчети на кои места стават най-много инциденти и ще засилят полицейското присъствие там. В тях попадат Северната и Южната дъга на Околовръстното. Повече униформени ще има и около детските градини и училищата в пиковете часове.При голяма част от произшествията м.г. шофьорите не са давали предимство на пешеходци на пешеходни пътеки, посочи Иванов.", "date": "2019.04.02", "title": "Престъпността в София е намаляла с 9%"}
{"url": "https://www.novinite.bg/articles/173414/Mejdinni-rezultati-ot-operaciyata-24-chasa-skorost", "text": "От началото на операцията за контрол на скоростта до момента 193-ма служители са заснели нарушения на 231 точки за контрол, съобщават от ГД „Национална полиция“. С т.н. камери – триноги са установени 1120 нарушения, със стационарни камери - 49 нарушения, с мобилните технически системи TFR1-M - 1279 нарушения. Установени са 7 случая на водачи, превишили скоростта с повече от 50 км в населено място, както и 64 други нарушения. Настъпили са 24 ПТП с материални щети и 1 инцидент с ранени. Няма данни за ПТП със загинали.", "date": "2019.04.02", "title": "Междинни резултати от операцията \"24 часа скорост\""}
{"url": "https://www.novinite.bg/articles/173401/Maduro-uvolni-energijniya-ministar", "text": "Социалистическият венецуелски президент Николас Мадуро смени министъра на енергетиката в момент, в който страната е парализирана от поредица от големи прекъсвания на тока, предаде БТА.Мадуро уволни Луис Мота Домингес, който заема поста от август 2015 г., и на негово място назначи Игор Гавирия Леон. Той го определи като „работник в енергийната промишленост с 25 годишен опит и инженер, който е имал много отговорности“.Гавирия Леон ще оглави и националната електрическа корпорация Корпоелек.", "date": "2019.04.02", "title": "Мадуро уволни енергийния министър"}
{"url": "https://www.novinite.bg/articles/173388/Konsumirame-naj-malko-plodove-i-zelenchuci-v-ES-spored-Evrostat", "text": "Страната ни се нарежда в дъното на ЕС по количеството консумирани плодове и зеленчуци, показват данни от анализ на Евростат за потреблението на тези продукти в страните на ЕС през 2017 г. Едва около 37 процента от българите са консумирали плодове всеки ден, а 45 на сто от сънародниците ни са слагали всекидневно на трапезата си зеленчуци, показва европейската статистика. Според данните на националната статистика българинът е консумирал средно по 50 кг плодове през 2017 г. (или по 4 кг месечно) и по 68 кг зеленчуци - по около 6 кг на месец. Пак според данните на НСИ българинът основно е предпочитал консумацията на южни плодове - 14 кг на година, както и на дини и пъпеши - 13 кг, ябълки - 11 кг, грозде - 2 кг, круши - едва 1 кг и др.Приоритет сред зеленчуците на масата на българина са били доматите - 20 кг за цялата 2017 г., краставици - 10 кг, пипер - също 10 кг, зеле - 6 кг, друг вид зеленчуци - 13 кг и др. Други предпочитане немесни продукти на масата на българина са били картофите - 26 кг на година, както и различните видове зеленчукови консерви - около 12 кг на година. Като цяло българинът яде два пъти повече месо отколкото плодове - най-предпочитаното за консумация месо у нас остава пилешкото - по 12 кг средно на човек годишно. Следват свинско - 10 кг, кайма смес - 7 кг, говеждо или б- по 1 кг и др. Освен това най-предпочитаният и недостижим като количество продукт на масата на българина си остава хлябът - по около 90 кг на година или по около 2 кг на седмица.", "date": "2019.04.02", "title": "Консумираме най-малко плодове и зеленчуци в ЕС според Евростат"}
{"url": "https://www.novinite.bg/articles/173405/NATO-otbelyazva-svoyata-70-godishnina", "text": "Американският президент Доналд Тръмп ще разговаря днес с генералния секретар на НАТО Йенс Столтенберг. Той е в САЩ за среща по повод 70-годишнината от създаването на Алианса.На събитието страната ни ще бъде представена от вицепремиера и министър на външните работи Екатерина Захариева. Домакин на срещата в сряда във Вашингтон е държавният секретар на САЩ Майк Помпейо.Според изявление на Белия Дом по време на срещата си Тръмп и генералния секретар на НАТО ще подчертаят значимостта на Алианса като „опора за световните мир и сигурност”. Очаква се двамата да говорят за постигнатото от НАТО, както и за поетите наскоро ангажименти за споделяне на финансовата отговорност между европейските съюзници.В предишни свои изказвания американският президент обвини Европа и Канада в това, че не правят достатъчно за отбраната си и разчитат на САЩ. Миналата година Тръмп заплаши с изтеглянето на САЩ от НАТО, ако страните членки не увеличат бюджета си за отбрана.Но във Вашингтон в контраст с президентското недоволство законодателите показват двупартийна подкрепа за Алианса. Столтенберг се очаква да стане пряк свидетел на настроенията в сряда, когато ще говори пред Конгреса на САЩ.В рамките на отбелязването на 70-ата годишнина от създаването на НАТО ще бъдат обсъдени конкретни актуални теми от сигурността, сред които състоянието на сигурността в Черно море, отношенията с Русия и съдбата на Договора за унищожаване на ракетите с малък и среден обсег, нетрадиционните предизвикателства като хибридни и кибервойни, ролята на НАТО в борбата с тероризма. На срещата ще се включи и Република Северна Македония, която е в процес на присъединяване към алианса. Според съобщение на Министерство на външните работи, докато е във Вашингтон, министър Захариева също ще разговаря с Питър Наваро, специален помощник на президента на САЩ и директор на Офиса по въпросите на търговията и индустрията, с министъра на  правосъдието Уилям Бар, с председателя на Комисията по вътрешни работи в Сената Рон Джонсън и с Майкъл Маккол, заместник-председател на Комисията по външни работи в Камарата на представителите на Конгреса.", "date": "2019.04.02", "title": "НАТО отбелязва своята 70-годишнина"}
{"url": "https://www.novinite.bg/articles/173412/Domashen-teror-v-Dragoman", "text": "53-годишен криминално проявен и осъждан е задържан за нанасяне на побой над приятелката си в Драгоман. Бабаитът изпочупил ръцете на половинката си, заради което тя се е озовала в болницата.Сигналът за поредното домашно насилие е подаден към 1.50 часа на 1 април. Служител на бензиностанция в Драгоман се обадил в полицията за това, че в обекта е дошла за помощ жена с видими рани от побой, сочат данните на МВР. На място незабавно са били изпратени служители на РУ - Сливница, които веднага извикали екип на Спешна помощ. 39-годишната жена разказала пред униформените, че около полунощ мъжът, с когото живее на семейни начала, ѝ нанесъл побой с дървена бухалка.Пострадалата жена е била транспортирана в столична болница с фрактури на двете ръце, без опасност за живота. Въпреки опита му да се укрие от органите на реда, 53-годишният насилник е задържан след няколкочасово полицейско издирване.В хода на образуваното по случая досъдебно производство е извършено претърсване на домашния му адрес, откъдето са иззети дървена бухалка, дръжка за брадва и др. веществени доказателства, съотносими към извършеното криминално деяние. След оказана медицинска помощ потърпевшата доброволно е напуснала болничното заведение. Извършената по случая справка сочи, че автопатрул на РУ - Сливница няколко пъти се е отзовавал на подадени от нея във времето сигнали на тел. 112 за домашен скандал и тормоз, за които впоследствие е отказвала да внесе официално жалба.В резултат на експедитивните действия на разследващия екип и своевременен доклад на събраните доказателства в Районната прокуратура, още същия ден рецидивистът се е сдобил с обвинение за причиняване на средна телесна повреда при условията на домашно насилие, според най-новите промени в Наказателния кодекс.С прокурорско постановление на обвиняемия е наложена 72-часова мярка за неотклонение \"Задържане под стража\".Според завишаването на наказанията в НК за убийство при условия на домашно насилие извършителят отива доживот зад решетките.", "date": "2019.04.02", "title": "Домашен терор в Драгоман"}
{"url": "https://www.novinite.bg/articles/173411/Partiyata-na-Erdogan-shte-osporva-izbornite-rezultati-v-Ankara-i-Istanbul", "text": "Управляващата Партия на справедливостта и развитието (ПСР) в Турция заяви днес, че планира да поиска от Висшата избирателна комисия (ВИК) да разреши спора заради невалидните бюлетини в Истанбул и Анкара, предаде Анадолската агенция.На пресконференция говорителят на ПСР Йомер Челик каза, че процесът на обжалване е естествен за отстраняване на нередности в изборните резултати.\"Процесът (на обжалване) е легитимен. Всеки трябва да го уважава\", каза Челик в централата на ПСР.По думите на говорителя има несъответствия при преброяването на гласовете в столицата Анкара и Истанбул. Челик се зарече, че ПСР ще защити всеки глас, който е получила, и педантично ще проследи този процес.\"Ще уважим резултатите независимо от изхода, тъй като това е изборът на хората,\" добави той.Вчера кандидатът на ПСР за кмет на Истанбул Бинали Йълдъръм обърна внимание, че невалидните бюлетини значително превишават разликата между него и класиралия се на първо място кандидат на опозицията Екрем Имамоглу. Турски вестници цитираха представители на партията, според които невалидните бюлетини идват предимно от райони в Истанбул, където ПСР доминира.ПСР обяви, че ще предприеме правни действия с документите, с които разполага, но Челик не уточни кога точно ще стане това.", "date": "2019.04.02", "title": "Партията на Ердоган ще оспорва изборните резултати в Анкара и Истанбул"}
{"url": "https://www.novinite.bg/articles/173402/Barnie-Ot-den-na-den-varvim-kam-Brekzit-bez-sdelka", "text": "Главният преговарящ на ЕС за Брекзит Мишел Барние предупреди днес, че от ден на ден се увеличава възможността за британско напускане без сделка следващата седмица, предаде АФП. Френският политик говори пред мозъчен тръст в Брюксел, след като британските депутати отново не успяха да се обединят зад някаква алтернатива на споразумението за Брекзит, подписано от премиерката Тереза Мей миналата седмица. „Липса на сделка никога не е бил желан от нас сценарий. Но ЕС-27 вече е подготвен за него, тъй като с всеки изминал ден става все по-вероятен“, каза Барние. Той настоя да не се забравя, че сделка има и тя е сключена от Тереза Мей и британското правителство със Съвета и Европарламента още на 25 ноември миналата година.", "date": "2019.04.02", "title": "Барние: От ден на ден вървим към Брекзит без сделка"}
{"url": "https://www.novinite.bg/articles/173426/ES-shte-finansira-izgrajdaneto-na-gazoprovod-mejdu-Balgariya-i-Garciya", "text": "Комисията взе решение по линия на политиката на сближаване да се инвестират средства в размер на 33 млн. евро, с които ще се финансира изграждането на трансграничен междусистемен газопровод с дължина 182 км между Комотини, Гърция, и Стара Загора. Газопроводът е европейски проект от общ интерес, допринасящ за постигането на целите на Енергийния съюз. Газовите системи на двете държави ще бъдат свързани за пръв път. Така ще се диверсифицират енергийните източници в региона и ще се повиши енергийната сигурност. По-голямата конкуренция на пазара на газ ще доведе до по-ниски цени за потребителите. България е една от десетте държави от ЕС, в които Комисията ще инвестира общо 4 млрд. евро за 25 големи инфраструктурни проекта. Проектите обхващат широк кръг от области – здравеопазване, транспорт, научни изследвания, околна среда и енергетика. Като се прибави националното финансиране, общите инвестиции в тези проекти възлизат на 8 млрд. евро. Комисарят по въпросите на регионалната политика Корина заяви: ", "date": "2019.04.02", "title": "ЕС ще финансира изграждането на газопровод между България и Гърция"}
{"url": "https://www.novinite.bg/articles/173417/Turciya-ne-otstapva-Dumite-na-Chavushoglu-za-Balgariya-izopacheni", "text": "\"На приятелството ни не може да бъде навредено с подобни игри. Смятаме, че злонамерени кръгове се опитват чрез публикации в българските медии да наранят турско-българското приятелство.\" Това заяви говорителят на турското външно министерство Хами Аксой във връзка с изявления, които по думите му се приписват на турския външен министър Мевлют Чавушоглу по повод закона за вероизповеданията в България, съобщи информационната агенция Ихляс хабер ажансъ.Подчертавайки, че Турция поддържа много близки и добри отношения с България, говорителят на турското външно министерство заявява: \"Сънародниците в България внасят специално допълнително значение на отношенията ни с България. Турция и България като две съседни, приятелски и съюзнически страни полагат грижи за ненамеса във вътрешните си работи. В същото време външните министри на двете страни осъществяват конструктивен и дружески диалог помежду си, провеждат консултации по много въпроси и това е напълно естествено. В този контекст наскоро нашият министър е споменал за разговор, който е провел преди време с българския външен министър във връзка с промените в приетия от българския парламент Закон за вероизповеданията и международните норми в това отношение, но думите му са били погрешно преведени и са изкоментирани по различен начин и изопачени в българските медии. Някои злонамерени среди се опитват по този начин да навредят на турско-българското приятелство\", каза говорителят. Хами Аксой подчертава, че приятелството между Турция и България е поставено върху здрави основи и не може да му бъде навредено с подобни игри, предаде БТА.Dnes.bg припомня, че преди дни един от най-доверените хора на Реджеп Ердоган – външният министър Мевлют Чавушоглу заяви, че правителство на Турция се е намесило при приемането на поправките в Закона за вероизповеданията у нас. Премиерът Бойко Борисов проведе 5-часова среща с турския вицепрезидент Фауд Октай, като настоя за нищо друго освен за извинение от турска страна заради този опит за намеса във вътрешните ни работи. Борисов заяви, че заявеното от Чавушоглу не отговаря на истината. И до момента извинение от Турция няма.", "date": "2019.04.02", "title": "Турция не отстъпва: Думите на Чавушоглу за България - изопачени"}
{"url": "https://www.novinite.bg/articles/173397/MON-otryaza-biznesa-nyama-da-vavejda-zadaljitelna-matura-po-matematika", "text": "Министерството на образованието и науката (МОН) засега не предвижда въвеждането на задължителна матура по математика, каквото искане отправи Асоциацията на индустриалния капитал в България. Това стана ясно от думите на просветния министър Красимир Вълчев по време на посещението му в Добрич.\"За да има на изхода на висшето образование добри инженери, трябва на входа да има добре подготвени млади хора по природо-математическите дисциплини. Затова ние предлагаме задължителна матура по математика\", каза по-рано шефът на АИКБ Васил Велев.\"Засега не предвиждаме да предложим промяна в Закона за предучилищното и училищното образование, което не означава, че не се вслушваме в становището на бизнеса, но ще търсим други инструменти, с които да мотивираме интереса на учениците към математиката\", витиевато мотивира отказа си министърът.Вълчев обясни също, че от догодина за първи път ще има външно оценяване по математика след десети клас. По думите му занапред все повече изпити ще стават интегрални и с въвеждането на компетентностния подход в образованието ще се залага на повече интердисциплинарност, а не толкова само на знания по определена дисциплина.Образователният министър посочи като добър индикатор ръстът на учениците, които тази година са пожелали да се явят на матура по математика, макар техният брой да е все още малък.През тази година със Закона за държавния бюджет на училищата са предоставени допълнително 25 000 000 лева за организиране на дейности по интереси и обобщените данни показват, че 60 на сто от тези занимания са в областта на математиката, техниката и природните науки, добави Вълчев.Той участва в граждански диалог в Добрич за развитие на образованието, иницииран от ГЕРБ. На форума министърът заяви, че в следващите двайсет години ще има повсеместен недостиг на специалисти и все по-малко хора ще се включват в пазара на труда. Затова предизвикателствата пред образователната система са да обхванем, задържим и приобщим всички деца към образованието и да осигурим модернизация на системата, да направим прехода от документа към креативния учител, каза още Вълчев.", "date": "2019.04.02", "title": "МОН отряза бизнеса, няма да въвежда задължителна матура по математика"}
{"url": "https://www.novinite.bg/articles/173380/Kilometrichna-kolona-ot-tirove-na-Dunav-most", "text": "Огромна колона от тирове се е образувала на Дунав мост при Видин.По данни на шофьорите тя е дълга около 7 км.", "date": "2019.04.02", "title": "Километрична колона от тирове на Дунав мост"}
{"url": "https://www.novinite.bg/articles/173382/Promeni-v-dvijenieto-v-stolicata", "text": "Въвежда се временна организация на движението за отбелязването на 140 години от обявяването на София за столица на България. Това съобщиха от пресцентъра на Столична община.От 20.00 часа на 2 април до приключване на мероприятието на 3 април се забраняват престоят и паркирането на пътни превозни средства, както следва:- на паркинга на пл. „Николай Гяуров“, без да се засягат местата в режим на платено паркиране „служебенабонамент“;- на северозападната дъга на пл. „Св. Александър Невски“ между ул. „Оборище“ и ул. „11-ти август“;- на ул. „Оборище“ между ул. „Г. С. Раковски“ и пл. „Св. Александър Невски“- от 09.00 часа до приключване на мероприятието на 3 април 2019 г. се забранява влизането на превозни средства по ул. „Оборище“ между ул. „Г. С. Раковски“ и пл. „Св. Александър Невски“, само при необходимост и по преценка на отдел „Пътна полиция“ при СДВР.", "date": "2019.04.02", "title": "Промени в движението в столицата"}
{"url": "https://www.novinite.bg/articles/173407/Cipras-pri-Zaev-na-istoricheska-vizita", "text": "Министър-председателят на Гърция Алексис Ципрас днес пристига в Скопие на официално посещение.\r\nТова е първият премиер на Гърция, който ще посети Северна Македония, информира МИА.Иначе Ципрас вече е бил на официално посещение в страната веднъж по данни на \"Нова Македония\".Ципрас предвожда голяма делегация от министри и бизнесмени. Делегацията ще бъде посрещната на официална церемония, която ще започне в 11 часа българско време.\r\nПредвидено е след това Ципрас да се срещне с македонския си колега Зоран Заев, след което двамата ще дадат и съвместна пресконференция.\r\nВ хода на визитата ще бъдат подписани и редица двустранни споразумения в контекста на Преспанското споразумение за новото име на Македония.\r\nОчаква се след това Ципрас да се срещне и с председателя на парламента на Македония Талат Джафери.\r\n", "date": "2019.04.02", "title": "Ципрас при Заев на историческа визита"}
{"url": "https://www.novinite.bg/articles/173385/Proveryavat-magistrala-Trakiya-sled-tejkata-katastrofa-s-trima-zaginali", "text": "Очаква се експерти да направят оглед на автомагистрала „Тракия” след тежката катастрофа с трима загинали в понеделник. Други двама души са в болница след сблъсъка, а инцидентът стана на участък в ремонт.Катастрофата става на 89-и км на магистрала „Тракия” в посока Пловдив. Този участък се ремонтира от началото на март, шофьорът на автомобила преминава повече от 250 метра в забранения участък. Колата изхвърча от моста и пада на място, където бетонните греди са махнати.В колата пътува петчленно семейство. Автомобилът, управляван от 34-годишна шофьорка, полита в дерето, забива се в носещи колони и избухва в пламъци. Бащата и 10-годишната му дъщеря са спасени живи от огнения ад и откарани в болницата в Пазарджик.", "date": "2019.04.02", "title": "Проверяват магистрала „Тракия” след тежката катастрофа с трима загинали"}
{"url": "https://www.novinite.bg/articles/173386/Startira-kampaniya-za-bezplatni-ochni-pregledi-na-deca", "text": "През април и май ще се правят безплатни очни прегледи на деца от 12 детски градини и учениците от I и II клас на 5 училища в София.Сред организаторите на инициативата „Усмихнати очи”, под егидата на Столичната община, са Александровска болница, Организацията на евреите в България „Шалом“ и Национална мрежа за децата. Тестът е неинвазивен и има за цел да открие бързо и безболезнено скрити очни заболявания, за да могат да бъдат лекувани децата навреме.„Най-честият проблем при децата е мързеливото око. То се наблюдава при 5-6 % от подрастващите. Той засяга деца до10-годишна възраст. Ако не се лекува на време, може да има последици”, каза в ефира на „Здравей, България”, детският офталмолог от УМБАЛ „Александровска” д-р. Александър Оскар. Той допълни, че първият преглед е хубаво да се направи веднага след раждането. „Разполагаме със съвременна апаратура, която ни позволява от най-ранна детска възраст да се установи дали има някакъв проблем с очите на детето. Първият по-обстоен преглед препоръчваме на 6-месечна възраст. Ако всичко е наред, следващият трябва да бъде на около 3-годишна възраст”, каза още д-р. Александър Оскар.По думите му мобилните устройства вредят на зрителната система на децата.", "date": "2019.04.02", "title": "Стартира кампания за безплатни очни прегледи на деца"}
{"url": "https://www.novinite.bg/articles/173391/NATO-shte-zasili-prisastvieto-si-v-Cherno-more", "text": "Съюзниците ще засилят присъствието си в Черноморския регион в отговор на руската агресия в Украйна, а НАТО ще се обвърже със Северна Македония тази година, 30-та поредна членка на пакта. Това заяви посланикът на САЩ в НАТО Кей Бейли Хътчинсън, съобщава БГНЕС.На видеопресконференция, организирана във връзка със 70-годишнината от създаването на НАТО, която ще бъде отбелязана тази седмица във Вашингтон, Хатчинсън заяви, че Русия продължава да дестабилизира Украйна и милитаризира Кримския полуостров. \"Агресията с пленяването на украински военни кораби и задържането на моряците е напълно неприемлива и ние призоваваме незабавно да бъдат освободени\", каза Хътчинсън.Тя добави, че съюзниците ще засилят присъствието си в Черноморския регион, с повече наблюдение на терена и по-голямо военно присъствие с кораби на страните от НАТО.Що се отнася до решението за провеждане на 70-годишнината на два пъти, във Вашингтон и Лондон, Хътчинсън посочи, че американската столица ще бъде домакин само на Съвета на външните министри на страните-членки на НАТО, а в Лондон ще бъде проведена среща на върха на лидерите на държавите.Хътчисън уточни, че след подписването на договора за създаването на НАТО Лондон е бил първото седалище на пакта, поради което от британската столица настоявали там да се отбележи и 70-та годишнина.Хатчинсън потвърди, че протоколът за членство на Северна Македония в Алианса се очаква да бъде приет от Конгреса на САЩ тази есен.„В Европа, един континент, който е бил смазан от войни, цари мир от 70 години и това е голям успех. От 12 членове до 29, а до края на годината и 30-та, НАТО продължава да играе ключова роля за мира и стабилността на Европа“, каза Хъчисън.", "date": "2019.04.02", "title": "НАТО ще засили присъствието си в Черно море"}
{"url": "https://www.novinite.bg/articles/173400/Avtobusnite-prevozvachi-shte-nastoyavat-za-namalyavane-na-tol-taksata", "text": "Няма как да се приравни един автобус с камион до 12 тона, каза пред БНР Васил Пиронков - председател на Сдружението на автобусните превозвачи. Вчера от разговорите в регионалното министерство стана ясно, че автобусите и камионите до 12 тона ще трябва да плащат тол такса по 10 ст. за километър.„Над 80% от автобусите в България извършват обществен превоз на пътници. Съгласно постановление 66 на МС има 12 правоимащи групи, които се ползват с намаление или безплатни пътувания, т.е. това е една социална услуга. Няма как една социална услуга, при вече сключени договори в голямата си част - над 60%, с обществени поръчки, където няма как да има промяна, повишаване цената на билетите. Ние сме поставени в една ситуация, в която държавата ни налага да правим тези намаления по закон, а в същото време няма как да промениш цената, спазвайки Закона за обществените поръчки, и трето - трябва да плащаш безумни такси, които няма да доведат до по-големи приходи, както вчера заявиха от МРРБ“, обясни Пиронков в интервю за предаването „Преди всички“.В този смисъл той попита какъв е смисълът от тол системата, ако приходите няма да бъдат увеличени. От винетната и тол системата трябва да идват приходи, с които да се ремонтират пътищата, категоричен е той.Автобусните превозвачи ще настояват за намаляване на таксата. Пиронков обясни: „Ако досега от 14 хил. автобуса получават 11 млн. от винетни стикети, при новото - с броя километри, които минават тези автобуси, ще трябва да се плаща между 56 и 67 млн. Това е около 7-8 пъти увеличение на транспортната услуга на километър“.Предвижда се 1/3 от пътната мрежа да участва в тол системата, каза Васил Пиронков и добави:„Какво ще стане с малките населени места, като там пътникопотокът е изключително по-малък от това, което те представиха вчера от републиканската транспортна схема - Бургас - София, Варна - София. Това не е истинността на пътникопотока. Истинността е друга в цяла България като мащаб“.", "date": "2019.04.02", "title": "Автобусните превозвачи ще настояват за намаляване на тол таксата"}
{"url": "https://www.novinite.bg/articles/173413/Krum-Zarkov-BSP-e-edinstvenata-partiya-glasuvala-protiv-Plamen-Georgiev", "text": "БСП коментира скандала около шефа на антикорупционната комисия Пламен Димитров. От левицата заявиха, че никога не са подкрепяли кандидатурата му за заемания пост и затова няма да свалят доверието си от него. Крум Зарков, БСП: БСП е единствената политическа партия в този парламент, която гласува против неговото назначение, тоест ние нямаме доверие, което да сме му дали и да сваляме сега - питайте другите политически партии, които го натовариха с доверие какво мислят за последните разкрития.", "date": "2019.04.02", "title": "Крум Зарков: БСП е единствената партия, гласувала против Пламен Георгиев"}
{"url": "https://www.novinite.bg/articles/173374/Oblachno-shte-e-vrmeto-dnes", "text": "Днес облачността над страната ще е разкъсана, по-значителна над Североизточна, а след обяд и над Западна България. На места главно в планинските райони ще превали дъжд. Ще духа слаб, в Дунавската равнина и източните райони до умерен североизточен вятър и с него ще проникне по-студен въздух. Максималните температури ще са между 14° и 19°, в Североизточна България и по Черноморието ще са по-ниски - между 11°-13°. Над планините облачността ще е променлива, по-значителна в следобедните часове и главно в Рило-Родопския масив ще превали дъжд, над 1800 м – сняг. Ще духа умерен до силен североизточен вятър. Максималната температура на височина 1200 метра ще бъде около 8°, на 2000 метра - около 1°.Над Черноморието ще има временни увеличения на облачността, по-значителни над южната част. Ще духа до умерен североизточен вятър. Максималните температури ще са 11°-13°. Температурата на морската вода е 10°-11°. Вълнението на морето ще бъде 3-4 бала.", "date": "2019.04.02", "title": "Облачно ще е врмето днес"}
{"url": "https://www.novinite.bg/articles/173415/Joncheva-Pravitelstvoto-na-Bojko-Borisov-oblagodetelstva-firmi-koito-unishtojavat-balgarskata-zemedelska-zemya", "text": "\"Правителството на Бойко Борисов нарушава закона и облагодетелства определени фирми, които унищожават българската земеделска земя\". Това заяви водачът на листата на БСП за европейските избори Елена Йончева пред при внасянето на искане до Министерство на енергетиката за информацията за концесията за добив на въглища в Пернишкия въглищен басейн. Тя припомни, че в събота, заедно с председателя на НС на БСП Корнелия Нинова и народните представители от региона Станислав Владимиров и Любомир Бонев, е посетила Дивотино и кметът на селото е обяснил, че фирма, свързана с Христо Ковачки, унищожава земеделски земи в района. \"Хората от селото отиват, за да обработват своите ниви и установяват, че ги няма.  Това са около 200 декара унищожена обработваема земя\", коментира Йончева. Тя добави, че при извършената проверка са установени чудвищни закононарушения в случая при с. Дивотино. Йончева уточни, че концесията на фирма \"Мини Открит Въгледобив\" ЕАД е изтекла на 13.08.2014 г. Според жителите на селото обаче дейността й не е прекратена и добивът се е извършвал незаконно година и половина след това. \"На 1.03.2016 г. концесията е подновена със задна дата, а това противоречи на всякаква правна логика\", каза още Йончева.  Народният представител обяви, че на последното си заседание  правителството \"Борисов 2\" е прехвърлило правата на старата фирма към нова, отново свързана, според хората, с Христо Ковачки. \"Новата фирма е \"Мин индъстри\" ООД, тя е с капитал 2 лв. и най-скандалното е, че прехвърлянето на правата към нея става без конкурс\", обяви още Елена Йончева. Тя коментира, че общественият натиск е голям и заради това мината е прекратила своята дейност. Земята на хората, обаче е унищожена. Кой ще я възстанови и кой ще понесе отговорност ?\", попита Елена Йончева", "date": "2019.04.02", "title": "Йончева: Правителството на Бойко Борисов облагодетелства фирми, които унищожават българската земеделска земя"}
{"url": "https://www.novinite.bg/articles/173425/Slanceto-sashto-e-zvezda-e-nova-romantichna-adaptaciya-po-bestselar-na-Nikola-Yun", "text": "Слънцето също е звезда е новият филм по бестселър на автора на Всичко, всичко Никола Юн. Звезди в романтичната драма, която огрява екраните на 17 май, са екзотичната Яра Шахиди (ТВ сериалът Black-ish) и секссимволът Чарлз Мелтън (ТВ сериалите Riverdale и Клуб Веселие). Романът Слънцето също е звезда е в класацията на бестселърите на New York Times от самото си излизане на пазара и получава множество отличия.У нас книгата се издава от издателство „Ибис“. Слънцето също е звезда е съвременна приказка за любовта, която се опитва да преодолее всички препятствия. Филмът поставя въпроса дали съдбата или произволните събития във Вселената са тези, които определят живота ни. Романтичният колежанин Даниел Бай и родената в Ямайка прагматична Наташа Кингсли се срещат случайно и мигновено са привлечени един от друг. Но едва ли има по-неподходящ момент да прехвърчат искрите на любовта, защото остават броени часове от последния ден на Наташа в САЩ. Тя и цялото ѝ семейство предстои да бъдат депортирани. Даниел е моментално убеден, че двамата са родени един за друг и съдбата им е да изживеят живота си заедно. Ще бъде ли любовта достатъчна и той достатъчно убедителен, за да се превърнат двамата непознати в истински щастлива двойка? Режисьор на Слънцето също е звезда е Рай Русо Йънг (Before I Fall). Сценарият на филма е дело на Трейси Оливър (Girls Trip), която заедно с Пам Хърш е и изпълнителен продуцент. Елиза Дътън и Лесли Моргенщайн са продуценти на Слънцето също е звезда.Слънцето също е звезда изгрява в кината на 17 май.", "date": "2019.04.02", "title": "\"Слънцето също е звезда\" е нова романтична адаптация по бестселър на Никола Юн"}
{"url": "https://www.novinite.bg/articles/173416/Borisov-Za-6-maj-da-bade-vazstanoveno-Vissheto-voennovazdushno-uchilishte-v-Dolna-Mitropoliya", "text": "За 6 май, Празника на Българската армия, да бъде възстановено Висшето военновъздушно училище в гр. Долна Митрополия. Това заяви министър- председателят Бойко Борисов пред курсантите от Факултет „Авиационен“ на Националния военен университет „Васил Левски“. Преди това премиерът Борисов проведе среща с вицепремиера и министър на отбраната Красимир Каракачанов и началника на отбраната генерал Андрей Боцев в Долна Митрополия по повод искането за възобновяване на статута на факултет „Авиационен“ и възможността за развитието му във Висше военновъздушно училище, каквото е било до 2002 г. „Няма логика да се дадат толкова пари за самолети, ако наземният състав, пилотите, хората не са подготвени за тях. Това е сложна професия. Всяка грешка се наказва фатално. Един хеликоптер е 50 милиона, един самолет е 100 милиона. Поставяме човешкия живот на първо място“, акцентира след срещата българският министър-председател. Премиерът Бойко Борисов разпореди на ръководството на Министерството на отбраната да стартира процедурата по възстановяване на статута на Висшето военновъздушно училище в Долна Митрополия, така че най-късно до 25 април да бъде прието с решение на Министерския съвет, а след това да се гласува и от Народното събрание. В изказването си пред ръководството, преподавателите и курсантите на факултета „Авиационен“ министър-председателят Борисов подчерта, че са необходими мерки обучените у нас пилоти да останат да работят в България. Преди срещата в базата на военното училище премиерът Бойко Борисов беше посрещнат с военен ритуал и прие строя на курсантите на факултет „Авиационен“ на Националния военен университет в града.", "date": "2019.04.02", "title": "Борисов: За 6 май да бъде възстановено Висшето военновъздушно училище в Долна Митрополия"}
{"url": "https://www.novinite.bg/articles/173435/Eksploziya-vav-voenna-akademiya-v-Rusiya-ima-raneni", "text": "Експлозия в една от най-големите военни академии в Русия. Взривът е избухнал около 13:30 часа местно време във Военно-космическата академия \"А. Ф. Можайски\" в Санкт Петербург.В резултат трима души са ранени, съобщава РИА \"Новости\". Първоначално бе съобщено за четирима пострадали, но след това броят им бе коригиран.\"Стълбите от втория към първия етаж се сринаха и около 20 души се оказаха блокирани\", разкри източник на информационната агенция.Десетки кадети и преподаватели са били евакуирани непосредствено след взрива. Според официалната информация от руското Министерство на отбраната експлозията е избухнала в административна сграда на академията. Все още не е ясно каква е причината за експлозията.Военно-космическата академия в Санкт Петербург е едно от най-големите военни учебни заведения в страната, като обучава основно официери за т.нар. Въздушно-космически сили на Русия. Академията е създадена още през 1712 г. като в началото функционира като военно-инженерно училище.", "date": "2019.04.02", "title": "Експлозия във военна академия в Русия, има ранени"}
{"url": "https://www.novinite.bg/articles/173423/Angelkova-pred-liderite-v-turizma-v-Sevilya-Balgariya-ima-ogromen-potencial-za-investicii-v-sferata-na-turizma-kojto-shte-promotirame", "text": "България е сред страните с огромен потенциал за инвестиции в туризма, който предстои да бъде открит от бизнеса, и ние ще насърчим този интерес. Това заяви в Севиля министърът на туризма Николина Ангелкова пред участниците в диалога на лидерите на световния туризъм – едно от водещите събития на 19-ата Глобална среща на върха на Световния съвет за пътувания и туризъм (WTTC).Форумът се провежда от 2 до 4 април 2019 г. под надслов Визионери в туристическия сектор (Changemakers). Диалогът на лидерите бе посветен на добрите практики за максимално привличане на инвестиции към туристическите дестинации чрез подобряване на бизнес средата, така че да се осигури дългосрочен устойчив растеж и конкурентоспособност на сектора. В изказването си министър Ангелкова обърна внимание, че през последните няколко години българският туризъм отбелязва значително нарастване на туристическите посещения и постъпленията от тях. През 2018 г. в страната са отчетени близо 9,3 млн. визити на чуждестранни туристи, като за последните 4 години е отбелязан 31% ръст на такива посещения, а приходите от тях са се увеличили с 34 на сто. В българската туристическа индустрия работят над 26 хил. фирми. Секторът заедно със сродните му индустрии генерира 11.7% от БВП на страната и беше издигнат от правителството в национален приоритет, посочи министър Ангелкова. Тя подчерта, че още от създаването си като самостоятелна институция в края на 2014 г. Министерството на туризма насърчава привличането на инвестиции за устойчиво и балансирано развитие на отрасъла на национално, регионално и местно ниво. В това отношение България има ред конкурентни предимства - най-благоприятен данъчен режим в Европа. Ставката на корпоративния данък е 10% - най-ниската в ЕС. Данъкът върху доходите на физическите лица е фиксиран на 10%. На промишлеността в области с висока безработица данъчната ставка е 0%, а за големите инвестиции са въведени законови насърчения. Работната сила е добре образована, високо квалифицирана, като съставлява над 62 на сто от населението, каза още тя. България има стратегическо географско положение, осигуряващо директен достъп до основни туристически пазари по Черно и Средиземно море, посочи още министър Ангелкова и акцентира, че природните и климатичните условия, заедно с богатото културно-историческо наследство на страната са предпоставка за голямо разнообразие на туристическите услуги през четирите сезона на годината. Тя изтъкна също, че България предлага най-доброто съотношение цена-качество, предлагайки висококачествени туристически продукти на разумна стойност за различни целеви групи, и това е сред силните конкурентни предимства на дестинацията. Най-развитите туристически подсектори в България са морският, рекреационният и планинският туризъм, генериращи 95% от приходите от туристическата ни индустрия. Страната предлага отлични възможности и за културно-исторически туризъм със своите над 40 хил. разкрити артефакта, съобщи министър Ангелкова. Тя допълни, че СПА и балнеотуризмът също имат огромни възможности за развитие в бъдеще. България се нарежда на второ място в Европа по природни минерални ресурси, с около 1600 извора на минерални води. Министерството на туризма е готово да съдейства за привличане на повече инвеститори в тези направления, както и в предлагането на винен/гурме, конгресен туризъм и др., за да засили напредъка в регионите. Насърчаването на този бизнес интерес е сред основните приоритети през настоящата година. Предприехме първите стъпки за надграждане на специализирана карта на инвестиционните проекти в туризма, която създадохме, поясни министър Ангелкова. Инициативата визира разнообразни възможности за стартиране на бизнес в един от най-печелившите и устойчиви сектори на нашата икономика. Подготвяме второ издание на картата и нейна дигитална версия. Министерството планира и инвестиционни турове в страната, за да осигури повече информация за българските и чуждестранните предприемачи, стана ясно от изявлението на министъра пред форума. Тя посочи още, че едно от събитията в тази посока е международната конференция за устойчиво привличане на инвестиции в туризма, която ще се проведе в края на месец май 2019 г. в Слънчев бряг. Целта на форума е да повиши осведомеността за инвестиционния потенциал в страната и региона на Югоизточна Европа, а също да обсъди обща визия за справяне с предизвикателства в тази сфера. Министър Ангелкова отправи покана към присъстващите да участват в предстоящото събитие и да се запознаят с разнообразните възможности на България като дестинация.", "date": "2019.04.02", "title": "Ангелкова пред лидерите в туризма в Севиля: България има огромен потенциал за инвестиции в сферата на туризма, който ще промотираме"}
{"url": "https://www.novinite.bg/articles/173424/Rumen-Petkov-kam-Bojko-Borisov-Tryabva-da-ima-myarka-v-cinizma-i-lajata", "text": "„Министър-председателят Борисов трябва да има някаква мярка в цинизма и лъжата. След като преди години закри Военното училище, сега с предизборна цел е цъфнал в Долна Митрополия, за да ги уверява как ще го разкрие. Аз съм разговарял с тогавашния председател на Народното събрание госпожа Цачева да не бъде закривано училището и с тогавашния му военен министър. Днес той е отишъл в Долна Митрополия, за да лъже и да спекулира, след като десет години носи отговорност за управлението и на страната, и за законодателните инициативи в сектора „Сигурност“ и за нелепите решения, свързани с военнообразователната система на България. Един път, по моя инициатива и на депутата тогава Васил Антонов, военновъздушното училище беше много ясно разписано в закона като същностен елемент от военнообразователната система на страната. След това Борисов и компания закриха военновъздушното училище, загърбиха българската авиация, оставиха я на земята за прашасва, а днес с предизборни цели, грубо и спекулантски, лъжат и достойните и честни офицери и сержанти от военновъздушните сили на страната, и гражданите, като цяло. Аз мисля, че ние, българите, сме достатъчно лъгани от Борисов и компания, за да се подведем сега по този му циничен и отчаян ход да хвърли прах в очите на достатъчно изстрадалата българска авиация“.", "date": "2019.04.02", "title": "Румен Петков към Бойко Борисов: Трябва да има мярка в цинизма и лъжата"}
{"url": "https://www.novinite.bg/articles/173427/Barekov-Izteche-ultimatumat-kojto-byah-postavil-na-balgarskite-TIR-prevozvachi", "text": "Изтече Ултиматумът, който бях поставил на българските ТИР- превозвачи, да вдигнат незабавно с 20% заплащането на труда на шофьорите, да подпишат с тях трудови договори на 3 пъти по-висока стойност от сегашните на минимална заплата, да подобрят качествено условията на труд и да кандисат на правото шофьорите да ползват мотели по време на законните си почивки, а не по 4 часа в денонощието да клечат по немските храсталаци. Мишките- олигарси не приеха офертата ми срещу моя “златен глас” при пакета Мобилност в Европарламента. Вместо това предпочетоха да водят мръсна кампания срещу мен, да подкупват останалите продажни и глупави български евродепутати. Само аз правя изключение от тази олигархична кохорта и браня хората на наемния труд зад волана. Пакетът влиза в пленарна зала и с моя глас на 4 април ще го приемем. Бай Ганьо от ГЕРБ, БСП, ДПС + Джамбазки в Европа ще му покажат червен картон. При това отношение към работника превозвачите - олигарси са обречени на фалит, а техните шофьори ще отидат в Германия и Франция, където ще печелят пет пъти повече, ще си почиват в хотели, ще работят по 8, а не по 20 часа на денонощие, ще си виждат всяка седмица семействата и децата, а не един път на 4-5 месеца, както сега. 3 милиона българи избягаха в чужбина заради продажните български политици. Колко още ще търпим този геноцид върху нас? Народ ли сме или стадо овце???", "date": "2019.04.02", "title": "Бареков: Изтече ултиматумът, който бях поставил на българските ТИР- превозвачи"}
{"url": "https://www.novinite.bg/articles/173390/V-gracki-arest-sa-trima-balgari-zaradi-djihadistki-narkotik", "text": "Голям брой хапчета фенетилин (каптагон), известен също като \"джихадистки наркотик\", бяха заловени в неделя в Игуменица в Северозападна Гърция, съобщиха местните власти.Трима българи на възраст 31, 34 и 58 години са били задържани и остават в ареста с обвинение в опит за пренасяне на 369 545 хапчета в страната през пристанище Игуменица.От полицията казват, че те са стигнали до пристанището с две коли, като са влезли в страната от българо-гръцкия контролно пропусквателен пункт Кулата.Фенетилин е вид амфетамин, с който се дрогират от т. нар.  \"Ислямска държава” в Сирия и Ирак.", "date": "2019.04.02", "title": "В гръцки арест са трима българи заради \"джихадистки наркотик\""}
{"url": "https://www.novinite.bg/articles/173421/Turskoto-MVnR-S-Balgariya-sme-priyateli-ne-se-mesim-vav-vatreshnite-raboti", "text": "Злонамерени кръгове искат да навредят на турско-българското приятелство. Въпреки това нашето приятелство с България, което има здрави основи, няма да пострада от тези действия. Това се казва в специално изявление на турското министерство на външните работи по повод възникналото напрежение между две страни, съобщава БГНЕС.Говорителят на външното министерство на Турция Хами Аксой отговори на въпросите отправени към външния министър Чавушоглу относно закона за вероизповеданията в България. „Ние имаме много близки и добри взаимоотношения с България. Нашите братя в България обогатяват нашите взаимоотношения”, пишат от турското министерство в изявление.„Като съседи, приятели и съюзници България и Турция обръщат внимание на принципа на ненамеса във вътрешните работи на другата страна”, казва Аксой.„От друга страна напълно естествено е външните министерства да имат конструктивен и приятелски диалог и консултации за много въпроси. В този контекст се отбелязва, че изявленията на министъра на външните работи на Турция в неотдавнашна реч, в която той се позовава на по-ранен телефонен разговор с българския външен министър относно измененията в Закона за вероизповеданията, приет в българския парламент и по международни норми, бяха неправилно изтълкувани и изкривени в българската преса чрез неправилен превод”, твърдят от министерството.Те добавят, че „някои злонамерени кръгове прибягват до този подход с оглед на вредата на турско-българското приятелство. Въпреки това, нашето приятелство с България, което се основава на солидни основи, няма да бъде увредено от такива действия.”", "date": "2019.04.02", "title": "Турското МВнР: С България сме приятели, не се месим във вътрешните работи"}
{"url": "https://www.novinite.bg/articles/173429/Mareshki-Badeshtite-evrodeputati-da-polojat-kletva-che-shte-zashtitavat-samo-balgarskiya-interes", "text": "Лидерът на ВОЛЯ Веселин Марешки отправя призив към всички кандидати за Европейския парламент от различните партии да поемат публичен ангажимент и да положат клетва пред българския народ, че ще защитават само и единствено националните интереси. Ако не го правят, партиите веднага да ги изтеглят от евро-парламента.\"Избирателите у нас трябва да получат някаква гаранция, че през май няма да изпратят поредната порция послушковци, които се снишават, обслужват незнайни интереси и се скриват по време на важни за българския народ гласувания\", коментира Марешки.Той поясни, че кандидатите в листата на коалицията \"ВОЛЯ – Българските Родолюбци\", на която той е водач, ще го направят първи. \"Ще видим кой ще има доблестта да ни последва и кой, отказвайки, ще се издаде, че патриотизмът не е сред приоритетите му\", каза още Марешки.Инициативата на партия ВОЛЯ е във връзка с последния скандален случай при гласуването на т.нар. план „Макрон“, когато от ЕП са отсъствали Светослав Малинов (ДСБ), Бареков (Презареди БГ) и Неджми Али (ДПС). Според Веселин Марешки за целия си мандат в Брюксел само това да бяха направили – да защитят интереса на българските превозвачи, щеше да е достатъчно, за да се отчет пред народа, но те не го направиха. От ВОЛЯ не приемат обяснението, че Малинов закъснял, защото имал проблеми с транспорта. Оправданието на Бареков, че е отсъствал, защото подкрепя този план, е национално предателство.\"Ако зависеше от нас, щяхме да спим там, само и само да сме навреме, защото става дума за съдбовни решения за българския народ. Тези хора пропуснаха шанса да оправдаят смисъла на своето евродепутатство. Те са пример какви хора не бива повече да изпращаме в ЕП на изборите през май\", категоричен е Веселин Марешки.", "date": "2019.04.02", "title": "Марешки: Бъдещите евродепутати да положат клетва, че ще защитават само българския интерес"}
{"url": "https://www.novinite.bg/articles/173436/Maya-Manolova-predstavi-novata-strategiya-za-zakrila-na-deteto-pred-patriarha", "text": "Новата стратегия за закрила на детето беше представена на среща в Синодалната палата, съобщиха от пресцентъра на омбудсмана на Република България.Негово светейшество българският патриарх Неофит и архиереите от Светия синод на Българската православна църква - Българска патриаршия, се срещнаха с омбудсмана Мая Манолова.Тя е помолила Светия синод да изкаже мнение по отношение на документа. По време на приема е била споделена и идеята да бъдат създадени работни групи, така че бъдещата Стратегия да бъде така съставена, че да бъде възприета добре от българското общество.На срещата са присъствали Сливенският митрополит Иоаникий, Великотърновският митрополит Григорий, Ловчанският митрополит Гавриил, Пловдивският митрополит Николай, Варненският и Великопреславски митрополит Йоан, Неврокопският митрополит Серафим, Старозагорският митрополит Киприан, Врачанският митрополит Григорий, Видинският митрополит Даниил, Мелнишкият епископ Герасим, който е главен секретар на Светия синод, както и представители на Държавната агенция за закрила на детето и на Националната мрежа за децата.Целта на бъдещата Стратегия е да бъдат включени множество неправителствени организации във възпитанието на децата. \"Високо ще оценим вашата подкрепа, защото БПЦ, в периоди на разделение, е успявала да обедини българския народ\", са споделили представителите на държавните институции. По думите и на омбудсмана целта е да се повдигне широко обществено обсъждане при съставянето на Стратегията, така че след като тя бъде приета, да не създаде разделение в обществото, а напротив - да го обедини, за да може да се подпомогне възпитанието на българските деца и изграждането им като личности, посочат от БПЦ.Срещата е завършила с взаимни благопожелания и с надежда за бъдещо сътрудничество и съвместна работа.", "date": "2019.04.02", "title": "Мая Манолова представи новата стратегия за закрила на детето пред патриарха"}
{"url": "https://www.novinite.bg/articles/173420/Manolova-iska-sreshta-s-CIK-zaradi-horata-s-uvrejdaniya", "text": "Ммбудсманът Мая Манолова и Конфедерацията на независимите синдикати в България(КНСБ) искат среща с Централната избирателна комисия (ЦИК) във връзка с предстоящите Европейски избори, съобщават от институцията.Според Маналова и синдикалистите преди дни е приет доклад на Европейския икономически и социален комитет (ЕИСК), който създава пречки за гласуване пред хората с увреждания.Омбудсманът смята, че докладът създава организационни и технически пречки пред милиони граждани на ЕС, защото решенията му не отчитат специфичните потребности на хората с увреждания.Заключението, според Манолова и КНСБ, важи още повече за България, която все още поставя бариери пред вота на хиляди български граждани.След срещи с най-големите организации на хората с увреждания, омбудсман и синдикати са готови със серия от предложения, които да гарантират свободното право на гласуване на тези български граждани. Освен Манолова, КНСБ и ЦИК на разговора са поканени и представители на най-големите организации на хората с увреждания и представители на Агенцията на ЕС за основните права (FRA).", "date": "2019.04.02", "title": "Манолова иска среща с ЦИК заради хората с увреждания"}
{"url": "https://www.novinite.bg/articles/173428/Ministar-Petkova-zapozna-sindikatite-s-merkite-za-stabilizirane-na-Marica-iztok-2", "text": "Изпълнението на кратко-, средно- и дългосрочните мерки за стабилизиране на ТЕЦ \"Марица-изток 2\" бе в центъра на разговора на енергийния министър Теменужка Петкова с представители на Конфедерацията на независимите синдикати в България и Конфедерацията на труда \"Подкрепа\". Министър Петкова ги увери, че запазването на работата на комплекса \"Марица-изток\" е задача от първостепенна важност за правителството, съобщават от пресцентъра на Министерството на енергетиката. Набелязаните краткосрочни мерки за стабилизиране на централата са изпълнени, е информирала министърът. Тя е припомнила, че \"Български енергиен холдинг\" ЕАД закупи необходимите квоти за работата на ТЕЦ \"Марица-изток 2\" до март 2020 г. Проведени са няколко срещи с Комисията за енергийно и водно регулиране (КЕВР) по отношение на използването от страна на ТЕЦ-а на така наречения Механизъм за компенсиране на разходите за критична инфраструктура. Такава възможност е предвидена в Закона за енергетиката. Министър Петкова е посочила, че тези разходи, в размер на около 500 млн. лв., са включени в обосновката на ТЕЦ-а за цените през новия регулаторен период. Възможността да бъде капитализиран дългът на ТЕЦ \"Марица-изток 2\" е обсъдена с Главна дирекция \"Конкуренция\" в Европейската комисия, информирала още тя. Очаква се крайното решение за увеличаване на капитала на централата да бъде взето до средата на годината. До края на юни \"Електроенергиен системен оператор\" ЕАД ще анализира пазара на електроенергия. Това е една от предвидените дългосрочни мерки за стабилизиране на ТЕЦ \"Марица-изток 2\", като анализът следва да послужи за разработване и нотифициране пред Европейската комисия на така наречения Механизъм за капацитет.Механизмите за капацитет са признат от ЕК легитимен метод, чрез който държавите членки могат да гарантират сигурност на доставките. Намерението на Министерството на енергетиката е през есента на 2019 г. да депозира пред ЕК избрания механизъм, така че нотификацията от страна на комисията да стане факт до края на годината.Министър Петкова е припомнила и получената безсрочна дерогация на ТЕЦ \"Марица-изток 2\", която също е необходимо условие за бъдещата й работа.", "date": "2019.04.02", "title": "Министър Петкова запозна синдикатите с мерките за стабилизиране на „Марица-изток 2“"}
{"url": "https://www.novinite.bg/articles/173403/Lekari-Pacientite-ni-ne-sa-skladova-nalichnost-v-softuera", "text": "Освен фирмите, и лекарите трябва да свържат с нов софтуер касовите си апарати с данъчните. Според общопрактикуващи лекари във Велико Търново това е поредното необмислено решение на държавата, което ще доведе по-скоро до затруднения, отколкото да донесе ползи.„Добре е, че държавата иска да изсветли доходите, но джипитата не сме най-големите крадци“, коментираха лекари пред БНР. Медиците посочват, че новото изискване е почти неприложимо в груповите практики и се противопоставят на „изтичането“ на лична информация за пациентите си към Националната агенция по приходите.„Пациентите ни не са складова наличност в нашия софтуер. Не търгуваме с тях. И сега дейността ни е прозрачна“, твърдят д-р Любка Любенова, д-р Мария Пенева и д-р Валентина Величкова – съуправители на груповата практика по повод изискването да свържат медицинския си софтуер с данъчните.Тя смята, че новото изискване само ще затрудни лекарите:„Това е една допълнителна бюрокращина, че трябва за всяко нещо да се разкарва пациентът, да се проследява, да се плащат такси – влизаме в остри пререкания“.Проблемът няма да е само при медиците, прогнозира д-р Мария Пенева и добави:„Не се знае дали софтуера на НАП ще издържи с толкова много информация. Освен това имаме и недобросъвестни пациенти, на които им се казва да си платят таксата след прегледа. При евентуална проверка кой е уязвимият – лекарят“.„Ще стане същата анархия, която стана с пръстовия отпечатък“, смята д-р Любка Любенова.Исканията си за промени в Наредбата за касовите апарати медиците са отправили към премиера, парламента и ресорните министри.", "date": "2019.04.02", "title": "Лекари: Пациентите ни не са складова наличност в софтуера"}
