{"url": "https://www.novinite.bg/articles/166526/Gazta-po-Turski-potok-tragva-do-kraya-na-2019-g", "text": "Bъвеждането в експлоатация на двете разклонения на газопровода \"Турски поток“ трябва да се случи до края на 2019 година, се казва в материали във връзка с визитата на руския президент Владимир Путин в Истанбул.Руският президент ще вземе участие в четиристранната среща на върха за Сирия и ще проведе двустранна среща с турския си колега Реджеп Таийп Ердоган, съобщава РИА Новости.\"Турски поток\" ще се състои от две разклонения с мощност 15,75 млрд. куб. м. всяка, положени по дъното на Черно море.Първата тръба е предназначена за доставка на газ до турските потребители, а горивото по втората трябва да бъде изнасяно в страните от Южна и Югоизточна Европа.Както пише РИА Новости, в края на май стана известно, че \"Турски поток“ ще бъде продължен към България. Освен това от Будапеща изразиха надежда, че газопроводът ще бъде достроен до Унгария, пише \"Фокус\".Тези дни от \"Газпром\" съобщиха, че морската част на \"Турски поток“ е построена на 95%, а съоръженията на руското крайбрежие при Анапа са завършени и сега се пускат в експлоатация. В Турция продължава строителството на приемния терминал.", "date": "2018.10.27", "title": "Газта по \"Турски поток\" тръгва до края на 2019 г."}
{"url": "https://www.novinite.bg/articles/166512/Cvetan-Cvetanov-shte-napravi-parva-kopka-na-noviya-gradski-park-v-Petrich", "text": "Председателят на ПГ на ГЕРБ и зам.-председател на партията Цветан Цветанов ще участва в церемонията по стартиране на строителството на новия градски парк в Петрич. Това съобщиха от пресцентъра на ПП ГЕРБ. Първата копка на обекта ще бъде направена от 12.00 часа. Проектът е част от Инвестиционната програма за изпълнение на Интегрирания план за градско възстановяване и развитие на община Петрич, който се осъществява с финансовата подкрепа на Оперативна програма „Региони в растеж” 2014-2020 г., съфинансирана от Европейския съюз чрез Европейския фонд за регионално развитие.", "date": "2018.10.27", "title": "Цветан Цветанов ще направи първа копка на новия градски парк в Петрич"}
{"url": "https://www.novinite.bg/articles/166513/Prof-Georgi-Rachev-razkri-kakvo-vreme-ni-ochakva-prez-noemvri", "text": "Времето ни изненада. Надявам се днес и утре времето да се задържи и да зарадва хората. Прогнозата показва над 20 градуса. Около обяд хората ще имат възможност за последните слънчеви бани. Това заяви климатологът проф. Георги Рачев в предаването \"Събуди се\" по Нова телевизия. 'Въздухът е уникален. Има постоянна смяна на въздушни поток и хората в града ще бъдат зарадвани\", каза още той. \"До към 10 ноември не се очакват съществени валежи. В Испания ще има сняг, а в Италия е обявен \"червен\" код\", допълни климатологът. \"Ноември ще бъде малко по-топъл от обичайното. В много населени места не е валяло от над 100 дни, но за сега не се очакват стопански валежи\", завърши проф. Георги Рачев.", "date": "2018.10.27", "title": "Проф. Георги Рачев разкри какво време ни очаква през ноември"}
{"url": "https://www.novinite.bg/articles/166511/Dneven-horoskop-za-sabota", "text": "Трябва малко да забавите нещата, защото в противен случай ще създадете много драма. Откъснете се от напрегнатата обстановка поне за няколко часа, ако е възможно.Днес ще се случат промени в живота ви и в животите на хората около вас. Когато действате заедно сте по-силни и ще постигнете общите си цели с лекота.Чувствате се заредени с много енергия днес. Ще изпълнявате всичките си задължения, без да влагате особено много усилия. Освен това ще ви бъде приятно да го правите.   Вижте повече", "date": "2018.10.27", "title": "Дневен хороскоп за събота"}
{"url": "https://www.novinite.bg/articles/166510/Mestim-chasovnicite-s-chas-nazad", "text": "Тази нощ се връщаме към зимното часово време. В 4 часа в събота срещу неделя местим стрелките с час назад.  Практиката е въведена у нас през 1979-та  година, но вероятно идва нейният край, защото до първи април 2019-та България трябва да реши кое време ще избере  като постоянно- лятното или зимното. Срокът беше поставен от Европейската комисия, след като мнозинството от европейските граждани се обявиха за отмяна на изуственото превъртане на стрелките.У  нас над 17 000  души гласуваха в онлайн проучването на Министерството на енергетиката.  96% от тях –  да се премахне сезонната смяна на времето. 51% искат постоянно да е лятното часово време, а 38 процента – зимното. В същото време  според изчисленията на бизнеса, губим много повече, отколкото печелим при въртенето на стрелките. Към това лекари и психолози добавят и друг аргумент- времето, което е нужно за адаптация на човешкия организъм. Смята се, че през първите дни след изкуствената промяна, физическото ни здраве е по – уязвимо – расте рискът от инфаркти и инсулти, нарушава се психическото ни равновесие, страдаме от безсъние. Преместването на стрелките с час назад, когато се връщаме към астрономическото време, намалява риска от инфаркт, а преминаването към лятното време го увеличава, твърдят шведски учени от Каролинския институт. Изследователите са убедени, че преминаването в края на октомври към астрономическото часово време се съпровожда с понижаване на риска от инфаркт на следващия ден – в понеделник. В Европейския съюз има три стандартни часови зони - западно, централно и източноевропейско време – в тази зона попада и България. Държавите – членки, които изберат като постоянно лятното часово време ще преминат автоматично към следващата часова зона – стандартно време плюс един час.  През последните часове обаче стана ясно, че Австрия, Белгия и Холандия предлагат решението да бъде отложено след 2021-ва година. Целта е да бъдат извършени допълнителни проучвания. Темата ще се обсъжда на неформална среща на министрите на транспорта от Евросъюза в понеделник.Предстоящата смяна на часовото време ще наложи промени в пътуването на жп - транспорта. Това съобщиха от БДЖ. 13 пътнически влака ще трябва да престоят на различни  гари тази нощ, за да не бъде нарушен графикът за движение.   Практиката е в момента на смяна на времето, влаковете да спрат в първата железопътна гара по маршрута си при наближаване на  четири часа след полунощ  и да изчакат там 60 минути.  По този начин ще бъде избегнато по-ранно от обявеното им преминаване през съответните гари.", "date": "2018.10.27", "title": "Местим часовниците с час назад"}
{"url": "https://www.novinite.bg/articles/166519/Vojnata-po-patishtata-vze-tri-novi-jertvi", "text": "Трима души са загинали в 18 тежки катастрофи в страната през последното денонощие, съобщиха от пресцентъра на МРВ. При пътните инциденти са пострадали 17 души. В София са станали едно тежко и 38 леки пътнотранспортни произшествия, при които един човек е загубил живота си.", "date": "2018.10.27", "title": "Войната по пътищата взе три нови жертви"}
{"url": "https://www.novinite.bg/articles/166521/Balgariya-chaka-vrashtaneto-na-Banevi-i-Mito-Ochite-tarsyat-se-Arabadjievi", "text": "Тази сутрин са приключили огледите и претърсванията в офисите и в дома на семейство Баневи. Вчера те бяха арестувани във Франция и обвинени задочно в пране на пари, данъчни, финансови и документни престъпления. Двамата са разследвани заради приватизираното от Николай Банев през 1998-ма година дружество \"Полимери\". Екстрадирането на семейство Баневи е в ръцете на френския съд, каза главният прокурор Сотир Цацаров.Пак от френските власти зависи издирването и връщането у нас на други обвинени бизнесмени - Ветко и Маринела Арабаджиеви. Те също са обвинени в пране на пари и данъчни престъпления. А скоро у нас щял да бъде върнат и друг обвинен - Димитър Желязков - Митьо Очите. Това заяви главният прокурор и подчерта, че семейство Баневи може да се сдобие с още обвинения.", "date": "2018.10.27", "title": "България чака връщането на Баневи и Митьо Очите, търсят се Арабаджиеви"}
{"url": "https://www.novinite.bg/articles/166525/Protest-pred-MS-Borisov--glad-i-mizeriya", "text": "С освирквания и вувузели около стотина недоволни граждани излязоха на протест пред сградата на Министерски съвет в София. Те негодуват срещу високите цени на горивата, тока, парното и топлата вода, съобщи news.bg. Протестиращите носят и плакати с надписи \"Борисов = глад и мизерия\", \"Не искаме ЖанБорисова зима\", \"Борисов 3 - няма здравеопазване\", \"Борисов 3 - геноцид\" и други. Недоволните носят и касовите бележки от последното си зареждане на гориво, за да може да се внесе колективна жалба в комисиите за защита на конкуренцията и на потребителя. Организаторът на протеста Милена Атанасова коментира пред медии, че от националния синдикат \"Защита\" искат достойни възнаграждения за всички. От синдикалната организация настояват минималната работна заплата за страната да достигне 750 лева през следващата година, както и да се увеличи минималната работна заплата на медицинските сестри на 1 500 лева.", "date": "2018.10.27", "title": "Протест пред МС: \"Борисов = глад и мизерия\""}
{"url": "https://www.novinite.bg/articles/166517/Fejsbuk-iztri-akaunti-svarzani-s-Iran", "text": "Фейсбук съобщи, че е премахнал от своята мрежа и от Инстаграм  82 страници, акаунти и групи, свързани с Иран, поради разпространение на дезинформация. Цел на акаунтите са били американски и британски граждани.От компанията традиционно силно разчитат на автоматични проверки, за да откриват дезинформация или други злоупотреби в мрежата. Фейсбук вече разкри, че е открила и премахнала подобни действия, произхождащи от Иран през август. Мерките са предприети по-малко от две седмици преди междинните избори в САЩ.", "date": "2018.10.27", "title": "\"Фейсбук\" изтри акаунти, свързани с Иран"}
{"url": "https://www.novinite.bg/articles/166514/Cveta-Karayancheva-Pravitelstvoto-ne-se-krepi-na-Valeri-Simeonov", "text": "Нека да се осветят тези имена, които са искали подкупи, и тогава прокуратурата ще си влезе във функциите. Това заяви председателят на Народното събрание Цвета Караянчева в предаването \"Тази събота\" по БТВ.\"Мисля, че премина границата, не биваше да се обиждат по този начин жените. Аз мисля, че той осъзна това\", каза тя относно думите на Валери Симеонов, който нарече майките на деца с увреждания \"кресливи жени с уж болни деца\".\"Опитахме се да изпълним всички желания и нужди на майките на деца с увреждания и на хората с увреждания. Думи се изтървават, хората се извиняват. Законът се променя и се подготвя за второ четене. Променихме го, за да успокоим народа\", допълни Караянчева.\"Важното е да решим проблемите на тези жени. Имаме респект към тяхното ежедневие и това, че всеки ден отдават любов на болните им дечица. Правителството не се крепи на Валери Симеонов, а на коалицията. Симеонов не крепи третото правителство на Борисов. Ние показахме, че можем да се извиним дори да не сме сгрешили\", категорична бе Караянчева.Валери Симеонов трябва да направи корекции в поведението сиНе е време за избори, време е да работим конструктивно", "date": "2018.10.27", "title": "Цвета Караянчева: Правителството не се крепи на Валери Симеонов"}
{"url": "https://www.novinite.bg/articles/166509/Protesti-sreshtu-cenite-na-gorivata", "text": "Протести срещу цените на горивата са обявени в различни градове в страната.  Вчера протестиращи се събраха във Велико Търново. Днес организаторите, които събират поддръжници най-вече в социалните мрежи,  призовават да се носят касовите бележки  от последното зареждане в съответния град, за да се внесе колективна жалба в Комисията за защита на конкуренцията и в Комисията за защита на потребителя. Според тях ръстът на цените е необоснован. ", "date": "2018.10.27", "title": "Протести срещу цените на горивата"}
{"url": "https://www.novinite.bg/articles/166515/Lilyana-Pavlova-Levicata-atakuva-pravitelstvoto-na-GERB-s-poredica-ot-votove", "text": "В студиото на \"Денят започва с Георги Любенов министърът на българското европредседателство Лиляна Павлова заяви, че левицата атакува правителството на ГЕРБ с поредица от \"вотове по график, тенденция, но без ясна обосновка, концепция или стратегия\". Нещо повече, последният път исканият вот за недоверие е бил за намерение, а не срещу политика, срещу която да дадат алтернатива, т.е. \"самоцелен вот\". По-скоро пореден опит за дискредитиране на правителството, отколкото търсене на решение за проблемите на хората, уточни Павлова.Лиляна Павлова - министър на българското европредседателство: \"Като цяло обидата към жена, към майка, към дете с увреждания, като цяло обидата е недопустима. Дълбоко вярвам обаче, в доброто в хората и че всеки човек има добро намерение и че тръгвайки в един разговор не тръгва с идеята да обиди някого, но всеки трябва да може да си мери приказките... И всеки трябва да намери сили да се извини.\"В същото време тя е убедена, че е много важно да бъдем \"мерени по действията\", които извършваме.Правителството създава Глобален партньорски център в рамките на Министерството на икономиката с използване на интелектуалния капацитет в БАН, тъй като ще бъде на принципа на мозъчен тръст. Ангажимент на министър Павлова е да го организира, а целта на този център е да се насърчат китайските инвестиции в България.", "date": "2018.10.27", "title": "Лиляна Павлова: Левицата атакува правителството на ГЕРБ с поредица от вотове"}
{"url": "https://www.novinite.bg/articles/166516/Naroden-predstavitel-ot-GERB-Speshno-se-nujdaem-ot-poveche-mladi-hora-v-sistemata-na-obrazovanieto", "text": "Има сериозен недостиг на учители по математика и природни науки. С общи усилия и в спешен порядък трябва да направим така, че да привлечем повече млади хора в образователната система. Това коментира народният представител от Парламентарната група на ГЕРБ Таня Петрова на провеждащия се във Варна Дискусионен клуб на Българската асоциация на частните училища. „Преобладаващата част от учителите са на около 50-годишна възраст. Само преди дни излезе доклад на Европейската комисия с тревожната статистика, че 43% от учителите в България ще се пенсионират в близките 10 години”, допълни варненският депутат.„Целият ми професионален път е преминал в образователната система и знам, че проблемът с недостига на учители стои както пред общинските и държавните училища, така и пред частните. Затова е важно да обединим усилията си в търсенето на работещи решения. Това е безспорен приоритет на Министерството на образованието и науката, което вече инициира конкретни стъпки за подготовката на необходимите кадри. Нека подкрепим усилията му с идеи и предложения! Колегите в министерството и в ресорната парламентарна комисия са диалогични и отворени за мнения и въпроси. С предложенията си можете да допринесете за положителните резултати”, апелира Таня Петрова, която е дългогодишен директор на ОУ „П. Р. Славейков” в морската столица.Като член на комисията по образованието и науката в 44-то Народно събрание тя увери, че темата за частното образование присъства в обсъжданията по време на заседанията.„Наш дълг е да съхраняваме и обогатяваме просветните си традиции, защото доброто и качествено образование е отговорност на всеки един от нас”, изтъкна Таня Петрова в обръщението си към представителите на асоциацията. Те бяха приветствани и от председателя на комисията по образование във варненския Общински съвет Славчо Славов.В двудневния форум участват също експерти от МОН, от община Варна и РУО-Варна. Дискусионният клуб започна в петък следобед с обсъждането на въпроси, свързани с организацията на работа, с ролята на лидерството, творческото мислене и иновациите в образователния процес, а днес акцент ще бъде поставен върху финансовите аспекти на частното обучение. В рамките на събитието стана ясно, че в министерството се разработва единен електронен дневник за нуждите на всички училища.", "date": "2018.10.27", "title": "Народен представител от ГЕРБ: Спешно се нуждаем от повече млади хора в системата на образованието"}
{"url": "https://www.novinite.bg/articles/166523/Uvelichavat-se-opitite-za-nezakonno-preminavane-na-granicata-ni", "text": "За периода от август до 24 октомври се забелязва увеличаване на опитите за незаконно преминаване на границата ни с Турция и Гърция, както и увеличение на предотвратените такива случаи. Това съобщи вчера вътрешният министър Младен Маринов по време на парламентарен контрол. Още полицаи и нови постове за охрана на границата По думите му за този период са установени 2416 лица, които са направили опит да преминат нелегално границата ни или са задържани впоследствие. Според вътрешния министър това увеличение е свързано с метеорологичните условия и е нормално през този период да се увеличат опитите за незаконно преминаване. Поради това са предприети действия за командироване на сили и средства от други дирекции на Гранична полиция по българо-турската и на българо-гръцката граница. Според данните, които изнесе Маринов, от 1 януари до 31 юли са установени общо 1864 лица, от които е предотвратено незаконното навлизане на 1375, 160 са задържани на ход и 329 са задържани от съседните гранични власти. Като допълни, че за същия период миналата година са опитали незаконно да преминат границата 3122 лица. Той отбеляза, че за цялата 2017 г. общият брой на направилите опит незаконно да преминат границата ни е 6904 лица. Сузанита отново скандализира: Направи 2 промени по себе си в рамките на ден! Vbox7.com Министър Маринов каза още, че МВР има добро взаимодействие с турските гранични власти.", "date": "2018.10.27", "title": "Увеличават се опитите за незаконно преминаване на границата ни"}
{"url": "https://www.novinite.bg/articles/166527/Cvetanov-Predsrochni-izbori-sega-nyama-da-reshat-problemite", "text": "Заместник-председателят на ГЕРБ Цветан Цветанов заяви, че е недопустимо изказването на вицепремиера Валери Симеонов да бъде правено публично, когато заема такава позиция, но той винаги е работил и е съпричастен с проблемите на хората с увреждания. По думите на Цветанов има нарушена комуникация между партиите в коалицията на Обединените патриоти, но правителството и държавата са стабилни.Цветан Цветанов, председател на ПГ на ГЕРБ: И това определено се натрупа като един негатив към цялостното управление, което смятаме, че недопустимо да го прави, заемайки такива позиции. Но това, което мога да кажа е, че в момента ултиматум предсрочни избори в никакъв случай няма да реши проблемите. Само ще ги отложи и само ще ги размие във времето. А това, което мога да кажа е, че фиксацията на БСП и президента на БСП Румен Радев е да има предсрочни избори. Защото това е единственият начин да влязат отново във властта със служебен кабинет и да потъне в една непрозрачност и една тъмнина.", "date": "2018.10.27", "title": "Цветанов: Предсрочни избори сега няма да решат проблемите"}
{"url": "https://www.novinite.bg/articles/166528/Sadebnite-medici-iskat-vaznagrajdenyata-im-da-badat-izplateni-do-Nova-godina", "text": "Ако до края на годината не бъдат изплатени хонорарите за извършените съдебно медицински експертизи, съдебните лекари у нас ще ограничат дейността си до минимум и ще работят само по тежките престъпления. Това стана ясно след националната среща на съдебните медици в Пловдив в неделя, съобщава БГНЕС.От две години те не са получавали възнаграждения от МВР за дейността си, а без тях нито едно дело за тежко престъпление срещу личността на практика не може да бъде придвижено.Освен това, медиците настояват за пълна отчетност по отношение на финансовите документи по линия на МВР. В момента, оказва се, съдебните лекари в цялата страна не знаят нито откъде, нито колко им се дължи, защото документите преминават няколко инстанции - разследващи полицаи, финансови контрольори, заместник-директори и главни счетоводители. Лекарите настояват бързо да разберат от изготвени им справки от МВР на кого колко се дължи, за какъв срок и кога парите ще им бъдат изплатени. Искат и лащанията да станат редовни.На срещата в неделя, в която участваше и главният прокурор Сотир Цацаров, лекарите настояха още да имат представители в групата, която се занимава с техните проблеми и в която понастоящем няма нито един съдебен медик.", "date": "2018.10.27", "title": "Съдебните медици искат възнагражденята им да бъдат изплатени до Нова година"}
{"url": "https://www.novinite.bg/articles/166520/Polimeri-e-samo-nachaloto-za-Banevi", "text": "Иво Прокопиев е разследван не като издател, а като бизнесмен и по-конкретно за \"Каолин\". Твърденията, че бил подведен под отговорност, защото неговите издания пишели срещу корупцията, не отговарят на истината.Това заяви в Пловдив главният прокурор Сотир Цацаров, който участва в национална среща на съдебните медици, съобщи Канал 3.Обвинител номер едно се въздържа да посочи конкретни подробности за Прокопиев и уточни, че е обвинен за пране на пари.Тече процедура по екстрадиция на семейство Баневи във френския съд. Двамата ще бъдат разследвани за пране на пари и длъжностни престъпления, каза още главният прокурор.Бизнесменът Николай Банев и съпругата му Евгения са били арестувани в Ница при акция на френската полиция, след издадена Европейска заповед за арест. Разследването за момента срещу тях е свързано с дейността на приватизирания завод „Полимери“ АД.\"Баневи ще бъдат разследвани по няколко обвинения, „Полимери” е само началото, добави още Цацаров.Цацаров каза още, че издирването на Ветко и Маринела Арабаджиеви също е в ръцете на френската полиция и очакват скоро те да бъдат намерени.Главният прокурор също коментира и случая с Димитър Желязков - Митьо Очите. \"Приключила е процедурата по екстрадацията в турския съд и предстои връщането му в България\", посочи Цацаров.\"Кога точно ще бъде предаден Димитър Желязков, зависи отново от турския съд\", заяви още той. На 2 август бяха задържани 19 души, за които имаше данни, че са свързани с организирана престъпна група на несебърския бос Митьо Очите. Задържани под стража обаче останаха 5. От всички с обвинения в неизвестност беше само общинският съветник от Несебър Пейко Янков, който се издирваше с червена бюлетина. Няколко дни след това и той беше задържан. Димитър Желязков беше под стража в Турция от август досега.", "date": "2018.10.27", "title": "„Полимери” е само началото за Баневи"}
{"url": "https://www.novinite.bg/articles/166524/Godina-sled-neuspeha-da-otdeli-Kataluniya-ot-Ispaniya-Puchdemon-sazdava-nova-partiya", "text": "Преди една година Карлес Пучдемон заплаши да наруши единството на Испания, обявявайки независимост на автономната област Каталуния. Днес бившият регионален премиер ще се опита да обедини всички сепаратисти, за да постигне мечтата си за независима Каталуния, информира АФП. Мнозина от неговите някогашни съюзници, някои от които са в затвора, не са склонни да влязат в неговата нова партия \"Крида\" (\"Призив\"), чийто учредителен конгрес ще се проведен тази вечер в Манреса, на 60 км северно от Барселона. Няма нищо случайно нито в датата, нито в мястото. Манреса се намира на едва 6 км от затвора Ледонерс, където сепаратистки лидери очакват да бъдат съдени заради бунта си. А датата 27 октомври е точно една година, след като каталунският премиер обяви независима република Каталуния. В отговор на неговите действия централното правителство, тогава начело с консерватора Мариано Рахой, отмени автономията на този богат регион със 7,5 млн. жители и уволни правителството на Пучдемон. И докато последователите на Карлес Пучдемон ще слушат тази вечер речта му на голям екран, най-радикално настроените сепаратисти от Комитетите за защита на републиката насрочиха демонстрации в Барселона пред централата на регионалното правителство, ръководено от поддръжника на линията на Пучдемон, Ким Тора, за да го упрекнат, че е прекалено предпазлив. Новата партия, която Пучдемон иска да учреди, вече има 50 000 симпатизанти, според инициаторите й. Тя цели да събере привържениците на идеята за независимост, които сега са разделени в три парламентарни групи.", "date": "2018.10.27", "title": "Година след неуспеха да отдели Каталуния от Испания Пучдемон създава нова партия"}
{"url": "https://www.novinite.bg/articles/166522/V-razgovor-po-telefona-Putin-i-Makron-obsadili-sirijskata-kriza", "text": "Френският президент Еманюел Макрон и руският му колега Владимир Путин са обсъдили ситуацията в Сирия. В събота сутрин двамата лидери провели телефонен разговор преди срещата в Истанбул, на която ще се търси дипломатическо решение на гражданския конфликт, съобщава ТАСС, цитирайки източник от елисейския дворец. На форума ще присъстват и турският президент Реджеп Ердоган и германският канцлер Ангела Меркел.В телефонния разговор с Путин Макрон е подчертал необходимостта от политическо решение на сирийската криза. Той е поискал участниците в срещата в Турция да поемат ангажимент да се прекрати употребата на химически оръжия, както и примирието да продължи по-дълго, за да се избегне хуманитарна катастрофа.", "date": "2018.10.27", "title": "В разговор по телефона: Путин и Макрон обсъдили сирийската криза"}
{"url": "https://www.novinite.bg/articles/166508/Dnes-shte-bade-slanchevo-s-razkasana-visoka-oblachnost", "text": "Днес ще бъде слънчево с разкъсана висока облачност. В сутрешните часове над северозападните райони ще има ниска облачност. Ще духа слаб до умерен вятър от юг-югозапад. Затоплянето ще продължи и максимални температури ще бъдат между 21° и 26°, в София около 23°. В планините ще бъде предимно слънчево. Ще духа умерен, временно силен вятър от запад-югозапад. Максималната температура на височина 1200 метра ще бъде около 16°, на 2000 метра – около 9°.По Черноморието ще бъде предимно слънчево. Ще духа слаб до умерен вятър от юг-югозапад. Максималните температури ще са 20-23°. Температурата на морската вода ще е 17-18°. Вълнението на морето ще бъде 1-2 бала.", "date": "2018.10.27", "title": "Днес ще бъде слънчево с разкъсана висока облачност"}
{"url": "https://www.novinite.bg/articles/166518/Cacarov-Turskiyat-sad-e-izdal-reshenie-za-ekstradiciyata-na-Dimitar-Jelyazkov-Mito-Ochite", "text": "Турският съд е издал решение за екстрадицията на Димитър Желязков - Митьо Очите. Това заяви в Пловдив главният прокурор Сотир Цацаров, предаде кореспондентът на БГНЕС в региона.Кога точно ще бъде предаден Димитър Желязков, зависи отново от турския съд.Баневи ще бъдат разследвани по няколко обвинения, „Полимери” е само началото, добави още Цацаров.БГНЕС припомня, че на 2 август бяха задържани 19 души, за които имаше данни, че са свързани с организирана престъпна група на несебърския бос Митьо Очите. Задържани под стража обаче останаха петима. От всички с обвинения в неизвестност беше само общинският съветник от Несебър Пейко Янков, който се издирваше с червена бюлетина. Няколко дни след това и той беше задържан. Димитър Желязков беше под стража в Турция от август досега.Очаква се турският съд да реши кога точно ще бъде екстрадиран в България, за да бъде изправен пред съда. ", "date": "2018.10.27", "title": "Цацаров: Турският съд е издал решение за екстрадицията на Димитър Желязков - Митьо Очите"}
