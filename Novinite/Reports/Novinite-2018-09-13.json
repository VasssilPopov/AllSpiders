{"url": "https://www.novinite.bg/articles/164432/Organizaciya-na-dvijenieto-za-zasnemane-na-reklamen-klip", "text": "От 17:00 часа на 13.09.2018 г. се забранява престоят и паркирането на пътни превозни средства, с изключение на автомобилите на снимачния екип и без да се засягат местата в режим на платено паркиране  \"служебен абонамент\" на ул.\"Шипка\" между ул. \"Св. Климент Охридски\" и ул. \"Кракра\" от страната на сградата на Съюз на българските художници - 3 /три/ паркоместа.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.09.13", "title": "Организация на движението за заснемане на рекламен клип"}
{"url": "https://www.novinite.bg/articles/164439/Ninova-Vnasyame-Administrativnoprocesualniya-kodeks-v-Konstitucionniya-sad", "text": "Днес водим спор за основните граждански права на българите. Президентът Радев, „БСП за България“, други политически партии, извън парламента, над 50 граждански организации, експерти и юристи-конституционалисти, не сме съгласни с предложението, внесено от ГЕРБ, подкрепено от ОП и ДПС. Не сме съгласни по следните няколко основни предложения по закона, които смятаме, че ограничават гражданските права на хората. С тези предложения се обръща сегашният принцип на правовата държава, на конституционния ред. Заседанията, в които гражданите защитават правата си срещу актове на властта, която и да е, от която и да е партия, досега бяха открити.  Сега това се обръща – принципът става закрити заседания, по изключения – открити. Второто, срещу което не сме съгласни, увеличава се размерът на простите и пропорционалните такси, когато хората искат да защитят свое гражданско право срещу акт на властта, която и да е тя. Тук не става въпрос за партийни интереси. Става въпрос за държавност и принципи на конституционния ред. Управляващите предлагат физическо лице, гражданин на България, който и досега, за да защити свое право, е плащал 5 лв., оттук нататък трябва да плаща 70 лв. – 14 пъти по- скъпо. Ако е юридическо лице с нестопанска цел, ще се плаща 74 пъти по-висока такса. Третото – ако гражданите не са съгласни с решението на първоинстанционния съд, имат право да обжалват до горестоящия съд. Вече няма да имат това право, ако този закон мине. Една инстанция и каквото реши съдът. Има и други промени, но това са основните, които засягат всеки български гражданин, независимо от неговата политическа, идеологическа ориентация и социален статус. Какво ще се случи, ако този закон бъде приет, а както върви ще бъде.Решенията ще се вземат на тъмно, щом касаят правата на гражданите. Властта си осигурява решения на тъмно. Обществото няма да има достатъчно информация- какви решения се взимат.  Това е нарушаване на принципа за достъп до информация. Второ- много хора няма да могат да  защитят  правата си, защото увеличението на таксите няма да е посилно за онези, които искат да оспорват акт на властта за отпускане на социални помощи. Знаем кои хора кандидатстват за социални помощи- социално слабите. Ако досега за това са били необходими 5 лв. Сега, за да потърсят правата си, ще са необходими 30лв. Шест пъти. Увеличихте ли с толкова доходите на хората, уважаеми народни представители, за да им увеличавате с толкова таксите? При това за онази група български граждани, които са социално слаби, млади семейства, които искат да оспорят решението за майчинството, хора, които искат да оспорят обезщетението за безработица, т.е. безработни. С колко им увеличихте доходите? Не стига ли увеличението за водата, увеличението от 1 октомври за енергоносителите, увеличение на цените на стоките, на храните, а сега и това. Следващото последствие от това решение е ограничаване на правото човек да търси правосъдие на всички инстанции, които Конституцията повелява. гр.София, ул.“Позитано” 20 тел/факс 8107234 e-mail: bsppress@bsp.bg Уважаеми българи, ако имате частен имот и властта реши да ви го отчужди, за да го даде на приближен до властта олигарх, да прави там концесия за добив на подземни богатства, досега имахте право да го обжалвате на две инстанции, сега-не. Лишени сте от правото да ползвате правосъдие на две инстанции. Ето това се казва ограничаване на достъпа до правосъдие. В крайна сметка, като изводи за нас-  нарушен е принципа за разделение на властите. Смятам, че това е сериозен удар по правовата държава. Смятаме, че това е сериозно посегателство по държавността и основите й заложени в българската Конституция и тук няма ГЕРБ, БС, ОП.С тези норми, независимо кой ще управлява, изправяте държавата срещу народа. Неслучайно различни хора, различни партии, експерти, граждански организации- сме против това, защото тук няма партийност, тук има принципи, има човешки права. Изненадана съм, че вие, Европейската партия, с тези решения европейски нарушавате Конвенцията за защита на правата на човека и основните свободи и Хартата за правата в Европейския съюз. Ето защо, ако днес приемете този закон, в името на конституцията, правовата държава и защитата на правата на българските граждани, депутатите от  „БСП за България” сме подготвили и подписали жалба до Конституционния съд. В деня, в който този закон бъде обнародван, внасяме жалбата в КС.", "date": "2018.09.13", "title": "Нинова: Внасяме Административнопроцесуалния кодекс в Конституционния съд"}
{"url": "https://www.novinite.bg/articles/164442/Startira-sajt-za-pisma-kam-deputatite-s-priziv-da-glasuvat-za-zabrana-na-fermite-za-koji-v-Balgariya", "text": "Уебсайт, чрез който всеки гражданин може да изпрати писма до българските депутати и да ги призове да гласуват “за” направеното предложение за забрана на отглеждането, умъртвяването и търговията на животни с цел добив на ценни кожи, е достъпен от днес на адрес Сайтът е поредната стъпка от кампанията на Националната гражданска инициатива за забрана добива на ценни кожи в България, която само за няколко месеца събра 51 234 подписа на граждани, обявили се в подкрепа на искането. Подписката бе официално внесена в българския парламент на 22 юни 2018 г. Народните представители имат на разположение три месеца (считано от 4 септември), за да се произнесат с решение. „Освен че дава на гражданите възможност директно да защитят обществения интерес, по този начин можем да изложим пред народните представители всички аргументи относно негативното влияние на фермите за ценни кожи. Ролята и желанието на обществото не са абстрактни понятия. Колкото повече писма получат депутатите, толкова по-ясно ще се уверят в този факт“ – споделят от организацията за защита на животните „КАЖИ“, която е създател на сайта. Всеки желаещ може да допринесе за успеха на кампанията, като изпрати писма до избрани от него депутати. Народните представители ще получават писмата на служебната си поща, като всяко писмо ще е индивидуално и няма да е част от циркулярна кореспонденция. Освен личното мнение на пишещите, за удобство са формулирани най-основните и важни аргументи (eтични, хуманни, екологични и социални) и всеки, който желае, може лесно да ги добави в писмото си. За приоритетни депутати са посочени тези, от които най-пряко зависи разглеждането на предложението. Това са участващите в Комисията по земеделието и храните, Комисията по околна среда и води и Комисията по взаимодействие с неправителствените организации и жалбите на гражданите. Сайтът призовава и към спазване на добрия тон. След публикуваното преди седмица социологическо проучване на МБМД, което показа, че 75% от хората в България не считат, че е оправдано отглеждането и убиването на животни единствено заради кожата им, а 65,6% желаят пълна забрана на отглеждането на животни за кожи, кампанията за изпращането на писма до депутатите е още едно средство да ги информира и да насочи вниманието към обществения интерес по този въпрос. Подобни кампании се провеждат в почти всички страни в Европа, където все още функционират ферми за ценни кожи. В резултат на обществения натиск и информационните кампании за вредата от този бизнес, в много страни фермите за ценни кожи вече са история.", "date": "2018.09.13", "title": "Стартира сайт за писма към депутатите с призив да гласуват за забрана на фермите за кожи в България"}
{"url": "https://www.novinite.bg/articles/164444/Karayancheva-Nyama-problem-v-komunikaciyata-mejdu-instituciite", "text": "Председателят на парламента Цвета Караянчева е разговаряла вчера по обед с президента Румен Радев относно указа за освобождаване на Младен Маринов от поста главен секретар. Това стана известно от коментар на Караянчева пред журналисти в Народното събрание. \"Вчера на обед му позвъних да попитам кога има намерение да подпише документа. Останах с впечатлението, че до края на деня ще го имаме. Но все пак това е негово решение, аз го уважавам и очаквам да постъпи акта в Народното събрание другата седмица\", обясни Караянчева. По-рано днес точката от дневния ред на парламента за персонални промени в правителството бе отложена. Очакваше се депутатите да освободят подалите оставка министри на вътрешните работи Валентин Радев, на регионалното развитие Николай Нанков и на транспорта Ивайло Московски и за техните места да изберат предложените от премиера трима кандидати - съответно Младен Маринов, Петя Аврамова и Александър Манолев. Това обаче не се случи, тъй като се оказа, че президентът не е подписал указ за освобождаването на Младен Маринов от поста главен секретар на МВР. Вчера правителството предложи на президента да подпише указ за освобождаването на Маринов от поста. От прессекретариата на държавния глава обясниха, че това ще се случи, след като президентът се върне от латвийската столица Рига. Радев е в Латвия за среща с държавните глави от кръга \"Арайолуш\". По думите на Караянчева очакването на българските граждани е кабинетът да работи. Нашата работа като парламент е да валидираме оставките и да гласуваме новите назначения, допълни председателят на Народното събрание.Цвета Караянчева каза, че няма проблем в комуникацията между институциите. Говорим си и с президента, и с министър-председателя, аз нямам причина да се притеснявам от отношенията с първите мъже в държавата, посочи тя.Караянчева обясни, че решението за промените в състава на правителството не може да се разделя и да се гласуват оставките само на регионалния и на транспортния министри, тъй като документът е за смяна на трима министри. Тя изключи вероятността смените в кабинета да бъдат гласувани на извънредно заседание следващата седмица. Според Караянчева гласуването вероятно ще е в сряда или четвъртък.", "date": "2018.09.13", "title": "Караянчева: Няма проблем в комуникацията между институциите"}
{"url": "https://www.novinite.bg/articles/164435/Komisar-Mariya-Gabriel-shte-otkrie-obnovena-kompyutarna-zala-v-Haskovo", "text": "На 14 септември българският комисар по цифровата икономика и общество Мария Габриел ще посети Хасково, където ще открие обновената компютърна зала на компютърна школа „Вале“.Партньорството им датира от години, а сега еврокомисарят осигурява нови компютърни конфигурации за талантливите възпитаници на школата, които са лауреати на многобройни национални и международни награди. Мария Габриел ще бъде придружена от областния управител на Хасково Станислав Дечев и председателя на Общинския съвет Таня Захариева. ", "date": "2018.09.13", "title": "Комисар Мария Габриел ще открие обновена компютърна зала в Хасково"}
{"url": "https://www.novinite.bg/articles/164447/Cacarov-za-Arabadjievi-Ne-priemame-uvedomleniya-kazani-pred-mikrofoni", "text": "Прокуратурата действа по реда на НПК и не приема уведомления, казани пред микрофони. Това каза главният прокурор Сотир Цацаров по повод твърденията на адвоката на Ветко и Маринела Арабаджиеви Илиян Василев, че те ще се върнат доброволно у нас до дни.„Не сме пощенска станция, която да получава потвърждения. Кой е заявил, че ще се върнат? Това са изявления на адвоката”, подчерта Цацаров.Той потвърди за тримата задържани вчера в рамките на разследването за данъчни престъпления и пране на пари, по което бяха обвинени членове на фамилия Арабаджиеви и техни служители.И за този случай, както и за бизнесмена Миню Стайков, главният прокурор отбеляза, че всички действия са координирани с ръководството на прокуратурата.Заявявам, че действията ще продължат, категоричен беше Цацаров.Той потвърди, че има изпратено искане за екстрадиция на Димитър Желязков по надлежния ред, но разглеждането му е от компетентността на турския съд.", "date": "2018.09.13", "title": "Цацаров за Арабаджиеви: Не приемаме уведомления, казани пред микрофони"}
{"url": "https://www.novinite.bg/articles/164421/Glavniyat-prokuror-Cacarov-i-ministar-Radev-na-izslushvane-v-NS", "text": "Изслушване в парламента на главния прокурор Сотир Цацаров и вътрешния министър в оставка Валентин Радев поискаха от ПГ на ГЕРБ. Мотивите за искането касаят случая с брата на депутата от БСП Георги Стоилов - Илия, който беше арестуван след акция на ГДБОП и спецпрокуратурата през октомври миналата година в Русе. На Илия Стоилов са повдигнати обвинения като член на група за рекет на длъжници и разпространение на наркотици, но на 29 август той беше пуснат от Спецсъда срещу най-леката мярка за неотклонение \"подписка\".", "date": "2018.09.13", "title": "Главният прокурор Цацаров и министър Радев на изслушване в НС"}
{"url": "https://www.novinite.bg/articles/164449/Ministar-Porojanov-Ima-realni-predpostavki-cenata-na-hlyaba-da-se-uvelichi", "text": "Има реални предпоставки за увеличение на цената на хляба. Това заяви в старозагорското село Могилово министърът на земеделието и храните Румен Порожанов. Той коментира още, че относно цената на хляба е започнал поредица от срещи с големите търговски вериги, на които се обсъжда надценката, която слагат на насъщния. Румен Порожанов ще се срещне и с финансовия министър Владислав Горанов, за да дискутират ДДС за хляба. Румен Порожанов - министър на земеделието и храните: Цената на хляба наистина е чувствителна, защото има достигнати нива на пшеницата, които вече са близо към 350 лв на килограм при стартиране на кампанията между около 290-295 и това е едно увеличение близо 20%. Когато започваме да го пречупваме през различните себестойности - първо на брашното, после на хляба и т.н. има реални предпоставки в рамките на производството на хляба да се увеличава цената.", "date": "2018.09.13", "title": "Министър Порожанов: Има реални предпоставки цената на хляба да се увеличи"}
{"url": "https://www.novinite.bg/articles/164450/Nankov-za-otlojenite-ostavki-Situaciyata-ne-e-priyatna", "text": "Регионалният министър в оставка Николай Нанков отказа да коментира има ли умисъл в действията на държавния глава да не подпише указа за освобождаването на главния секретар на МВР Младен Маринов, но увери, че продължава да изпълнява задълженията си.Сутринта стана ясно, че държавният глава не е подписал указа за освобождаване на Маринов, който е кандидат за вътрешен министър.Така назначаването на новите министри, което бе в дневния ред за днес, се отложи, тъй като държавният глава е в Латвия днес и утре.\"Ситуацията за нас не е приятна. Не мога да коментирам действията на президента. Все още съм министър и съм в парламента заради закона за ТОЛ таксите. Очаквах сутринта да присъствам тук по друг повод, но продължаваме работата си като министри\", обясни Нанков.Той увери, че министрите в оставка не абдикират от ангажиментите, които имат.Нанков каза и че има позитивни планове какво ще прави, след като освободи министерския си пост.", "date": "2018.09.13", "title": "Нанков за отложените оставки: Ситуацията не е приятна"}
{"url": "https://www.novinite.bg/articles/164437/Skandali-i-napadki-v-plenarnata-zala", "text": "След като стана ясно, че се отлага гласуването на персоналните промени в кабинета в пленарната зала депутатите продължиха работния си ден със скандали и нападки.Народните представители започнаха с първа точка от дневния си ред и ветото на президента върху Административнопроцесуалния кодекс. Дебатите по същество обаче бяха кратки. След това дойде предложение от депутата от ГЕРБ Мануил Манев да се изслушат в пленарната зала вътрешният министър в оставка Валентин Радев и главният прокурор Сотир Цацаров заради появили се съмнения, че подсъдим брат на червен депутат напуснал страната незаконно.\"Не можем да стоим неинформирани, когато в страната се носят слухове за това, че хора с повдигнати обвинения са напуснали страната незаконно\", каза Манев и поиска в пленарната зала да бъдат поканени министърът на вътрешните работи в оставка Радев и Сотир Цацаров, за да дадат информация.Последва отговорът на БСП. Социалистът Драгомир Стойнов поиска да се изслуша и транспортния министър Ивайло Московски заради скандала с непроверените пътници на Летище София, пристигнали у нас с полет от Бейрут. \"И вътрешният министър Валентин Радев може да даде други обяснения\", обясни още Стойнев.\"Господин Радев също така трябва да отговори как, като искаме да ставаме държава членка на Шенгенското пространство, за пореден път чужденци влизат в страната без граничен контрол\", каза Стойнев.И Цветан Цветанов и Антон Кутев се включиха в скандала. \"Въпросният брат на вашия депутат е обвинен за рекет, изнудване побоища, организирана престъпна група и в момента предстои гледането на тази мярка пред Апелативния специализиран съд, само че братът на вашия депутат е напуснал страната, поне според това, което има като твърдения, с огромна сума пари за Чехия. Уважаеми колеги народни представители, вие не искате ли да чуете истината за това, което вие представлявате и за ще трябва да носи и политическа отговорност\", каза Цветанов.Според Антон Кутев пък не бива да се принизява трибуната на Народното събрание до това ниво. \"Господин Цветанов е издавал неведнъж присъди от тази трибуна, както го прави и сега - с твърдението, че тепърва предстои гледане в друг съд, той вече е издал присъда. Само че искам да ви кажа, че за подобни действия на господин Цветанов държавата е платила над половин милион лева по моя информация\", каза Кутев. Той призова председателя на НС Цвета Караянчева да извика Цветанов на трибуната да каже \"колко пари е платила държавата по неговите изявления, колко пъти с пушки влизаха при някакви хора, които след това бяха доказани за невинни\".След скандалите в парламента дойдоха вътрешният министър в оставка Валентин Радев и главният прокурор Сотир Цацаров, за да запознаят депутатите със случая с депутатския брат.На излизане от пленарната зала Валентин Радев заяви, че не е наясно кога ще бъде подписан указът на президента за освобождаване на Младен Маринов от поста главен секретар на МВР ще бъде гласувана неговата оставка от парламента, а след това и назначението на предложения за вътрешен министър от премиера Младен Маринов. А по повод случая с пътниците от Бейрут, които не са минали проверка на наша територия, вътрешният министър в оставка обясни, че това е отговорност и задължение на Летище София. \"Това е отговорност на летищните власти. Гранична полиция няма общо с този пропуск, за който питате\", каза Радев.В последствие парламентът отхвърли президентското вето върху промените в Административнопроцесуалния кодекс.", "date": "2018.09.13", "title": "Скандали и нападки в пленарната зала"}
{"url": "https://www.novinite.bg/articles/164409/Ochakva-se-BAN-da-predloji-da-bade-izbran-nov-direktor-na-NIMH", "text": "Управителният съвет на БАН се очаква да предложи на председателя на Академията да бъде избран нов директор на Националния институт по метеорология и хидрология.Той трябва да бъде предложен от общото събрание на института и да поеме управлението му след освобождаването на досегашния директор професор Христомир Брънзов.Синоптикът Васко Гълъбов изрази очакване, че директор ще бъде избран, след като министърът на образованието Красимир Вълчев е поел ангажимент да бъде посредник при подбора:„В случай, че министърът се е съгласил да стане медиатор и той лично да настоява да изберем представител, предполагам, че ще изберем. Все пак да има гаранции и от министъра, че той (новият директор – б.р.) няма да бъде превърнат в пионка на Управителния съвет, защото е длъжен да се подчинява на всички разпореждания на Управителния съвет“, каза Гълъбов.През последните седмици от Националния институт по метеорология и хидрология предупредиха за опасността дейността му са спре, ако не бъде избрано ръководство.", "date": "2018.09.13", "title": "Очаква се БАН да предложи да бъде избран нов директор на НИМХ"}
{"url": "https://www.novinite.bg/articles/164423/Blizo-28-000-kasa-kontrabandni-cigari-sa-izzeti-ot-policiyata-pri-specakciya-v-Godech", "text": "Задържани са две жени, а по случаите- образувани досъдебни производства На 12 септември от служители на сектор „Противодействие на икономическата престъпност“ в ОДМВР- София и колегите им от РУ- Годеч бе проведена полицейска операция срещу незаконната търговия с акцизни стоки. В хода на акцията, около 8.20 часа, служителите на реда извършили проверки на всички адреси, обитавани от жителка на Годеч. Установени и иззети са общо 17 920 къса цигари от различни търговски марки без български акцизен бандерол. 43- годишната жена е задържана с полицейска заповед за срок до 24 часа. Три часа по- късно полицейските служители попаднали и на второ значително количество контрабандни цигари. От къща в града те иззели 9740 къса безакцизни тютюневи изделия. 38-годишната обитателка на адреса също е задържана за срок до 24 часа. По двата случая са образувани досъдебни производства за извършено престъпление по чл. 234 от НК.", "date": "2018.09.13", "title": "Близо 28 000 къса контрабандни цигари са иззети от полицията при спецакция в Годеч"}
{"url": "https://www.novinite.bg/articles/164425/Izdirvaniyat-deputatski-brat-napusnal-stranata-prez-balgaro-srabskata-granica", "text": "Илия Стоилов, който в момента е обявен за издирване, след решение на съда да бъде върнат в ареста, е напуснал България през българо-сръбската граница. Това съобщи БНР, позовавайки се на информация от службите. Издирваният е брат на депутата от БСП - Георги Стоилов. Той беше арестуван след акция на ГДБОП и спецпрокуратурата през октомври миналата година в Русе. Повдигнати му бяха обвинения като член на група за рекет на длъжници и разпространение на наркотици, но на 29 август бе пуснат от Спецсъда срещу най-леката мярка за неотклонение \"подписка\".", "date": "2018.09.13", "title": "Издирваният депутатски брат напуснал страната през българо-сръбската граница"}
{"url": "https://www.novinite.bg/articles/164446/Deputatite-odobriha-vavejdaneto-na-tol-sistema", "text": "Народното събрание прие на второ четене текстове от Закона за пътищата, с които се въвежда смесена система за таксуване на различните категории пътни превозни средства и такси на база време и изминато разстояние.  Според новите текстове размерът на такстите за преминаване по платената пътна мрежа ще се определя по предложение на регионалния министър и на министъра на финансите.Такси няма да заплащат превозните средства на МВР, ДАНС, неотложната медицинска помощ и на въоръжените сили. Агенция \"Пътна инфраструктура\" ще поддържа електронна система за събирането на пътните такси. Ще бъде създадена възможност таксите да се заплащат по електронен и банков път, както и в брой на пунктове за продажба.  Агенцията ще определи къде да са разположени терминалите за самотаксуване. Такива трябва да се разкрият поне на граничните пунктове или в близост до тях, както и в областните градове. ", "date": "2018.09.13", "title": "Депутатите одобриха въвеждането на тол система"}
{"url": "https://www.novinite.bg/articles/164455/Maj-iznasili-17-godishen-iskal-da-si-kupi-cigari", "text": "Районна прокуратура-Стара Загора внесе обвинителен акт спрямо 59-годишен мъж за това, че на 26 май и на 3 юни в Стара Загора изнасилил 17-годишно момче, като употребил за това сила.По делото е установено, че на тези дати, пострадалият отива да си купи евтини цигари от обвиняемия. Влиза в къщата му през незаключена врата, открива го в една от стаите и му подава 2 лева, за да получи цигари.Обвиняемият го дърпа и изнасилва, като по-късно е подаден сигнал в полицията. Спрямо обвиняемия е взета мярка за неотклонение \"задържане под стража\".Предстои Районен съд-Стара Загора да насрочи заседание по делото.", "date": "2018.09.13", "title": "Мъж изнасили 17-годишен, искал да си купи цигари"}
{"url": "https://www.novinite.bg/articles/164451/Cvetan-Cvetanov-razgovarya-s-predstaviteli-na-Asociaciyata-na-grajdanite-s-uvreden-sluh", "text": "Председателят на ПГ на ГЕРБ и зам.-председател на партията Цветан Цветанов разговаря днес в Народното събрание с представители на Асоциацията на гражданите с увреден слух. С тях той обсъди напредъка по приемането на Закона за българския жестов език, който е изготвен с тяхното дейно участие. В срещата участваха и председателят на Комисията по образованието и науката Милена Дамянова, председателят на бюджетната комисия Менда Стоянова и зам.-председателят на социалната комисия Светлана Ангелова. Представителите на Асоциацията на гражданите с увреден слух посетиха Народното събрание по покана на депутата от ГЕРБ-Пловдив област Младен Шишков, който също участва в разговора. Миналата година парламентът отхвърли Законопроект на БСП за жестомимичния език, тъй като той не отговаряше на потребностите на хората. Тогава ПГ на ГЕРБ пое ангажимент да подготви законопроект, който да е адекватен спрямо техните нужди. По време на срещата стана ясно, че вече има готови становища от Министерството на труда и социалната политика и от Министерството на образованието, като единствено остава и Министерството на финансите да изготви такова. Предстои създаването и на междуведомствена работна група, в която да бъдат прецизирани текстовете в законопроекта преди да се пристъпи към неговото внасяне в Народното събрание.", "date": "2018.09.13", "title": "Цветан Цветанов разговаря с представители на Асоциацията на гражданите с увреден слух"}
{"url": "https://www.novinite.bg/articles/164417/SASht-oficialno-podkrepiha-Dogovora-mejdu-Makedoniya-i-Garciya-za-imeto", "text": "Държавният департамент на САЩ официално подкрепи Договора между Македония и Гърция за разрешаване на спора за името и провеждането на предстоящия референдум на 30 септември.Въпросът за референдума ще гласи: \"Подкрепяте ли членство в ЕС и НАТО с приемане на Договора между Република Македония и Република Гърция?\".Референдумът ще струва на страната около 3,4 милиона евро. Това са парите, предвидени в предложението за разпределението на средствата, което трябва да бъде прието на същото парламентарно заседание, на което ще се гласува и насрочването на допитването.", "date": "2018.09.13", "title": "САЩ официално подкрепиха Договора между Македония и Гърция за името"}
{"url": "https://www.novinite.bg/articles/164438/Karadaja-Dogan-ne-e-v-politikata-i-moje-da-si-kupuva-kakvoto-iska", "text": "Почетният председател на ДПС Ахмед Доган е извън политиката и може да купува каквото поиска. Така лидерът на движението Мустафа Карадайъ коментира в кулоарите на Народното събрание информацията, че Доган вече е собственик на ТЕЦ \"Варна\".  \"Търговският регистър е публичен и всички ние се информираме от тях. Г-н Доган вече почти 6 години не се занимава с актуалната политика, а всеки български гражданин е свободен да се занимава с икономическа и търговска дейност,\" каза Карадайъ.", "date": "2018.09.13", "title": "Карадайъ: Доган не е в политиката и може да си купува каквото иска"}
{"url": "https://www.novinite.bg/articles/164426/Uraganat-Florans-nablijava-Severna-i-Yujna-Karolina", "text": "Ураганът \"Флорънс\" наближава бреговете на Северна и Южна Каролина с 25-метрови вълни. В същото време Хавай е залят с поройни дъждове от бурята Оливия.Ураганът \"Флорънс\" продължава своето настъпление към източното крайбрежие, въпреки, че в последните часове отслаби леко силата си и остана в категория 3. Очаква се до няколко часа той отново да стигне 4-та категория и именно с тази мощ да удари населените места. Природната стихия отслабна до втора степен, но силата на вятъра все още остава опасна. На места скоростта му достига 175 километра в час. Заради приближаването на урагана има издадена заповед за евакуация на милион и 700 хиляди души в щатите Каролина и Вирджиния.  Според прогнозите \"Флорънс4 се очаква да удари южното крайбрежие на Северна Каролина утре. Губернаторът на щата Рой Купър заяви: \"Ако сте били помолени да се евакуирате - не чакайте. Напуснете веднага. Ако останете излагате живота си на риск.\" Американският президент Доналд Тръмп също предупреди:\"Това ще бъде един от най-мощните урагани, които са удряли страната ни. Жителите, намиращи се на пътя на тези опустошителни бури трябва да се съобразят със заповедите за евакуация и други инструкции, касаещи извънредното положение. Защитата на човешките животи е с най-висок приоритет.\"\"Флорънс\" е на около 595 км източно-югоизточно от курорта Мъртъл бийч в Южна Каролина. Той е с максимални постоянни ветрове от 185 км/ч.Огромните вълни се очаква да залеят бреговете на Северна и Южна Каролина, а застрахователите предвиждат, че това ще стане най-скъпата буря, която някога е удряла континенталната част на САЩ.От Националния център за ураганите заявиха, че масивните вълни са резултат от силни ветрове, движещи се в същата посока като бурята.Прогнозите са, че стихията ще настъпи на сушата късно в четвъртък или в петък сутринта. Очакват се големи наводнения.Националният метеорологичен център смята, че \"Флорънс\" ще бъде „бурята на живота“ за хората от някои части на Каролина.В същото време остров Мауи беше ударен от силен дъжд и силен вятър, докато постепенно отслабващата тропическа буря \"Оливия\" се приближава към Хавай.Проливните дъждове започнаха още от сутринта на Мауи и в северната част на Големия остров Хавай. Кметът на Мауи Алън Аракава призова жителите да се запасят с питейна вода и предупреди, че се очакват прекъсвания в електрозахранването, свлачища, високи вълни, паднали дървета и наводнени пътища.Училищата и правителствените служби са затворени до петък, а националната гвардия е мобилизирана, за да оказва помощ на засегнатите.", "date": "2018.09.13", "title": "Ураганът \"Флорънс\" наближава Северна и Южна Каролина"}
{"url": "https://www.novinite.bg/articles/164403/SASht-obmislyat-zabrana-na-elektronnite-cigari", "text": "Американските законодатели заявиха, че обмислят да наложат забрана на електронните цигари с вкус, след доклад, в който ръководителят на администрацията за храните и лекарствата (FDA) предупреди за \"епидемия\" при подрастващите, предаде БГНЕС.Агенцията е изпратила повече от 1 100 предупредителни писма и 131 глоби на търговци, които продават нелегално електронни цигари на деца.\"Ние виждаме ясни знаци, че използването на електронни цигари от младите е достигнало до епидемични равнища и трябва да коригираме някои аспекти на нашата цялостна стратегия за преодоляване на тази ясна и настояща опасност\", заяви комисарят от FDA Скот Готлиб.\"Специално сме се фокусирали над електронните цигари с вкус. И сериозно обмисляме промяна в политиката, която да ни позволи да премахнем тези овкусени продукти от пазара\", каза още Готлиб.Очаква се данните от изказването на комисаря да бъдат публикувани в следващите месеци, тъй като FDA реши да ги направи публично достояние.Според \"Вашингтон Поуст\" основните данни са от Националното младежко проучване за тютюнопушенето, което показна 75% увеличение при използването на електронни цигари сред ученици в гимназиите в 2018 г. спрямо 2017 г.\"Много внимателно използвам думата \"епидемия\". Електронните цигари са станали една от най-опасните тенденции сред тийнейджърите\", добави Готлиб. \"Притеснителната и увеличаваща се траектория на използване на тези продукти при младежите и пътя към зависимостта трябва да спрат\", каза още той. ", "date": "2018.09.13", "title": "САЩ обмислят забрана на електронните цигари"}
{"url": "https://www.novinite.bg/articles/164445/Germaniya-i-Italiya-se-razbraha-za-bejancite", "text": "Германският министър на вътрешните работи Хорст Зеехофер съобщи, че федералната република е постигнала споразумение с Италия за връщане от германската граница на мигранти, които вече са подали молби за убежище на Апенините, и каза, че очаква то скоро да бъде подписано, предаде Ройтерс.\"Току-що научих, че е постигната сделка и с Италия\", каза Зеехофер в Бундестага. \"Трябват ни само двата подписа - на италианския колега и моя\", каза Зеехофер и добави, че това вероятно ще отнеме няколко дни.През август германското правителство се договори с Гърция и Испания да им изпраща обратно мигранти в рамките на 48 часа, ако те вече са подали молби за убежище там. Така канцлерът Ангела Меркел избегна разпадане на коалицията с Християнсоциалния съюз (ХСС) на Зеехофер. Споразуменията са част от компромиса между християндемократите на Меркел и баварския ХСС на Зеехофер, които изглежда ще разрешат спора за връщането на мигранти. Той доведе почти до разпадане на коалицията между ХДС и ХСС и до оставка на правителството.Над 1,6 млн. мигранти пристигнаха в Германия от средата на 2014 година, което предизвика напрежение в страната и вкара партията \"Алтернатива за Германия\" във федералния парламент. Меркел многократно защити решението си от 2015 година да приеме стотици хиляди мигранти по хуманитарни причини, но след това обеща да не допусне повторение на този наплив.", "date": "2018.09.13", "title": "Германия и Италия се разбраха за бежанците"}
{"url": "https://www.novinite.bg/articles/164422/Patriotite-ot-VMRO-v-SOS-prizovaha-Stolichna-obshtina-da-ne-uchastva-v-unishtojavaneto-na-Vitosha", "text": "Острата позиция беше изказана от  Карлос Контрера – председател на групата „Патриоти за София – ВМРО и АТАКА“ в Столичния общински съвет по време на първата му сесия за сезона. Контрера се изправи срещу спекулациите, че Столична община щяла да издаде предписание да се режат лифтовете на Витоша. На заседанието на СОС представителят на ВМРО – Българско национално движение заяви, че без да се измени сегашният план за управление на Витоша съоръженията не могат да се модернизират. Всички знаели това, но припявали в хора на „зелените“ НПО-та, чиято основна цел е да се противопоставят на всичко, което може да се направи на Витоша и в крайна сметка планината да остане затворена за хората. Той припомни, че именно подобни действия бавят и други големи инвестиционни проекти, които ще „отворят“ природата за хората и попита чии интереси всъщност защитават т.нар. еколози.Съветникът от Патриотите настоява СОС да излезе с решение, че предлага  на МОСВ промени в сега действащия план, което да даде възможност да се подменят съоръженията, всичко друго би било демагогия. Уважаеми общински съветници,Уважаема госпожо кмет,От името на „Патриоти за София – ВМРО и АТАКА“ желая да изразя позиция по една невралгична тема за града ни – Витоша и неслучилото се за поредна година отпушване на планината. В изминалите седмици темата беше поставено на публично внимание от Столична община, но се изненадах, че вместо да вървим напред, отново затъваме в полуистини и мимикрия. Учуден съм, че след толкова години мъки – да, това е думата, която точно описва състоянието на Витоша, отново се връщаме към витиевати формулировки и концепции, които няма да се случат.Така например разбрах, че Общината щяла да придобива лифтовете, които са частна собственост. Въпросът е как ще стане това – ще ги национализиралите ли, колеги? Или ще ги купувате? Ама те не се продават. Ако пък се продават, кой ще плаща сметката, защото ще е десетки милиони в евро.Следващо нещо – ако не бъдат подменени съоръженията (това няма как да стане без да се промени Плана за управление на Витоша и всички го знаете), ще задължите собственика да ги премахне за негова сметка. Това остава да направите, да останете в историята като хората, нарязали за скрап лифтовете на Витоша. Тук се обръщам към всички политически групи, колеги, опомнете се.И сега малко фактология, защото с почуда установих, че на Витоша имало концесия. Не, няма концесия на Витоша, лифтовете са придобити чрез транслативни сделки и са частна собственост. Добре известно е, че в Министерството на младежта и спорта е имало работна група (във връзка с лифт „Заека“) и становището е било, че може да се възстанови само ако се промени плана за управление. Имало е представители на Столична община. Също толкова добре знаете, че съоръженията са стари – от 50-те, 60-те, 70-те години. Подмяната им с нови означава нови фундаменти и стълбове, няма друг начин. Обаче е забранено от Плана за управление на Витоша. Защо ли? Няколко пъти съм Ви призовавал в тази зала – да се обединим и да излезем със становище на СОС, че настояваме за изменение на плана за управление на Витоша, за да се подменят съоръженията с нови. До момента само работни групи и приказване. Вече се питам не сте ли паднали и Вие под давлението на „зелените“ лобисти, които мило и драго дават да пречат на туризма на Витоша.Уважаеми колеги, новият план за Витоша, който се прави от 4 години е зациклил поради процедурни хватки на „зелените“ - изпратени са стотици писма – тип „копи-пейст“, с еднакъв текст до МОСВ, на които по закон трябва да се отговори. Отделно, те ще обжалват приемането на плана в съда, както става с новия план за Пирин и се подписвам под това си твърдение. Така нареченият НОВ ПЛАН НА ВИТОША ще изтече преди да е приет. Правилната стъпка е да се промени сега действащият план, който забранява новото строителство, защото за да подмени собственикът един стълб и да сложи нов модерен лифт,  е ново строителство по смисъла на ЗУТ. Всички други действия, които се предлагат, са демагогия и тупане на топката в стил „ден да мине друг да дойде“.Промяната на сега действащия план ще даде възможност да се подменят лифтовете и влековете и разрухата на Витоша да спре. Тест за всеки от Вас, като представител на столичани, ще бъде да го подкрепите и то публично. Ако не, то ще се наредите в кохортите на зелените кресливи НПО-та, които блокират и задушават Витоша. Какъв парадокс само! Пак повтарям, опомнете се, преди да станете съучастници в унищожението на лифтовете на Витоша.", "date": "2018.09.13", "title": "Патриотите от ВМРО в СОС призоваха Столична община да не участва в унищожаването на Витоша"}
{"url": "https://www.novinite.bg/articles/164406/Masova-prestrelka-v-Kaliforniya-shest-jertvi-za-minuti", "text": "5души са загинали при стрелба в щата Калифорния, съобщават световните агенции. Въоръжен мъж, чиято самоличност не е известна, е убил петима души в поредица от престрелки, които са се случили на няколко места в Южна Калифорния, а след това се е самоубил, съобщи Ройтерс. Мъжът първо е взел живота на съпругата си, а след това е застрелял мъж от транспортна компания в Бейкърсфийлд, съобщават местните власти. След това е взел на прицел друг мъж от същата фирма. Преследвал го е известно време, а малко по-късно го е застрелял пред магазин за спортни стоки. Веднага след това е убил други двама души в жилищна сграда, а по-късно успява да открадне и автомобил от жена с дете. Властите докладват, че те не са пострадали. Отправя се в неизвестна към момента посока, но е спрян от зам.-шерифа. Тогава решава да отнеме и собствения си живот. Инцидентът е станал в рамките на 10-15 минути, а властите описаха масовата престрелка като \"новото нормално нещо, ако хората в САЩ се огледат около себе си\". \"Шестима души загубиха живота си за отрицателно време\", казват още от полицейските служби. Към момента властите работят по случая и се опитват да разберат какви са мотивите престрелката да започне и каква е връзката между жертвите. Полицията смята, че изборът на загиналите не е на случаен принцип. По случая са взети показания от 30 души, станали свидетели на инцидента.", "date": "2018.09.13", "title": "Масова престрелка в Калифорния – шест жертви за минути!"}
{"url": "https://www.novinite.bg/articles/164454/Finansovata-kriza-struva-60-mlrd-evro-na-germancite", "text": "Финансовата криза е струвала няколко десетки милиарда евро на германските данъкоплатци. Това стана ясно от отговор на депутатски въпрос, зададен на германското правителство от ПГ на „Съюз 90/Зелените“, предаде „Зюддойче Цайтунг“ и БГНЕС.Разходите на държавния бюджет в края на 2017 г. са достигнали 59 милиарда евро. Тази сума включва предоставянето на гаранции, заеми и вливания в капитала. Но посочената сума е ориентировъчна, защото предоставянето на финансова помощ не е приключило, се посочва в отговора. Новите данни показват, че държавните разходи могат да надхвърлят 68 милиарда евро.„Банковата криза в Германия още не е приключила“, заяви експертът по финансовите въпроси в ПГ на „зелените“ в Бундестага Герхард Шик. Той нарече този баланс разорителен. Според него всяко 4-членно германско семейство е платило за спасяването на банкрутиралите банки над 3000 евро. Към това трябва да бъдат добавени и косвените издръжки на банковата криза, по-конкретно последиците от политиката на нулеви лихви, смята експертът. ", "date": "2018.09.13", "title": "Финансовата криза струва 60 млрд. евро на германците"}
{"url": "https://www.novinite.bg/articles/164397/Zeleno-kino-za-zelena-Drujba-sabira-sredstva-za-gradinka-pred-bl-506", "text": "Празник и инициатива за събиране на средства за градинка пред бл. 506 в Дружба ще има за жителите и гостите на квартал “ на 14 септември. Събитието е под надслов „Зелено кино за зелена Дружба“ и се реализира с помощта на софийския телеком NET1 в партньорство със Столична община – Район „Искър“.Мероприятието има за цел да подчертае важността на темата за околната среда и отговорността, която всеки от нас носи за опазването й, и ще бъде съпътствано от благородната инициатива за събиране на средства за озеленяването на градинката при блок 506 в квартала.В програмата на събитието са предвидени разнообразни екоактивности под формата на игри, томболи и забавления за малки и големи. Малчуганите ще могат да се включат в образователни предизвикателства, формиращи и възпитаващи екосъзнание в специалния „Детски научен клас“.", "date": "2018.09.13", "title": "„Зелено кино за зелена Дружба“ събира средства за градинка пред бл. 506"}
{"url": "https://www.novinite.bg/articles/164398/Promenyat-dvijenieto-v-Sofiya-zaradi-reklamen-klip-i-remont", "text": "Промяна в движението на няколко столични улици ще има, тъй като ще се снима рекламен клип, предупредиха от Столично община. Забрана за престой и паркиране ще има от 17.00 часа на 13 септември до 8.00 часа на 14 септември. Няма да бъдат засегнати  местата в режим „служебен абонамент“ на ул. „Шипка“ между ул. „Свети Климент Охридски“ и ул. „Кракра“ от страната на сградата на Съюз на българските художници- 3 паркоместа.Заради ремонт и строителни дейности пък временно се забранява влизането в участък на ул. „Панайот Волов“. Промяната влиза в сила от 13 септември до 19 септември и не трябва да се спира и паркира по ул. „Панайот Волов“ в участък от 90 м. считано от бул. „Янко Сакъзов“ в посока ул. „Врабча“.", "date": "2018.09.13", "title": "Променят движението в София заради рекламен клип и ремонт"}
{"url": "https://www.novinite.bg/articles/164434/Valentin-Radev-Iliya-Stoilov-e-napusnal-legalno-stranata-na-6-septemvri", "text": "„На 6 септември Илия Стоилов е напуснал страната легално, не е обявен за издирване и не са му налагани ограничения за напускане на България. Направил го е през ГКПП „Калотина“, заяви министърът на вътрешните работи в оставка Валентин Радев.Той дойде в парламента по настояване на депутатите, за да даде информация относно случая със задържането на брата на депутата от БСП Георги Стоилов – Илия Стоилов. Според появила се в публичното пространство информация след промяна на мярката му за неотклонение и освобождаването му от ареста, той е напуснал страната.Вътрешният министър припомни, че Илия Стоилов беше задържан от ГДБОП след разследване на организирана престъпна група за рекет, побои и изнудване, а в хода на работа разследвашите установяват, че той е неин лидер.„Адресно регистриран в Русе е и известен на МВР“, подчерта Радев.Групата се е състояла от няколко членове и е сплашвала е рекетирала хора по негова поръчка. При претърсване на адреси на хора от групата са иззети множество доказателства, сред които четири пистолета, единният от които боен. Открити са още метални палки, бухалка, електрошок, тротилова шашка с 400 грама тротил, пари и други доказателства. По думите на Радев групата е опасна.От своя страна главният прокурор Сотир Цацаров даде подробности около този случай. Той поясни, че спрямо Илия Стоилов в момента отново е възстановена най-тежката мярка „задържане под стража“, но тя не е изпълнена.", "date": "2018.09.13", "title": "Валентин Радев: Илия Стоилов е напуснал легално страната на 6 септември"}
{"url": "https://www.novinite.bg/articles/164457/Velikobritaniya-nyama-da-plashta-ako-nyama-sporazumenie-s-ES", "text": "Великобритания няма да плати обезщетение на ЕС, ако не бъде постигната сделка за излизането на страната от Съюза. Това заяви британският преговарящ с Европа Доминик Рааб, цитиран от The Telegraph.Британските преговарящи са се съгласили да платят сметка за 40 години членство. Тя се равнява на 39 млрд. паунда.В момента преговорите за сделка обаче са затруднени и е възможно Великобритания да напусне ЕС без споразумение.„Това не е заплаха, а факти и част от нашия план за споразумението. Ние ще се съобразим с много фактори, но и много неща от споразумението ще отпаднат. Така ще платим по-малко“, заяви Рааб.", "date": "2018.09.13", "title": "Великобритания няма да плаща, ако няма споразумение с ЕС"}
{"url": "https://www.novinite.bg/articles/164413/Kazus-Cvetat-na-peshehodnite-pateki-otnovo-pod-vapros", "text": "Подновяват черно-бялата маркировка на пешеходните пътеки около училищата и детските градини в София преди началото на учебната година. В същото време от регионалното министерство предлагат черно-белите зебри отново да бъдат боядисани в червено в опасните участъци.Бяло и черно. Това са единствените цветове, в които е разрешено да се маркират пешеходните пътеки. Половин година, след като от прокуратурата и МВР откриха стотици грешно маркирани зебри и казаха \"не\" на цветната боя, шарените пътеки в центъра на София са заличени. Около много училища и детски градини в крайните квартали обаче жълти изкуствени неравности все още заместват \"зебрите\".инж. Петко Табаков - Българска браншова асоциация \"Пътна безопасност\": Жълт цвят за крайна линия, за велосипедна пътека и т.н., с това нищо не се допринася за безопасността. Напротив, прави впечатление на шарения.И докато от общината работят по премахване на различните цветове, за да не се разсейват шофьорите, от регионалното министерство предлагат червеният цвят да се върне. Но само около училищата и в опасните участъци. Мотивът - това ще повиши вниманието нашофьорите. Експерти по пътна безопасност са против промените.инж. Петко Табаков - Браншова асоциация \"Пътна безопасност\": Когато приближи такава зебра на червен фон един водач заостря вниманието си - тук има нещо. Но на следващата зебра, където няма червен фон той си кара, както си знае.Не трябва еднакъв маркировъчен елемент да бъде изпълняват по различен начин, защото той поражда различно отношение и поведение на водача, което е във вреда на безопасността на движението.Илия Тодоров - Асоциация на пострадалите при катастрофи: Ние сме за това да има пешеходни пътеки с ярки цветове - жълти или червени. ¤Когато се нанася единствено бяла боя тя не трае толкова дълго и съответно на много места остават само спомените и знаците за пешеходни пътеки. Както виждате и тук - на Руски паметник тази пешеходна пътека е сравнително скоро обновявана, виждате, че отново се е изтъркала.Иван Манчев - шофьор: Не напразно червеното свети и на светофара, защото това е цветът, който и в тъмното най-много се откроява и се вижда. Не напразно това е забранителна светлина.Жълти, червени или бели, според пешеходци е важен не цветът, а пътеките да се забелязват от всички.Нещо по-ярко, за да може да ги виждаме.Защото се изтриват. И те често ги боядисват бели, но ако са жълти повече ще личат.Не шофирам, но съм пешеходец и имам впечатления. Може би червеният цвят е най-забележим.Трябва да е хубаво черен.Предложенията за промяна в маркировката са качени за обществено обсъждане в портала за обществени консултации, както и на сайта нарегионалното министерство.", "date": "2018.09.13", "title": "Казус: Цветът на пешеходните пътеки отново под въпрос"}
{"url": "https://www.novinite.bg/articles/164414/Pepelyanki-i-usojnici-hapyat-vav-Varna-10-dushi-sa-v-bolnica", "text": "10 човека са били лекувани в клиниката по токсикология към Военноморска болница във Варна от ухавпания на отровни змии. Става дума главно за пепелянки, но има и атака на усойници, съобщи \"24 часа\".\"От години е известно, че във вилните зони около Варна има отровни змии. Случаите на ухапвания са точно там. Има и нападнати хора по нивите. Пострадалите са излекувани успешно\", каза д-р Мариета Йовчева, токсиколог в болницата.Според лекарите отровните влечуги могат да се срещнат на сухи и каменисти места, в пътечките между лозите или в местнотта \"Побитите камъни\". Потърпевшите от атаките са на възраст между 40 и 60 години.\"Отровните змии у нас са основно усойница, пепелянка и каменарка, като те се срещат в различни райони на страната. Обикновено змиите не хапят хората, ако не бъдат дразнени. Влечугите са с умерена токсичност и водят преди всичко до локални поражения на мястото на ухапване. Отровата трябва да не се изсмуква и мястото на ухапване да не се реже с нож. Важно е да не се пристяга крайникът. Това би могло да доведе до още по-тежки увреждания. Най-доброто решение е измиване на ухапаната зона с вода и намиране на лекарска помощ при първа възможност\", съветва доц. Снежа Златева, началник на клиниката.Лекарите твърдят, че в рамките на града е трудно да се открият отровни змии. Преди 15 години обаче в северния край на Морската градина бе регистрирано ухапване от отровна змия. Преди десетина години Община Варна бе назначила специалист змияр, който да се бори против отровните влечуги. За две години обаче той не улови нито едно влечуго. Сега при среща с отровна змия варненци трябва да звънят на отдела по бедствия и аварии.", "date": "2018.09.13", "title": "Пепелянки и усойници хапят във Варна, 10 души са в болница"}
{"url": "https://www.novinite.bg/articles/164424/Parlamentat-preodolya-prezidentskoto-veto-varhu-APK", "text": "Парламентът преодоля ветото на президента Румен Радев върху последните промени в Административнопроцесуалния кодекс (АПК), предаде Агенция „Фокус“.„За“ повторното приемане на последните промени в закона гласуваха 146 депутати, 69 бяха „против“. Така парламентът преодоля деветото вето на президента Радев.Промените бяха подкрепени от парламентарните групи на ГЕРБ, „Обединени патриоти“, ДПС и „Воля“. „Против“ промените и „за“ ветото гласуваха само депутатите от БСП.На 11 септември парламентарната правна комисия също отхвърли президентското вето. Държавният глава върна закона, като в мотивите си той обърна внимание, че въведените такси в касационното производство ограничават възможностите за пълноценна защита на гражданите и юридическите лица срещу незаконосъобразни актове на администрацията.Румен Радев обяви, че драстичното увеличение на таксите не съответства на икономическата ситуация и доходите в България. От БСП внесоха сигнал в Конституционния съд заради увеличението на таксите. Държавният глава оспорва общо 16 разпоредби от закона.Ветото върху Административнопроцесуалния кодекс е девето за президента, като до момента парламентът е подкрепил само едно от тях - върху Закона за приватизация и следприватизационен контрол. Държавният глава наложи вето и върху: Закона за концесиите, Закона за опазване на околната среда и водите, Закона за отбраната и въоръжените сили, Закона за бюджета на НЗОК за 2018 година, Закона за противодействие на корупцията и за отнемане на незаконно придобитото имущество, Закона за посевния и посадъчния материал, както и върху Закона за банковата несъстоятелност.  ", "date": "2018.09.13", "title": "Парламентът преодоля президентското вето върху АПК"}
{"url": "https://www.novinite.bg/articles/164415/Dvama-dushi-sa-pochinali-ot-marsilska-treska-sled-uhapvane-ot-karlej-v-Yambolsko", "text": "Двама души са починали от марсилска треска след ухапване от кърлеж през това лято в Ямболска област, съобщи директорът на Регионалната здравна инспекция д-р Лиляна Генчева. Регистрираните заболели от марсилска треска са 21, от които шест случаи са потвърдени с лабораторни изследвания, за двама души се очакват резултатите от изследванията, а останалите 13 са вероятни случаи. В инспекцията са постъпили данни за 26 случая на ухапване от кърлежи, носители на острото инфекциозно заболяване. Опасността от тези паразити в региона остава поради добрите условия за оцеляването им през есента, посочи Генчева. Нейният съвет е, ако открием в тялото си кърлеж, в никакъв случай да не правим опити сами да го отстраним, да не го докосваме с ръце, а да се обърнем към медицински специалист.", "date": "2018.09.13", "title": "Двама души са починали от марсилска треска след ухапване от кърлеж в Ямболско"}
{"url": "https://www.novinite.bg/articles/164407/Georg-Tuparev-Na-Letishte-Sofiya-e-balkanski-haos", "text": "На летището в София е един балкански хаос. Това каза в предаването „Тази сутрин” по bTV в Георг Тупарев по повод поредния гаф на аерогарата, след като не е бил проверен багажът на пътници от полет от Бейрут. При друг случай, през март, самият Тупарев е ставал свидетел как пътници от полет на летище София не са били проверени.„Когато пристигат самолети извън Шенген, поставят тараби, които водят към паспортна проверка. Хората от самолета минават през коридора през тези тараби и слизат долу, където е паспортната проверка. В началото, когато летището беше открито, такива будки функционираха. Те много отдавна не работят”, посочи той.Тупарев разказа и за пропуски при други случаи – например за турски полет, при който загражденията са били премахнати, след като пътниците са си тръгнали, но минути след това е излязла жена с инвалидна количка с придружител и с двама нейни роднини. „Придружителят не принадлежи към органите на сигурността, той няма право да завежда някой до паспортното”, подчерта Тупарев.След като случаят през март е придобил гласност, той е получил обаждания от загрижени служители на летището, които са заявили, че това не е първият такъв случай.„Казаха ми, че има нареждане, след като един самолет бъде проверен, полицаите да си вземат почивка. Това ще рече, че оставяме европейска граница без надзор”, заяви Георг Тупарев.", "date": "2018.09.13", "title": "Георг Тупарев: На Летище София е балкански хаос"}
{"url": "https://www.novinite.bg/articles/164419/Ogneno-otmashtenie-zastigna-sadiya-vav-Vraca", "text": "Тази нощ е бил запален личният автомобил на председателя на Районен съд- Враца Васил Ганов. Около 3 часа неизвестен пироман е залял ''БМВ-530'' с горлива течност и драснал клечката. Лумналият огън събудил живеещи на първия етаж на блока на врачанската ул. ''Стоян Заимов'', които веднага подали сигнал на тел. 112.Огнеборците дошли бързо на мястото на пожара, но по-голяма част от автомобила вече била напълно унищожена. Пламъците увредили и паркирана наблизо кола.Минути след палежа полицията блокирала целия квартал, в който живее съдията. Подпалвачът обаче успял да се измъкне, вероятно с кола.''Очаквам от полицията да си свърши работата и да намери извършителите на това нагло престъпление, каза часове по-късно съдия Васил Ганов. Нямам подозрения за евентуалните отмъстители и не съм получавал заплахи. Колата ми има застраховка каско и се надявам застрахователят да поеме част от нанесените щети.\"През последните 5 години във Враца и региона това е 118-ия палеж на кола, а разкритите случаи са едва осем. Само от началото на месеца това е вторият палеж на лъскав автомобил, след като преди десетина дни горя мерцедес на лидера на ДПС в региона Борислав Банчев.", "date": "2018.09.13", "title": "Огнено отмъщение застигна съдия във Враца"}
{"url": "https://www.novinite.bg/articles/164420/Trima-mladeji-zaginaha-pri-katastrofa-mejdu-tir-i-kola", "text": "Тежка катастрофа между лек автомобил и тир затруднява движението по пътя Плевен-Русев района на свищовското село Горна Студена.При инцидента, станал тази нощ, са загинали трима младежи на възраст между 18 и 20 години, съобщава МВР. Още един се бори за живота си.По първоначална информация причина за катастрофата е неспазване на знак \"Стоп\" от водача на лекия автомобил.", "date": "2018.09.13", "title": "Трима младежи загинаха при катастрофа между тир и кола"}
{"url": "https://www.novinite.bg/articles/164427/Koga-priklyuchvat-golemite-remonti-i-zadrastvaniya-v-Sofiya", "text": "Големите ремонти в София трябва да приключат до първия учебен ден с няколко изключения. Бул. „България” вече е пуснат, очаква се до пет дни за движение да бъдат освободени и булевардите „Васил Левски”, „Арсеналски” и „Христофор Колумб” и  ул. Цар Симеон\" и . Остават обаче бул. „Пенчо Славейков” и улица „Граф Игнатиев”. Това каза заместник-кметът по транспорта Евгени Крусев. Междувременно колите започнаха да се връщат в София, а кръстовищата да се задръстват. С края на отпускарския сезон софийските улици започнаха да преливат от автомобили. Докато траят ремонтите на няколко главни булеварда, експертите в движението – таксиметровите шофьори, се оплакват от движението: \"Задръстване има на Театър София, на бул. \"България\". \"България\" го пуснаха, ама \"Гешов\" си е по принцип затворен. Не говорим за \"Пенчо Славейков\" - там е ад заради метрото. Заради него е ад и на Попа. Обходите маршрути работят, но и по тях, като е задръстено тук, всичко минава оттам\". Заместник-кметът по транспорта Евгени Крусев обеща по-голямата част от булевардите да бъдат отворени до следващата седмица, сред които „Васил Левски” и \"Арсеналски”: \"От днес е пуснато движението по улица \"Резбарска\" в кв. \"Хаджи Димитър\", по бул. \"Христофор Колумб\" бяха възстановени фугите на мостовото съоръжение над жп линията, така че, там движението също е пуснато. Очакваме Източна тангента да се пусне до понеделник, също както и ул. \"Цар Симеон\", която днес се асфалтира и съответно движението ще бъде възстановено до края на тази седмица\". Остават ул. ”Граф Игнатиев”, която трябва да бъде завършена до края на годината, а бул. „Пенчо Славейков” - до началото на следващия месец.", "date": "2018.09.13", "title": "Кога приключват големите ремонти и задръствания в София?"}
{"url": "https://www.novinite.bg/articles/164429/Bez-shumotevica-i-medii-NSO-otbelyaza-139-godini-ot-sazdavaneto-si", "text": "НСО тихо и стройно чества 139 от създаването на службата. Без празнични програми, медии и шумотевица празникът бе отбелязан вчера. Скромно, с поднасяне на венци и цветя пред паметника на Незнайния войн и с водосвет за здраве и благоденствие пред параклиса „Св. Георги Победоносец“, построен в двора на Националната служба за охрана.12 септември е  денят на професионалния празник на службата. Той е установен с указ на Княз Александър I, със създаването на Софийска Първа конна сотня, с което се поставя началото на първото специализирано звено за охрана. На официална церемония бяха наградени служители, в знак на признание за тяхната професионална работа.Водосветът за здраве и благоденствие пред параклиса „Св. Георги Победоносец“ бе отслужен от Мелнишки еп. Герасим, гл. секретар на Светия синод на БПЦ и Белоградчишки еп. Поликарп, викарий на Софийския митрополит, в съслужение със софийско духовенство, съобщи сайтът на Софийска митрополия.На събитието присъстваха началникът на НСО- Ген.-майор Данчо Димитров Дяков, зам.-началниците полк. Емил Симеонов и полк. Росен Тодоров, както и всички и всички служители на охранителната служба.В края на последованието еп. Поликарп, след като се помоли на светеца-воин Георги да закриля, помага и напътства хората, които се грижат за спокойствието на българските граждани, се обърна към многобройните присъстващи служители с пастирско слово. Той поздрави всички военнослужещи, служители и гости от името на Негово Светейшество Неофит, патриарх Български и митрополит Софийски и им отправи благопожелания за: „достойно, благословено и безбедно служение.“„Бъдете един добър пример за идните поколения, който да показва как се обича род и родина, как се пази, и как й се служи с честност, достойност и справедливост! Нека Бог да ви благослови и да ви дава сили, мир и благоденствие!- каза още владиката и изказа благодарност на цялата охранителна служба за участието им във всички общи църковни инициативи, при които съдействат и помагат, като ги увери, че Църквата винаги разчита на техния професионализъм и подкрепа. ", "date": "2018.09.13", "title": "Без шумотевица и медии НСО отбеляза 139 години от създаването си"}
{"url": "https://www.novinite.bg/articles/164408/Mazutnite-petna-po-krajbrejieto-ribarite-obyasnyavat-s-izhvarlyaneto-na-santinni-vodi-v-moreto", "text": "Краят на туристическия сезон е, а за рибарите по морето сезонът е започна. На рибарското пристанище в Созопол още рано сутринта се събират прекупвачи и чакат лодките на рибарите да излязат на брега. Тази година има добър улов на дребен сафрид, паламуд и чернокоп, казаха търговците. В Бургас и Ахтопол рибарите също са доволни от улова. В момента се хващат и попчета, карагьоз, барбун.Очаква се силен сезон, защото паламуд има в големи количества, казват рибарите, но не са доволни от изкупните цени в момента – от 3 до 5 лева.Твърденията на еколозите, че в морето има мазутни петна, не се потвърди от рибарите. Те казаха, че морето е чисто. Нефтените петна, които излязоха по крайбрежието, те обясниха така:„Корабите, когато пристигнат в пристанището, трябва да си предадат сантинните води на специални танкери, но таксите са сериозни и високи. За да избегнат плащането, просто ги изсипват в морето и оттам вече ветровете ги към плажовете“, казват те. Според рибарите контрол не може да се осъществи. ", "date": "2018.09.13", "title": "Мазутните петна по крайбрежието рибарите обясняват с изхвърлянето на сантинни води в морето"}
{"url": "https://www.novinite.bg/articles/164416/Dve-novi-ekopateki-za-lyubitelite-na-prirodata", "text": "За любителите на туризма в Родопите има ново предизвикателство - две нови туристически пътеки, съобщават от община Куклен.Първата пътека беше разчистена и подготвена само преди седмица. Нейният маршрут е град Куклен – хижа Руен. Тя е с 12 километрова дължина и напълно означена с нужната маркировка.В момента текат подготвителни дейности и по втората туристическа пътека, а именно – Манастира – хижа Руен. Освен това, община Куклен подготвят изграждането на туристическа пътека, пригодена за хора с увреждания, която ще бъде първата такава в България.", "date": "2018.09.13", "title": "Две нови екопътеки за любителите на природата"}
{"url": "https://www.novinite.bg/articles/164399/Obelya-praznuva-Krastovden-s-liturgiya", "text": "Столичният квартал „Обеля“ чества своя храмов празник на 14 септември Кръстовен. По този повод негово преосвещенство Белоградчишкият епископ Поликарп ще оглави Архиерейска вечерня в местния храм „Въздвижение на Светия Кръст Господен“, съобщава mitropolia-sofia.org.На 14 септември всяка година Православната църква прославя светия е Животворящ Кръст Господен – Кръстовден. Началото на литургията е тази вечер в 18 часа. Приканват се вярващите да вземат участие в богослужението. Това е традиционен празник, който се почита от живеещите в квартали.С благословението на Негово Светейшество Българския патриарх и Софийски митрополит Неофит богослужението ще възглави Негово Преосвещенство Белоградчишки еп. Поликарп, викарий на Софийския митрополит.", "date": "2018.09.13", "title": "„Обеля“ празнува Кръстовден с литургия"}
{"url": "https://www.novinite.bg/articles/164430/Sofiya-posreshta-Leni-Kravic-prez-maj", "text": "Лени Кравиц идва в София през май 2019 г. Поводът е концерта му на 4 май в зала „Арена Армеец“.С издаването на единадесетия си албум на 7 септември, Кравиц започна и третата част на световното си турне, споделя Днес.Новият му албум се нарича „Raise Vibration“ и звученето му особено характерно.Цената на билетите за концерта в София варират от 60 до 140 лв. и ще могат да се купят от мрежата на „Ивентим“ от 19 септември.", "date": "2018.09.13", "title": "София посреща Лени Кравиц през май"}
{"url": "https://www.novinite.bg/articles/164428/Fandakova-Nad-1100-zebri-sa-obnoveni-v-Sofiya", "text": "Hад 1100 пешеходни пътеки са обновени в София по повод новата учебна година. Пешеходните знаци, парапети и пътеки се обновяват в района на училищата и детските градини, уточни кметът Йорданка Фандъкова, цитирана от БНР.“Учебната година започва, децата отиват на училище. След ваканцията някои от тях са доста разсеяни. Важно е ние да ги пазим. Аз лично се обръщам към шофьорите - внимавайте, пазете децата на пътя, това са нашите деца и ние искаме да им осигурим едно добро бъдеще“, каза Фандъкова.", "date": "2018.09.13", "title": "Фандъкова: Над 1100 \"зебри\" са обновени в София"}
{"url": "https://www.novinite.bg/articles/164431/Svoboden-vhod-za-Misteriya-na-balgarskite-glasove-v-Art-E-Fakt", "text": "Солисти от „Мистерия на българските гласове“ ще пеят на 29 септември на сцената на столичното Арт Е Факт. Това място за трети път и с гордост посреща огромните гласове на България.„Не знаем точно кои солисти ще пеят, всеки път са в различен състав. Сигурни сме обаче, че Елена Божкова и Полина Паунова ще бъдат на сцената на 29 септември“, обясниха пред Столица.bg домакините.Космическите гласове ще пеят от 20 до 22 ч., а входът за желаещите да им се наслаждават е свободен.Каквото и да кажем, ще бъде недостатъчно … Каквото и да кажем, ще бъде излишно …, категорични са организаторите.", "date": "2018.09.13", "title": "Свободен вход за „Мистерия на българските гласове“ в Арт Е Факт"}
{"url": "https://www.novinite.bg/articles/164443/Uvolnenie-i-nakazaniya-sled-kato-patnici-ot-Livan-vlyazoha-u-nas-bez-proverka", "text": "Един служител на дирекция „Сигурност” на Летище София е уволнен, а супервайзъри и началници на отдели са наказани, след като пътници от Ливан влязоха в България без проверка на багажа.Самолетът авиокомпания „България ер” излита от Бейрут на 3 септември, малко след 4.00 часа. Пътниците трябва да стигнат до Лондон с полет, който има прекачване в София. Според правилата, тъй като се смята, че пътниците идват от трета държава – рискова територия, ръчният им багаж трябва да бъде повторно проверен у нас. Това обаче не се случва.За NOVA от \"Гранична полиция\" обявиха, че в подобни случаи отговорността е изцяло в ръцете на Летище София, тъй като когато става въпрос за транзитни полети, пътниците не преминават паспортен контрол.Сега от Летище София съобщават, че след направената проверка по случая има едно уволнения, а супервайзори и началници на отдели са наказани с предупреждение за уволнение, забележка и понижение в длъжност.", "date": "2018.09.13", "title": "Уволнение и наказания, след като пътници от Ливан влязоха у нас без проверка"}
{"url": "https://www.novinite.bg/articles/164448/Vavejdat-elektronni-i-uikend-vinetki", "text": "Винетните такси да бъдат годишна, тримесечна, месечна, седмична и уикенд, решиха депутатите. Винетките ще бъдат електронни и ще важат от деня, посочен като начална дата при заплащането им.Минималната пътна такса, която се дължи за ползване на платената пътна мрежа, е тази за уикенд винетка, според приетите окончателно промени в Закона за пътищата.Винетките ще се заплащат след деклариране на регистрационния номер на превозното средство и ще важат само за него. В случай на прехвърляне на собствеността на превозното средство, винетката ще запазва валидността си. На винетката ще бъде регистрационният номер на пътното превозно средство, категорията му, датата на плащане и валидността.Винетна такса ще се заплаща от МПС за превоз на пътници и за превоз на товари, както и такива с повишена проходимост. Ако към превозното средство има ремарке и за него ще се заплаща винетна такса.(Използвани са материали на Агенция „Фокус”)", "date": "2018.09.13", "title": "Въвеждат електронни и уикенд винетки"}
{"url": "https://www.novinite.bg/articles/164400/Glasuvaneto-na-trimata-novi-ministri-se-otlaga", "text": "Нито оставките на тримата министри, нито изборът на новите ще бъдат гласувани днес в парламента.Причината е, че главният секретар на МВР Младен Маринов е назначен от президента и също той трябва да го освободи от поста. Това обаче още не е станало. Валентин Радев, Николай Нанков и Ивайло Московски се оттеглиха по настояване на премиера Борисов. Повод за това стана тежката автобусна катастрофа в Искърското дефиле, при която загинаха 17 души.Главният секретар на МВР Младен Маринов е предложен за министър на вътрешните работи. Сегашният заместник-министър на икономиката Александър Манолев е номинацията за министър на транспорта. А в регионалното министерство на мястото на Николай Нанков е предложена Петя Аврамова - депутат от ГЕРБ, член на регионалната комисия в парламента. ", "date": "2018.09.13", "title": "Гласуването на тримата нови министри се отлага"}
{"url": "https://www.novinite.bg/articles/164440/Zam-ministar-Kanchev-otkri-ELECTRO-MOBILITY-EXPO-2018", "text": "Заместник-министър Николай Кънчев откри и разгледа ELECTRO MOBILITY EXPO 2018 в България. То е първото специализирано изложение за електромобили у нас и се провежда от 13 до 16 септември в Sofia Ring Mall, под патронажа на министъра на околната среда и водите Нено Димов. Мотото на изложението „Предизвикай бъдещето“ е пожелание, но и обещание, каза при откриването зам.-министър Кънчев. „Схемата на Националният доверителен екофонд за насърчаване на използването на електрически превозни средства в обществения сектор е първата, която цели да насърчи използването на електромобили от централната и териториалната администрация на изпълнителната власт. Финансира се със средства от ранните търгове на емисии на парникови газове, като тази година набирането на проекти ще приключи на 1 октомври 2018 г.“, обясни Николай Кънчев. Зам.-министърът благодари на организаторите от името на министър Нено Димов и пожела успех на участниците в конференцията „Развитие на електромобилността в България“, която се провежда в рамките на изложението. В откриването на събитието участва и Ирена Пенчева, вр.и.д. директор на НДЕФ. Тя обяви, че 43 проекта в момента се изпълняват по Схемата от общински и областни администрации, като идеята е да се развие инфраструктурата в страната. Ирена Пенчева допълни, че екипът й работи за усъвършенстване на финансирането.", "date": "2018.09.13", "title": "Зам.-министър Кънчев откри ELECTRO MOBILITY EXPO 2018"}
{"url": "https://www.novinite.bg/articles/164404/Fandakova-Sofiya-ima-nad-100-merki-za-chist-vazduh", "text": "София няма проекти за намаляване замърсяването на въздуха от битово отопление, което е основния източник на фини прахови частици. Това се казва в доклад на Европейската сметна палата, който отправя сериозно критики относно политиката на града за качеството на въздуха. Институцията е направила проверка на мерките за прочистването на въздуха в Брюксел, Краков, Милано, Острава, София и Щутгарт. С коментар на доклада гост в Сутрешния блок на БНТ беше кметът на София Йорданка Фандъкова. По думите й, от 2009 до 2016 г. София има подобрения по всички показатели за замърсяване на въздуха, като по някои от тях подобрението е повече отколкото в градове като Брюксел и Милано. Йорданка Фандъкова, кмет на София: Нашата програма, която наричаме \"100 мерки\", защото тя надхвърля този брой, е много конкретна, няма позната мярка в европейски град, която да не е заложена и по която да не работим. Докладът дава добра оценка по отношение на мерките, които са взети и за градския транспорт. Трябва обаче да се чете внимателно, а не само да се пишат заглавия върху него, категорична е Фандъкова. Йорданка Фандъкова, кмет на София: Ние вече имаме конкретна програма по отношение на битовото отопление и готови проекти, с които ще кандидатстваме по Програмата за околна среда. Подобрение има - било то чрез отопление с екопелети или с продължаване на газификацията на домакинствата. Миналата година подменихме инсталациите на 22 детски градини и училища с възобновяеми източници, но най-трудно е с отделните домакинства. Нека хората да знаят, че когато се отопляват с по-евтини дърва и въглища, те отделят и по-малко топлина. Миналата година предоставихме безвъзмездно на 30 домакинства печки с екопелети, правим и пилотен проект с филтри, резултатите предстои да видим тази година, допълни Фандъкова. Кметът обясни, че два дни по-рано от Столична община знаят прогнозата за качеството на въздуха и с тази цел са въвели допълнителни мерки, част от които е т.нар. зелен билет, за да се ограничи движението на автомобилите, които замърсяват града. Фандъкова коментира и големите ремонти по столичните улици и булеварди, и тяхното изпълнение на прага на новата учебна година. Йорданка Фандъкова, кмет на София: Вече сме на финала по повечето обекти, движението по бул. \"България\" в отсечката между булевардите \"Гешов\" и \"Гоце Делчев\" вече е пуснато. Бул. \"Васил Левски\" ще бъде пуснат в навечерието на новата учебна година, също така бул. \"Арсеналски\" и ул. \"Цар Симеон\". Преди дни пуснахме движението по ул. \"Каменоделска\", до края на месеца работата по булевардите \"Монте Видео\" и \"Пенчо Славейков\" трябва да приключи. Кметът увери, че около всички столични училища се извършва освежаване на пешеходните пътеки, подмяна на знаци, ремонт на улиците, както и малък ремонт, ако има появила се дупка на улиците около учебните сгради. По проблема с велоалеите в София и недоволството от шофьорите, Фандъкова заяви, че е издала указание навсякъде, където има възможност, да се правят велоалеи. На теория всеки подкрепя идеята за повече велоалеи. В центъра на града обаче имаме тесни улици, сериозен трафик, трябва да се търси баланс. Най-добрите велоалеи са на платното, стига да има ограничения и обезопасяване, допълни кметът. Фандъкова отговори на зрителски въпрос по повод изсечени дървета по време на ремонта на пл. \"Славейков\". Имахме нарушение на дървета и аз съм поискала най-високи санкции от фирмата изпълнител. За нарушение на дърво може да бъде въведена санкция от 50 000 лв. Нашата политика е всяка година в София да се засаждат 2000 нови дървета, обясни в заключение кметът.", "date": "2018.09.13", "title": "Фандъкова: София има над 100 мерки за чист въздух"}
{"url": "https://www.novinite.bg/articles/164405/Sadat-s-nov-opit-deloto-sreshtu-Desislava-Ivancheva-da-tragne-po-sashtestvo", "text": "Специализираният наказателен съд ще направи нов опит да даде ход по същество на делото срещу отстранения кмет на район „Младост\" Десислава Иванчева, заместничката ѝ Биляна Петрова и бившия управник на района Петко Дюлгеров. Миналата седмица делото беше отложено, тъй като Иванчева и Петрова и техните адвокати не са получили навреме обвинителния акт. Бившата кметица на „Младост\" е обвинена за взимане на подкуп в особено големи размери. Тя бе арестувана на 17 април т.г. в центъра на София, а в колата й открити 70 000 евро белязани банкноти.", "date": "2018.09.13", "title": "Съдът с нов опит делото срещу Десислава Иванчева да тръгне по същество"}
{"url": "https://www.novinite.bg/articles/164456/Obshtinarite-v-Sofiya-shte-glasuvat-s-tableti-ot-oktomvri", "text": "От октомври общинските съветници в София ще гласуват решенията си с таблети. Това съобщи председателят на Столичния общински съвет (СОС) Елен Герджиков на заседанието в четвъртък, предаде \"Монитор\".Новата система за гласуване в градския парламент ще струва 100 хиляди лева. От СОС обясниха пред „Монитор“, че плащанията ще започнат едва след като системата бъде въведена в експлоатация, премине обучителния период и заработи.В момента общинарите взимат решения чрез пултове за гласуване. Новата система предвижда всеки един от тях да разполага с персонален таблет, на който ще могат в реално време да четат докладите, по които предстои да гласуват, както и становищата към тях. В реално време ще се вижда и поименното гласуване в зала, ще излиза списък с имена като в Народното събрание. Системата ще дава възможност да се следи много внимателно правилника относно продължителността и поредността на изказванията на общинарите.Подобрения ще има и относно излъчването на заседанията в интернет. Всеки желаещ ще може да гледа ги и през телефона си.", "date": "2018.09.13", "title": "Общинарите в София ще гласуват с таблети от октомври"}
{"url": "https://www.novinite.bg/articles/164411/Tasko-Ermenkov-Iskame-politika-ne-za-sledvashtiya-mandat-a-pone-za-sledvashtite-10-godini", "text": "„Искаме заедно да обсъдим какво трябва да се случи в страната ни в бъдеще. Не в следващия мандат, а в следващите 10 години“. Това заяви народният представител от ПГ на „БСП за България“ Таско Ерменков на среща с обществеността в Разлог за „Визия за България“. Той подчерта, че трябва да има ясни приоритети, които да бъдат следвани. „Днес държавата се руши и имаме все по-малко контрол в основните сектори – икономика, образование, здравеопазване“, заяви Таско Ерменков. .   Кристина Сидорова: Да се върнем към ценностите- родолюбие, българщина, запазване на българското   „Във \"Визия за България\" сме си поставили за цел да се върнем към ценностите- родолюбие, българщина, запазване на българското“, заяви народният представител Кристина Сидорова.  Тя подчерта, че левицата си поставя за цел изграждането на достойно и съвременно образование, грамотни и мотивирани ученици, възпитавани в любов към родината и запазване на българските ценности. „Най-важното е днес да кажем, че образованието трябва да е държавен приоритет и обект на изключителен контрол. Трябва да спрем и пренаписването на историята“, каза още тя. Сидорова подчерта, че основен приоритет е също борбата с корупцията, която е обхванала цялото общество. „Не се страхувайте да ни давате сигнали. Като зам.-председател на комисията за борба с корупцията, поемам ангажимент да ги входирам и да бъдат придвижени“, каза на гражданите тя.   Виолета Желева: България трябва отново да стане социална държава   „България трябва отново да стане социалната държава, която искаме, а не самоуправство.  Младите семейства не чувстват подкрепата на държавата и не могат да отглеждат спокойно децата си в България“- заяви народният представител от ПГ на \"БСП за България\" Виолета Желева. Според нея трябва да има стимулиране на работещите родители с данъчни облекчения за всяко дете, безплатни детски ясли  и градини, намаляване на ДДС за детските храни. По въпроса за възрастните хора, тя каза, че Визията предвижда преизчисляване и актуализация на пенсиите, както и закон за тези хора. Присъстващите на срещата граждани отправиха въпроси за борбата с корупцията, административните тежести, непрекъснато увеличаващата се ненужна администрация.", "date": "2018.09.13", "title": "Таско Ерменков: Искаме политика не за следващия мандат, а поне за следващите 10 години"}
{"url": "https://www.novinite.bg/articles/164401/Kandidat-za-shef-na-EK-Balgariya-izpalni-vsichki-kriterii-za-Shengen", "text": "България се справи отлично през миналите години, изпълнени са всички критерии. Позицията на Европейската народна партия е, че Европа трябва да даде това, което обеща на бъларите\", заяви кандидатът за шеф на Европейската комисия Манфред Вебер.В речта си той призова Европейският съвет да приеме България в Шенгенското пространство и направи пряка връзка между сигурността в Европа и разширяването на Шенген. Според него простанството осигурява обща база данни, с която държавите да се справят много по-ефективно с престъпността.Еврокомисията предложи увеличаване на средствата за контрол на границите. Вебер настоя за солидарност в борбата с нелегалната миграция.\"Инициативата на Жан-Клод Юнкер дава ясен знак, че това вече няма да е задача само на България, а общо усилие на европейско ниво - чрез финансиране, чрез бюджета на Европейския съюз  и чрез дейността на Фронтекс можем да споделим тежестта, която в момента е в ръцете на българите\", категоричен беше кандидатът.Сигурност и граничен контрол са едни от основните политики на унгарския премиер Виктор Орбан, но въпреки това Европарламентът гласува резолюция за активиране на чл. 7 срещу Унгария. Манфред Вебер подкрепя Орбан и смята, че неправителствените организации в Унгария са под заплаха. По негови думи това не е окончателно решение, а покана за диалог.\"Основното ми послание е, че Европа трябва да остане заедно. Трябва да търсим единство. Аз съм строител на мостове, няма Европа на севера и юга, няма бедни и богати, има само една Европа - ние сме европейци и това искам да постигна като председател на ЕК\", добави още Вебер.", "date": "2018.09.13", "title": "Кандидат за шеф на ЕК: България изпълни всички критерии за Шенген"}
{"url": "https://www.novinite.bg/articles/164418/Siderov-za-nepodpisaniya-ukaz-ot-prezidenta-Dano-nyama-neshto-drugo-osven-patuvaneto", "text": "Дано няма нещо друго освен пътуването. Това заяви в кулоарите на парламента лидера на АТАКА и председателя на ПГ на Обединените патриоти Волен Сидеров относно неподписания указ на президента Румен Радев, с който освобождава Младен Маринов като главен секретар на МВР.,,Дали това отлагане е заради спешното пътуване до Рига, ще разберем скоро. Но този ход едва ли ще доведе до политическа криза или предсрочни избори. Съмнявам се, че президентът цели точно това'', допълни още Сидеров.,,Мотивите за ветото са слаби. То е игра на пук. Ако е така, това е лошо, защото ходовете на президента трябва да бъдат добре обмислени. Не би трябвало да има противопоставяне между президентството и правителството'', завърши лидерът на АТАКА.", "date": "2018.09.13", "title": "Сидеров за неподписания указ от президента: Дано няма нещо друго освен пътуването"}
{"url": "https://www.novinite.bg/articles/164453/Aleksandar-Manolev-ne-iska-da-e-ministar-na-transporta", "text": "„Искам премиерът Бойко Борисов да оттегли номинацията ми за поста министър на транспорта, информационните технологии и съобщенията”.Това заяви на брифинг в Министерския съвет Александър Манолев, който досега заема поста заместник-министър на икономиката и бе номиниран за креслото на Ивайло Московски.Манолев мотивира искането си да не е министър на транспорта заради „съшити обвинения\" и провокации срещу него.Предстои да се срещна с адвокати, за да обсъдим моите контрадействия, за да защитя името си\", посочи Манолев.Той не даде отговор дали ще продължи да бъде заместник-министър на икономиката.", "date": "2018.09.13", "title": "Александър Манолев не иска да е министър на транспорта"}
{"url": "https://www.novinite.bg/articles/164412/Vav-Veliko-Tarnovo-zapochva-premahvane-na-nereglamentirani-kupchini-s-darveni-i-stroitelni-otpadaci", "text": "Община Велико Търново започва акция по премахване на нерегламентираните купчини с дървени и строителни отпадъци, оформени на различни места в кварталите на Старата столица. Замърсените пространства край съдовете за битова смет и на други места ще бъдат почистени до края на месеца. Вече са поставени първите два контейнера за стари мебели и пособия от дърво. Те са локализирани в най-големия жилищен комплекс на Старата столица - „Бузлуджа”. Новите съдовете за смет са край Дома за възрастни хора „Венета Ботева” и до паркинг между местния пазар и т.нар. „Втора спирка”. Контейнери от този тип ще бъдат поставени поетапно и в останалите квартали. Инициативата е на Община Велико Търново и на компанията „Кроношпан“ и се прави за улеснение за жителите на Старата столица. Повод за мярката са именно зачестилите сигнали за оставени стари мебели край съдовете за битова смет или директно в тях. Наредбата за опазване на околната среда задължава както жителите на града и населените места в общината, така и юридическите лица да организират транспортирането на този тип смет до oбщинското депо за строителните отпадъци, намиращо се близо до с. Леденик. С новите контейнери пред търновци се открива още една възможност за превозване на този тип дървени отпадъци и за последващото им рециклиране. Друг вариант пред юридическите лица е да транспортират старите мебели и оборудване от дърво директно до базата на „Кроношпан“ ЕООД. Община Велико Търново ще постави и съдове за събиране на стари и непотребни дрехи. Те също ще бъдат разположени в големите квартали на Старата столица.", "date": "2018.09.13", "title": "Във Велико Търново започва премахване на нерегламентирани купчини с дървени и строителни отпадъци"}
{"url": "https://www.novinite.bg/articles/164402/Iskat-palna-zabrana-na-sireneto-s-palmova-maznina", "text": "Край на сиренето с палмово масло. Производители настояват за пълна забрана на растителните мазнини при производството на млечни продукти. Идеята е продукти като това сирене, в което е вложена растителна мазнина, вече да не се предлагат на щандовете в търговската мрежа. В момента т.нар. \"имитиращи продукти\" по закон се произвеждат в отделни мандри и се предлагат на отделни щандове, обозначени със специални надписи. Според част от производителите обаче сиренето и кашкавалът с палмова мазнина представляват над 60% от пазара на мляко, което заплашвало фермерите и било вредно за потребителите. Второ качество ли са сиренето и кашкавалът с палмово масло? Могат ли да се окажат вредни за здравето ни имитиращите продукти? И ще тръгнат ли нагоре цените на продуктите от мляко? Отговорите гледайте в рубриката \"Георги Георгиев на твоя страна\".", "date": "2018.09.13", "title": "Искат пълна забрана на сиренето с палмова мазнина"}
{"url": "https://www.novinite.bg/articles/164410/Plashtaneto-na-danaci-po-elektronen-pat-narastva", "text": "Плащането на данъци по електронен път е потребителска активност, която отбелязва стабилен ръст през последните пет години в България, показва редовното годишно проучване на Visa. Резултатите от данъчната кампания през 2018 г. сочат, че 72% от анкетираните биха използвали банкова карта вместо пари в брой, за да платят своите данъци, ако имат тази възможност, в сравнение с 41% през 2014 г., 61% през 2015 г., 64% през 2016 г. и 66% през 2017 г. Положителните нагласи спрямо плащанията на POS терминал са се повишили, като всички негативни нагласи (например, че няма достатъчно POS терминали, че не винаги работят, а операциите са бавни и се изисква подпис) бележат спад.„Все по-често потребителите виждат предимствата от преминаването към електронни разплащания, които им гарантират скорост, сигурност и удобство. Те осъзнават и ефекта от тях за икономиката, защото те водят до намаляване на корупцията, повишаване на прозрачността и подобряват събираемостта на данъците. Това ни дава увереност, че тенденцията на нарастващата популярност на безналичните разплащания за плащане на данъци, която наблюдаваме през предходните години, ще се запази. Visa работи с широк кръг партньори, за да издигне още повече нивото на електронните плащания в сферата на обществените услуги\", каза Красимира Райчева, мениджър на Visa за България.Проучването на Visa по време на данъчната кампания през 2018 г. показва също, че има постоянно увеличение на плащанията на данъци по банков път и онлайн - 19% от българите са платили своите данъци онлайн, а 18% чрез банков превод - в сравнение с 13% за двата способа на разплащане през 2017 г. Резултатите показват любопитни подробности за профила на потребителите, които плащат по банков път - те са предимно мъже (79%) на възраст 36-45 години (37%), живеещи в страната (54%), със среден доход от 801-1400 лв. (46%). Профилът на плащащите онлайн своите данъци също е на мъж (61%), от София (59%), с доходи над 700 лв. (57%). Броят на българите, които плащат своите данъци в брой, отбелязва значително намаление от близо 10 процентни пункта през 2018 г. и достига 63%, спрямо 72% през предходната година.Удобството продължава да бъде основната причина българите да изберат електронни разплащания за своите данъци и задължения към държавата - поради тази причина 83% от българите са избрали банков превод, а 93% - онлайн данъчни плащания. Нещо повече, 73% от всички анкетирани заявяват, че се интересуват от новите начини на плащане, включително за годишните си данъчни задължения.Телевизията губи своята водеща позиция (44% през 2018 г., спрямо 48% през 2017 г.) като основен информационен канал за новостите в начините на разплащане, като достига нивата на уебсайта на Националната агенция за приходите (44%), интернет (42%) и останалите медии (38%).Запитани за данъците и таксите, които са платили през 2018 г. - различни от тези, които автоматично се приспадат от работодателя, 78% от българите посочват данък върху недвижимите имоти, 74% - данък върху отпадъците, и 72% - данък върху автомобила.Данък върху недвижим имот и такса смет продължават да бъдат платените данъци с най-висок дял (платени от над 70% от генералната съвкупност). Резултатите от проучването показват също, че делът на хората, които плащат три или повече данъчни задължения, нараства. През 2018 г. 60% от българите са направили поне три данъчни плащания -увеличение от 10 процентни пункта, в сравнение с 2017 г.Няма промяна в броя на данъкоплатците, които са се възползвали от 5% отстъпка от по-ранни данъчни плащания в сравнение с миналата година - около 40% са се избрали тази възможност през 2018 и 2017 г.", "date": "2018.09.13", "title": "Плащането на данъци по електронен път нараства"}
{"url": "https://www.novinite.bg/articles/164441/Nad-1500-dushi-sa-platili-za-nedostigasht-staj-prez-2018-g", "text": "Общо 1538 осигурени лица са се възползвали от законодателната възможност да закупят недостигащ стаж до 5 години през първите шест месеца на 2018 г. Това показват данните на Националния осигурителен институт (НОИ) за зачетените осигурителни периоди срещу заплащане за полугодието. Част от тях са го направили, за да успеят да изпълнят условията за натрупани периоди в осигуряване при пенсиониране. Други пък са платили за времето на обучението си във висше учебно заведение, след като са преценили, че общият осигурителен стаж, които предстои да натрупат, няма да им бъде достатъчен при излизането им в пенсия. Приходите от внесените осигурителни вноски за закупен стаж за периода са общо 4,86 млн. лв. До края на юни т.г. е отпусната пенсия на 1241 лица, които са закупили осигурителен стаж до 5 години и/или са внесли за своя сметка осигурителни вноски за следването си. Средният брой на месеците, които не са им достигали, е 21,74. Възможностите за закупуване на осигурителен стаж са регламентирани в чл. 9а от Кодекса за социално осигуряване (КСО). Първата от тях дава право на осигурените лица да закупят времето на обучението си за завършено висше и полувисше образование или времето на докторантура. Те могат да направят това по всяко време, като този стаж може да бъде използван както за набиране на общото количество осигурителен стаж за придобиване на право на пенсия, така и за преизчисление на вече отпусната пенсия. В този случай закупеният осигурителен стаж се удостоверява единствено с удостоверение, което се издава от контролните органи на НОИ на база внесените осигурителни вноски, или чрез наличните данни в Регистъра на осигурените лица. Вторият вариант за придобиване срещу заплащане е приложим за лицата, които са навършили необходимата възраст за пенсиониране по условията на трета категория труд, но не са изпълнили условията за необходимия осигурителен стаж. Те могат да закупят до 5 години от недостигащите им периоди, като впоследствие това закупуване се удостоверява единствено с данните за внесени осигурителни вноски в Регистъра на осигурените лица.", "date": "2018.09.13", "title": "Над 1500 души са платили за недостигащ стаж през 2018 г."}
{"url": "https://www.novinite.bg/articles/164452/Eva-Majdel-Nyama-da-dopusnem-v-ES-da-ima-dve-kategorii-grajdani", "text": "„Евродепутатите от ГЕРБ/ЕНП няма да допуснем в ЕС да има две категории граждани, особено когато става въпрос за толкова важна тема като стандарта при продуктите и храните в отделните държави. Една напитка, козметика или шоколад, продадени с цена и опаковка на позната марка, но с по-лошо качество, не подронва доверието в самата марка, а в способността ни да осигурим равно третиране на всички европейци. Това подкопава доверието в самия ЕС, затова работим за еднакво качество на храните и продуктите за всички граждани независимо дали живеят в Германия или България.“ Това заяви българският евродепутат Ева Майдел (ГЕРБ/ЕНП) по време на изказването си в пленарна зала на Европейския парламент по доклада за двойния стандарт за продуктите в четвъртък, 13 септември 2018 г. „Не трябва да забравяме, че второто качество стоки не създава второ качество европейци, а само второ качество Европа.“ Това допълни Майдел, която е член на Комисията за вътрешен пазар и защита на потребителите в Европарламента. Дебатът ще бъде последван от гласуване, в което евродепутатите ще изразят своите препоръки към Еврокомисията за справяне с проблема с различното качество на еднакви продукти в Европа.", "date": "2018.09.13", "title": "Ева Майдел: „Няма да допуснем в ЕС да има две категории граждани“"}
{"url": "https://www.novinite.bg/articles/164396/Ochakva-ni-predimno-slanchevo-vreme", "text": "Днес над западната половина от страната ще преобладава слънчево време. Над източните и планинските райони ще има временни увеличения на облачността, по-значителни в следобедните часове и на места там ще има краткотрайни валежи и гръмотевици,. Ще духа слаб, в източната половина от страната - до умерен вятър от изток-североизток. Максималните температури ще са между 25° и 30°, за София - около 25°. Преди обяд в планините ще бъде предимно слънчево, но в следобедните часове облачността ще се увеличи и на места, главно в масивите от Централна и Източна България ще превали. Ще духа умерен вятър от изток-североизток. Максималната температура на височина 1200 метра ще е около 16°, на 2000 метра - около 9°.По Черноморието облачността ще е по-често значителна и на места ще има краткотрайни валежи от дъжд, интензивни след обяд по южното крайбрежие. Ще духа умерен североизточен вятър. Максималните температури ще са 25-26°, колкото е и температурата на морската вода. Вълнението на морето ще е 2-3 бала.", "date": "2018.09.13", "title": "Очаква ни предимно слънчево време"}
{"url": "https://www.novinite.bg/articles/164436/Granichna-policiya-nyama-obshto-s-propusnatite-bez-proverka-na-Letishte-Sofiya-patnici-ot-Livan", "text": "Гранична полиция няма общо с пропуснатите без проверка на летище София пътници от Ливан. Това заяви пред журналисти в Народното събрание министърът на вътрешните работи в оставка Валентин Радев. Той посочи, че отговорността в случая е на летищните власти. Пътници от Ливан са влезли в ЕС без проверка на Летище София преди седмица, се разбра вчера. Полетът от Ливан бил транзитен, затова пътниците не трябвало да минават граничен контрол. Въпреки това обаче проверка трябвало да бъде извършена от служба „Сигурност” на Летище София. На борда имало 40 души, които продължавали пътуването си към други европейски дестинации. От летището обясниха, че просто е допуснато смесване на пътниците, пристигащи от „трета страна“ с вече проверени заминаващи пътници. От аеропорта допълниха, че веднага след констатиране на пропуска са били взети необходимите мерки, гарантиращи общите стандарти за сигурност и недопускане на пробив в сигурността. В крайна сметка 30 от пасажерите били установени и проверени, другите 10 заминали за следващия си полет, без да бъдат намерени.", "date": "2018.09.13", "title": "Гранична полиция няма общо с пропуснатите без проверка на Летище София пътници от Ливан"}
{"url": "https://www.novinite.bg/articles/164458/Ahmed-Dogan-kupi-chast-ot-aktivite-na-TEC-Varna", "text": "Почетният председател на ДПС Ахмед Доган купи част от активите на ТЕЦ „Варна”. Срещу заплащане Доган е придобил 70% от дяловете на фирма „Сигда” ООД, която е собственик на топлоелектрическата централа.Негови съдружници във фирмата са синът и дъщерята на бившия транспортен министър в кабинета „Орешарски” Данаил Папазов.Именно от тях почетният председател на ДПС е купил своите дялове във фирмата, показва справка в Търговския регистър.„Компанията продължава да работи по същия начин. Промени в ръководството няма да има. Продължаваме с големия ремонт. Вече лицензирахме и пристанището. Там също има инвестиции”, коментира пред NOVA Данаил Папазов.", "date": "2018.09.13", "title": "Ахмед Доган купи част от активите на ТЕЦ \"Варна\""}
{"url": "https://www.novinite.bg/articles/164433/BAN-predloji-Kostadin-Ganev-za-vremenen-direktor-na-NIMH", "text": "На извънредно заседание Управителният съвет на БАН предложи кандидатурата на чл.-кор. дн Костадин Ганев за временно изпълняващ длъжността директор на НИМХ, съобщиха от пресцентъра на Академията. Управителният съвет декларира готовност да разгледа и кандидатури, предложени от Общото събрание на учените на НИМХ-БАН, различни от тази на освободения директор и постъпили до 12 ч на 17 септември, се казва още в съобщението. В този случай, УС на БАН ще ги обсъди на свое извънредно заседание в същия ден. В случай, че няма постъпили кандидатури, БАН предлага на Председателя да назначи чл.-кор. дн Костадин Ганев за временно изпълняващ длъжността директор на НИМХ. Управителният съвет на на БАН декларира, че ще съдейства, съгласно своите правомощия, за осигуряване на нормална дейност на НИМХ-БАН до излизането на Института от структурата на БАН, спазвайки нормативните актове на Република България, както и Закона за БАН и Устава на БАН.", "date": "2018.09.13", "title": "БАН предложи Костадин Ганев за временен директор на НИМХ"}
